Þær fara heldur betur á stjá með vaxandi sumri og öskrandi birtu , tíkurnar tvær sem löngum hafa ært óstöðugan .
Rómantíkin og erótíkin , þessar systur sem eiga það til að leggjast með offorsi á fólk með kjafti sínum og klóm .
Slefandi toga þær og teygja , bíta og klóra , sleikja og kjassa .
Og sleppa ekki svo glatt sínu hreðjataki , ef þær á annað borð ná góðu biti .
Það er engin leið að hemja þessar lóðatíkur sem ná stundum slíkum völdum yfir fólki að það verður nánast eins og brothættir sakleysingjar , algerlega varnarlaust og vill ekkert frekar en sökkva til botns í sælunni ( eða kvölinni ) .
Þær eru samhentar þessar systur enda náskyldar .
Rómantíkin sem kennd er við hjartað og stundum andann , nema hvort tveggja sé , hún læðir sér út í holdið sem er svo torvelt að temja og umbreytist þar í erótík .
Mönnum stendur allan daginn og gott betur .
Konur eru á floti hverja stund .
Saman skapa tíkurnar tvær slíka ógnarþrá að líkja má við brotsjó sem kemur yfir þá sem fyrir verða .
Og engum vörnum er við komandi .
Fólk brotnar í spað .
Það leysist upp í sæluvímu .
Það gengur um í lostakasti .
Það getur verið kúnstugt að fylgjast með því hvernig ástarþörfin vex ógnarhratt frá vori fram á sumar .
Það er eins og íslenska sumarið kveiki slíkt ástarbál hið innra meðal Frónbúa að viðþolsleysi verður algert .
Fólk iðar í skinni sínu af samneytisþörf , vill verða brjálæðislega ástfangið og stekkur jafnvel til á hvað sem býðst .
Fólk missir sig .
Titrar og skelfur , þrungið af þrá .
Andi og hold fara á flug með flugunum sem vakna af værum blundi .
Heiðvirðar konur játa kinnroðalaust með glampa í augum að draumur þeirra sé að hverfa með elskhuga upp í afdal , skríða þar inn í eyðibýli og stelast til að njóta ásta í eilífri sumarbirtunni .
Láta anda liðinnar tíðar leika um sinn bera sólbrunna rass .
Gefa sig fullkomlega á vald rómantíkinni og erótíkinni .
Láta þær flaðra upp um sig skammlaust .
Drekka í sig ilm af grænu grasi og gleyma sér í fuglasöng .
Fuglinn í brjósti karla vex með hækkandi sól .
Þeir belgja út sitt bringubein og sperra stél .
Rauðbrystingsbrjóstin blása út .
Og ólgan í æðunum eins og hver annar bullandi hraðsuðuketill .
Gjósa vil ek , syngur og hvín í þeirra haus .
Og kasta sér svo í beinu framhaldi á kvinnu þá sem hugur og limur stendur til .
Eðla sig sleitulaust .
Kom fagnandi , dásamlega sumar , með þína hrífandi holdsins þrá og andans upplyftingu .
