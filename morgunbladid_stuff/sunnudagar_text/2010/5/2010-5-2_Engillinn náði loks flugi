Eldgosið í Mýrdalsjökli hefur breytt ferðaáætlunum tugþúsunda ferðalanga og valdið mörgum óþægindum en stundum hefur allt farið á besta veg þrátt fyrir tafir .
Að morgni laugardagsins 17. apríl var hringt til mín frá Osló .
Í símanum var kunningjakona okkar hjóna , Kari Tybring-Gjedde .
Erindi hennar var að biðja mig um að liðsinna ungum kínverskum pilti , sem væri strandaglópur í Reykjavík vegna truflana á flugi af völdum eldgossins .
Hún sagði , að pilturinn væri á leið frá Boston til Oslóar til að taka þátt í alþjóðlegu Yehudi Menuhin-tónlistarkeppninni fyrir unga fiðluleikara , en hún hefur verið haldin annað hvert ár frá 1983 og er ein virtasta keppni ungra fiðluleikara í veröldinni .
Kari Tybring-Gjedde starfaði sem sjálfboðaliði við undirbúning keppninnar .
Hún sagði að ef pilturinn næði ekki til Osló fyrir hádegi á mánudag væri hann búinn að missa af keppninni , en þegar var búið að fresta henni um einn dag vegna truflana á flugi .
Ég lofaði að gera hvað ég gæti , en sagði henni jafnframt , að það liti ekki vel út með flug .
Sótti ég síðan piltinn á hótelið þar sem hann hafði gist .
Þetta var Xiang " Angelo " Yu , tuttugu og eins árs gamall , fæddur í borginni Hohhot í Innri-Mongólíu .
Hann stundar nám í fiðluleik við New England Conservatory of Music í Boston .
Eins og flestir ungir Kínverjar hefur Xiang Yu líka enskt nafn , Angelo .
Það er þannig tilkomið að í Shanghai þar sem hann stundaði nám í fiðluleik áður en hann fór til Boston lék hann fyrir forseta Ítalíu .
Forsetinn spurði hvort hann hefði ekki enskt nafn .
Xiang Yu svaraði því neitandi , en þá sagði forsetinn : " Þú spilar eins og engill , þess vegna skaltu heita Angelo ! " Xiang Yu var svo hjá okkur í góðu yfirlæti um daginn , æfði sig og hitti meðal annarra Hjörleif Valsson fiðluleikara og konu hans Ágústu .
Hann gisti svo hjá dóttur okkar Helgu Þóru og fjölskyldu í Hafnarfirði og ekkert virtist vera að rofa til varðandi flug til Noregs .
Þannig að þetta leit hreint ekki vel út , og hann var hálfpartinn búinn að sætta sig við að snúa aftur til Boston .
Á sunnudagsmorgninum var svo tilkynnt að flogið yrði til Þrándheims klukkan eitt eftir hádegi .
Þá var eftir að fá bókað sæti og komast frá Þrándheimi til Osló .
Það kom strax í ljós að ekki var eitt einasta sæti laust til Þrándheims .
Þá leitaði Helga Þóra ráða hjá Jóhanni T. Jóhannssyni flugstjóra hjá Icelandair , sem giftur er bestu vinkonu hennar .
Hann þurfti litla umhugsun og sagði eins og sannur Íslendingur : " Auðvitað björgum við þessu .
Ég tala við þann sem á að fara með vélina til Þrándheims , skipti við hann og ef allt um þrýtur og ekkert sæti reynist laust þá situr hann bara frammi í hjá okkur í flugstjórnarklefanum ! " Við skiluðum svo Xiang Yu til Keflavíkur þar sem Jóhann tók á móti honum og skildi ekki við hann fyrr en hann var búinn að hitta fulltrúa keppninnar í Þrándheimi og kominn í rútu áleiðis til Oslóar .
Hann var svo kominn inn á hótel í Osló klukkan fimm að morgni mánudags .
Um hádegið spilaði Xiang Yu svo í fyrstu umferð keppninnar og komst áfram í níu manna undanúrslit .
Þátttakendur léku verk af ýmsu tagi , einir með undirleik , í kvartett og með hljómsveit .
Sjónvarpað var á netinu frá keppninni og kynnir lét þess getið , að Xiang Yu hefði komist til Noregs vegna þess hve samskipti Íslands og Noregs væru góð .
Um miðja vikuna var svo keppt til undanúrslita þar sem fjórir komust áfram og Xiang Yu var í þeirra hópi .
Nú fór þetta að verða spennandi .
Á laugardagskvöld kepptu svo fjórir þátttakendur í eldri flokki til úrslita , það voru auk Xiang Yu frá Kína , Nigel Armstrong frá Bandaríkjunum Su Yon Kang frá Ástralíu og Ji Won Song frá Kóreu .
Þau léku fyrsta kafla fiðlukonserts númer tvö í g-moll ópus 63 eftir Sergei Prokofiev með Oslóar Fílharmóníunni á sviði Norsku óperunnar .
Xiang Yu kom , sá og sigraði því hann hlaut fyrstu verðlaun .
Að auki hlaut hann sérstök Bach-verðlaun og svokölluð áheyrendaverðlaun .
Hann tók við verðlaununum úr hendi Haraldar Noregskonungs í óperunni kvöldið eftir og lék þá konsertkaflann eftir Prokofiev á sérstökum hátíðartónleikum í óperunni sem norska sjónvarpið , NRK , sýndi í beinni útsendingu .
Þátttakendur í keppninni voru alls 42 frá 10 löndum .
Allt fór þetta því betur en á horfðist í fyrstu og eins vel og hægt var að hugsa sér .
Íslandsdrengurinn Xiang " Angelo " Yu lýsir ferðahremmingum sínum eftir að hann tepptist á Íslandi í samtali á heimasíðu skóla síns í Boston , New England Conservatory of Music : " Svo vildi til að sjálfboðaliði við keppnina þekkti mann á Íslandi , sem reyndist hafa verið sendiherra bæði í Kína og Noregi .
Ég hafði samband við hann og hann keyrði mig heim til sín .
" Hann var eiginlega orðinn úrkula vonar um að komast í keppnina .
Þá kom í ljós að fljúga átti til Þrándheims .
Flugið var fullbókað , en " flugstjórinn reyndist vera góður vinur dóttur sendiherrans " .
Yu fékk að sitja í flugstjórnarklefanum á leiðinni til Noregs .
Þar tók við tíu tíma rútuferð til Óslóar .
Klukkan var fimm um morgun þegar þangað var komið , Yu lagði sig í þrjá tíma og fór síðan í keppnina : " Allt fólkið í keppninni kallaði mig " Íslandsdrenginn .
" Svo fór að ég náði í fyrstu umferðina og var síðasti flytjandi dagsins .
" 