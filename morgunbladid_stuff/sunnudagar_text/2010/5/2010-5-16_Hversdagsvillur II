Söfnunarárátta er mörgum í blóð borin .
Fólk safnar servíettum , frímerkjum , fingurbjörgum og jafnvel bjórglösum .
Ég safna ambögum , einkum úr fjölmiðlum , og hef gert það lengi .
Ég er með litla kompu nálægt sjónvarpstækinu og í hana fara ýmis orð og setningar sem vekja eftirtekt mína .
Athugasemdir rata líka stundum á litla miða , aftan á umslög eða annað sem hendi er næst .
Og af nógu er að taka .
Ef marka má viðbrögð við síðasta pistli mínum er ég ekki ein um þessa áráttu – sem sumum þykir þó bera keim af smásmygli .
Meðal þess sem er að finna í ambögusafni mínu eru mýmörg dæmi þar sem eintöluorð eru notuð í fleirtölu .
Fjöldi þessara dæma er alveg merkilegur og það virðist sem eitthvert fleirtölufár hafi gripið um sig .
Eitt af einkennum nafnorða er að þau geta staðið bæði í eintölu og fleirtölu , sbr. ein tölva , margar tölvur .
Hins vegar eru til mörg nafnorð sem aðeins eru notuð í eintölu eða í fleirtölu , oft kölluð eintöluorð og fleirtöluorð .
Sem dæmi um eintöluorð má nefna orðin megrun og árátta .
Ég sló þeim upp á google.is og fékk þá upp tæplega 600 notkunardæmi um megranir .
Um 1.250 notkunardæmi komu upp ef ég sló inn orðið áráttur .
Ég hef nokkrum sinnum rekið mig á að hafa álitið orð vera eintöluorð en svo séð í orðabók að fleirtölumyndin er líka gefin upp .
Ég hélt t.d. að fyrirsögnin Hættuleg eiturgös við eldstöðvar væri dæmi um ambögu en sá svo í orðabók að fleirtalan er gefin upp , sbr. gas H -s , gös .
Og þar með strikaði ég yfir setninguna í kompunni – þótt ég væri ekki alveg sannfærð .
Til að gefa nokkra mynd af fjölda þeirra orða sem teljast til eintöluorða eða fleirtöluorða hef ég tekið saman eftirfarandi lista og einnig svolítið dæmasafn þar sem ég sýni hvernig orð sem flokkast sem eintöluorð eru notuð í fleirtölu .
Nokkur eintöluorð árátta , hveiti , sykur , mjólk , verð , málning , kvíði , hatur , þreyta , hungur , tölvupóstur , áskorun , fiður , fólk , kaffi , kjöt , nám , verð , vinna , bann , kaffi , kjöt , nám , megrun , sannleikur , úrval Nokkur fleirtöluorð buxur , börur , dyr , feðgar , harðindi , hjón , jól , kynni , líkur , mistök , mæðgur , páskar , samtök , skæri , sifjar , tónleikar , páskar , tíðindi , vandræði , vanskil Vandað mál Við eigum mjög góðan herrailm .
Sama góða verðið í gildi .
Góður afsláttur er veittur .
Það er gott bragð af þessum eplum .
Þetta er mikil áskorun .
Allur þessi tölvupóstur er þreytandi .
Við veitum ekki neinn greiðslufrest .
Mikil röskun hefur orðið á flugi .
Flug var fellt niður í dag .
Hún er alltaf í fleiri en einni vinnu .
Bannið tekur strax gildi .
Niðurstöður forvals eru áhugaverðar .
Átröskun er alvarlegt mál .
Ég er með söfnunaráráttu .
Þú hefur oft farið í megrun .
Ég hef hafið námið í báðum greinunum .
Óvandað mál Við eigum mjög góða herrailmi .
Sömu góðu verðin í gildi .
Góðir afslættir eru veittir .
Það eru góð brögð af þessum eplum .
Þetta eru miklar áskoranir .
Allir þessir tölvupóstar eru þreytandi .
Við veitum enga greiðslufresti .
Miklar raskanir hafa orðið á flugi .
Flug voru felld niður í dag .
Hún er alltaf í mörgum vinnum .
Bönnin taka strax gildi .
Niðurstöður forvala eru áhugaverðar .
Átraskanir eru alvarlegt mál .
Ég er með söfnunaráráttur .
Þú hefur oft farið í megranir .
Ég hef hafið bæði námin .
Nú má vera að sumir afgreiði þetta fleirtölufár sem svokallaðan samtímanlegan breytileika .
Það getur vel átt við um orð eins og íþróttakeppni sem er notað fullum fetum í fleirtölu án þess að hjartsláttur okkar málfarslögganna aukist til muna .
En hvar á að draga mörkin ? Eigum við bara að yppa öxlum , taka ofan lögguhúfuna og kalla allar ambögur samtímanlegan breytileika .
Líka þegar við heyrum allt í kringum okkur " ég vill " , " talva " , " úlpan heingur " , " hjá systir minni " , " honum langar " og " henni vantar " – svo fátt eitt sé nefnt ? 