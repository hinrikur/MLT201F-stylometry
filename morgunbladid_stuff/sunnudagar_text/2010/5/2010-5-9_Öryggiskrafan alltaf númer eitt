Það er í mörg horn að líta hjá Björgólfi Jóhannssyni , forstjóra Icelandair Group .
Óvissan er mikil út af eldgosinu , sem setti flugsamgöngur úr skorðum um allan heim .
En einnig vegna endurskipulagningar á rekstri félagsins , breytingar á skuldastöðu og aukningar á hlutafé .
Óhætt er að segja að félagið standi á tímamótum .
Pétur Blöndal pebl@mbl.is Það hefur gengið á ýmsu í starfi Björgólfs Jóhannssonar , forstjóra Icelandair Group , undanfarin misseri .
Og steininn tók úr þegar fór að gjósa í Eyjafjallajökli , sem varð til þess að flugsamgöngur lömuðust í Evrópu .
En var brugðist of hart við af flugmálayfirvöldum ? " Ég veit það ekki , " svarar Björgólfur .
" Sumir hafa haldið því fram að menn hafi verið of varkárir .
Það má kannski skrifa það á þekkingarleysi , ef menn túlkuðu niðurstöður mælinga of hart .
En auðvitað er mjög auðvelt að halda því fram og það sleppur á meðan ekkert kemur fyrir .
Ég held að oft sé betra að fara yfir málin með hægð .
Í framtíðinni hljóta menn að gera kröfur um að bestu upplýsingar sem völ er á liggi fyrir hverju sinni .
Undirbúningur virðist til dæmis ekki hafa verið nægur hjá hreyflaframleiðendum , þannig að þeir gætu tekið af skarið , hvað mætti og hvað ekki .
Einnig þarf að rannsaka öskumagnið í gosi af þessu tagi .
Það er með þetta , eins og annað , að menn læra af reynslunni .
Kannski verður staðið öðruvísi að málum í framtíðinni .
Ég hef ekki hugmynd um það .
En öryggiskrafan er alltaf númer eitt .
" – Umræðan hefur verið mikil í Evrópu um ábyrgð stjórnvalda ? " Fjárhagslegur skaði var gríðarlegur fyrir mörg flugfélög .
Það kom fram nýverið að talið væri að 1,7 milljarðar Bandaríkjadala hefðu tapast þessa daga sem Evrópa var nánast lokuð .
Það setur strik í reikninginn hjá mörgum félögum .
Og ekki mátti nú flugheimurinn við því .
" – Eru ríki farin að veita flugfélögum fjárhagslega aðstoð ? " Einhver hafa gert kröfu um það , en ég veit ekki hvernig það þróast .
" – Hvað fannst þér um yfirlýsingar forsetans ? " Mér fannst þær ekki heppilegar , bara alls ekki , " segir Björgólfur .
" Sérstaklega í ljósi þess að sérfræðingar , sem hafa væntanlega meiri þekkingu á þessu sviði en hann , hafa ekki látið svona stór orð fjalla um hættuna á Kötlugosi .
Þeir hafa heldur ekki stigið fram og tekið undir hans orð .
Auðvitað veltir maður því fyrir sér hvort það sé hans hlutverk að vera með slíkar yfirlýsingar .
Hann fullyrti að það yrði Kötlugos , það væri bara spurning hvenær , og það eitt dugar til að fæla fólk frá .
Þetta var klárlega mjög óheppilegt fyrir ferðaþjónustuna .
Útlit var fyrir að þetta yrði með betri ferðamannasumrum , en það er ljóst að það er undir högg að sækja í því og við verðum að berjast til að láta það rætast .
Ég geri líka athugasemdir við yfirlýsingar hans í kjölfarið , en þá virtist hann gefa í skyn að þeir sem gagnrýndu ummæli hans , gerðu það út frá skammtímahagsmunum .
Það stenst ekki skoðun að segja það við aðila í ferðaþjónustu , sem hafa unnið markvisst að aukningu ferðamanna í landinu og ávallt með langtímahagsmuni að leiðarljósi , til dæmis hvað varðar sjálfbærni og að starfa í fullri sátt við náttúruna .
Þetta er því á allan hátt mjög óheppilegt og síst til þess fallið að hjálpa Íslandi til lengri tíma .
Það hefur ekkert með það að gera að segja sannleikann eða ljúga , því ég get ekkert dæmt um sannleiksgildi orða forsetans þegar hann talar um að Katla gjósi næstu 5 eða 10 árin .
Ég get alveg eins fullyrt að það gjósi ekkert næstu 30 árin .
Ég get líka sagt að þetta gos sé meira en æfing , því að Kötlugosið verði lítið miðað við þetta .
" – Hvernig hafa bókanir þróast ? " Bara ágætlega , " svarar Björgólfur og bætir svo við ákveðinn í bragði : " Það er auðvitað ekkert hægt að velta þessu fyrir sér núna .
Gosið er nýbúið og ljóst að það varð katastrófa þegar það byrjaði , alveg eins hjá okkur og öllum öðrum .
Þetta er eitt af því sem á eftir að koma upp úr hattinum þegar um hægist á ný .
Við vorum í mjög góðri stöðu heilt yfir í fyrirtækinu og sumarið leit vel út .
En nú hefur skapast óvissa um hvernig sumarið þróast .
Það er of snemmt að segja til um það .
Ég bind vonir við þetta markaðsátak og hef trú á að það geti snúið þróuninni við .
Það er alveg ljóst að hægt hefur mjög á straumi ferðamanna til Íslands , en það hafa líka myndast tækifæri .
Þannig að maður vill ekki blása svart á vegginn .
Við eigum tækifæri til að vinna okkur upp úr þessu og vekja áhugann að nýju .
Og þetta á ekki bara við um Icelandair , heldur alla samstæðuna , líka hótelstarfsemina , ferðaþjónustuna og vöruflutningana .
" – Tækifærin fylgja þá öllu umtalinu ? " Þetta var alveg einstakt .
Við fáum ekki oft svona mikla umfjöllun um Ísland .
" – Geturðu slegið á skaðann sem þið hafið orðið fyrir vegna eldgossins ? " Við höfum ekki getað slegið á hann af neinu viti .
Við gáfum út að samstæðan hefði tapað 100 milljónum á dag – það er eftir að gera það upp .
En eitt er skaðinn til skamms tíma og annað hvernig við spilum úr þessari stöðu til langs tíma .
Á því veltur heilmikið , bæði staða okkar félags og einnig þjóðarbúsins .
Sem betur fer ætlar ríkisstjórnin að taka þátt í þeirri vinnu og koma af fullum krafti inn í markaðssetningu á Íslandi .
Stjórnvöld munu leggja 350 milljónir inn í átakið og fyrirtæki í greininni , í ferðaþjónustu , koma með annað eins og á móti .
Þannig að ráðist verður í landkynningarátak upp á 700 milljónir , sem eru engir smáaurar .
Þegar svona gengur , þá hef ég fulla trú á að við náum að gera þetta að fínu ferðasumri .
" – Það hlýtur að hafa mætt mikið á starfsfólki síðustu daga og vikur ? " Það er alveg með ólíkindum hvernig tókst að spila úr stöðunni hjá félaginu .
Í fyrsta lagi að ná að fljúga svona mikið .
Ameríka var opin og alltaf var flogið inn á staði sem opnuðust í Evrópu .
Svo var stóra málið þegar Keflavíkurflugvöllur lokaðist , en þá fluttum við leiðarkerfið til Glasgow , þar sem við tókum Ameríkuvélarnar inn , og komum fólki þaðan til Evrópu .
Svo höfðum við viðkomu á Akureyri .
Það var enginn hægðarleikur að gera þetta og það myndaðist vertíðarstemning .
Þetta er lítið félag og við höfum sagt að styrkurinn sé sveigjanleikinn .
Það sannaðist þarna .
Það að starfsfólkinu skyldi takast að halda leiðarkerfinu opnu sýnir að þetta það er allt í úrvalsdeild , framlínan , flugmennirnir , hlaðmennirnir , hvar sem fólk er í fyrirtækinu .
" – Hvernig viðbrögð fenguð þið að utan ? " Það voru jákvæð viðbrögð .
Myndskeiðið á Youtube er auðvitað frægt þegar gæinn kom inn í fréttina og sagði : " I hate Iceland ! " Auðvitað hugsa okkur einhverjir þegjandi þörfina .
En ég held að Icelandair hafi almennt tekist að vinna sig í álit hjá viðskiptavinum og ég held að það hafi jákvæð áhrif á orðsporið í framhaldinu .
Það byggist náttúrlega á því , að fólk vann við gríðarlega erfiðar aðstæður , náði að leysa það mjög vel og það verður ekki gert nema með afburðafólki .
" – Endurskipulagningin á félaginu felst öðrum þræði í breytingu á skuldastöðu .
Í hverju felst hún ? " Við höfum sagt að félagið var of skuldsett alveg frá fyrsta degi , þegar það kom á markað , en þá seldi FL Group þennan rekstur frá sér og inn í nýtt félag , sem þá var stofnað .
Skuldsetningin var strax alltof mikil og uppbygging efnahagsreikningsins röng , alltof hár hluti skulda til skamms tíma .
Verkefnið var að leysa úr því , en því miður tókst ekki að ljúka því ferli í tæka tíð .
Það fór að hökta í bankakerfinu seinni hluta árs 2007 og lokað var fyrir fjármögnun árið 2008 .
Við höfum unnið að ýmsum lausnum allt frá falli bankanna , þannig að félagið geti staðið við sínar skuldbindingar .
Aðgerðirnar eru tvíþættar , annars vegar að við tökum út eignir í félaginu og flytjum í sérfélag sem bankarnir eiga .
Þá er spurt : " Af hverju ? Er þá verið að afskrifa eitthvað ? " En ástæðan er einfaldlega sú , að í svona ástandi skiptir tíminn máli – því skemmri tíma sem það tekur að vinna að lausn og selja , því meiri líkur eru á því að bankarnir fái allt sitt .
Því sem eftir stendur , munu bankarnir breyta í hlutafé .
Í heild er verið að ná niður 15 milljörðum af vaxtaberandi skuldum með sölu eigna og öflun hlutafjár og áætlað er að reksturinn standi undir eftirstöðvunum .
Í framhaldi af því ætlum við að vinna að því að auka hlutafé og styrkja eiginfjárstöðu , þannig að við eflum sjálfbærni félagsins .
Ferðaþjónusta er mjög sveiflukenndur rekstur og fyrirtæki þurfa að vera sterk og sjálfbær til að standa þær af sér , sérstaklega á meðan íslensku bankarnir eru að taka á sig mynd .
" Mjög mikilvægt er að hafa í huga , að með falli bankanna haustið 2008 , þá fór í raun öll bankaþjónusta .
Við misstum allar lánalínur úti í heimi , vorum í raun án bankaþjónustu , því ábyrgðir íslenskra banka á flugvélalínum voru ekki teknar gildar .
Við þurftum því að leggja út háar fjárhæðir í stað þessara ábyrgða , og þetta olli mikilli krísu hjá okkur , því við eigum mikið undir samskiptum við erlenda markaði og erlenda banka .
Í raun lokaðist landið og við vorum upp við vegg .
En við náðum einhvern veginn að klóra okkur út úr því , auðvitað með upphafshjálp frá Íslandsbanka , og höfum farið í gegnum tvo vetur við þessar erfiðu aðstæður .
En nú vilja menn vinna þannig , að eigið fé verður styrkt með útgáfu hlutafjár , og við horfum til íslenskra hlutahafa , því við viljum halda félaginu í íslenskri eigu , fyrst og síðast .
" – Þetta er almennt útboð ? " Annars vegar er horft til lokaðs útboðs og hins vegar opins útboðs í framhaldinu .
Við teljum það mikilvægt að ná stærri fjárfestum inn í lokuðu ferli , þannig að við séum komnir með traustan grunn , og getum þá í framhaldinu efnt til útboðs á opnum markaði .
Svo er auðvitað óvissa um það , hvernig þessi hlutabréfamarkaður á Íslandi þróast í framhaldinu , hvort hann nái sér upp , því hann er nánast ónýtur eins og er .
" – En félagið var of skuldsett ? " Auðvitað var það bara andinn árið 2006 .
Menn keyptu á háum margföldurum og það ríkti almenn bjartsýni í fjármögnun , sama hvað gert var .
Menn gáfu sér ákveðnar forsendur , að hægt væri að kaupa félög með verulegri skuldsetningu , og síðan breyttist heimurinn á einni nóttu .
Þá kom að skuldadögum .
Ljóst er að hluthafar í þessu félagi hafa brennt sig mjög .
Yfir 80% af hlutafénu eru í eigu bankanna og skilanefnda bankanna , þannig að þeir sem keyptu í upphafi árs 2006 hafa tapað gríðarlegum fjármunum .
En markmiðið í þessari endurskipulagningu allri er að það verði engin afskrift á skuldum .
Við höfum fulla trú á því að það geti tekist .
Það er talað um að afla 8 til 10 milljarða af nýju hlutafé , sem eru verulegir fjármunir , og þá er félagið komið á mjög góðan grunn , eiginfjárhlutfall um og yfir 30% .
Um leið tökum við snúning á stefnunni , hendum út þessari stækkun með uppkaupum , hættum erlendum fjárfestingum og seljum þær frá okkur , setjum stefnuna á Ísland og byggjum félagið utan um leiðarkerfi Icelandair og tengdra félaga .
Við stefnum að alhliða ferðaþjónustufyrirtæki með sýn á Ísland , en erum samt með 80% af okkar tekjum erlendis frá .
Við sjáum fram á að allur vöxtur verði innri vöxtur og eigum ágætis möguleika þar .
Við getum tekið sem dæmi Seattle-flugið , Evrópuflug og svo má nefna Grænlandsflugið hjá Flugfélaginu .
Það eru ágætis möguleikar á að fyrirtækið vaxi , þó að það sé ekki keyptur vöxtur , og þetta er veruleg stefnubreyting frá því félagið fór af stað árið 2006 .
" – Eftir því var tekið að Icelandair greip til harkalegs niðurskurðar í maí árið 2008 , mörgum mánuðum fyrir bankahrunið .
Það hefur bjargað miklu ? " Já , við vorum farin að sjá teikn á lofti um hræringar á íslenska markaðnum , vetrareftirspurnin hafði ekki tekið almennilega við sér og við töldum okkur þurfa að bregðast við því .
Þegar Birkir Hólm var ráðinn , þá höfðum við undirbúið þessa aðgerð í nokkurn tíma og hófumst handa við niðurskurðinn .
Við ákváðum að fækka vélum um veturinn og uppsagnirnar gengu í gildi í lok september þegar bankahrunið dundi yfir , þannig að félagið var ágætlega búið undir það högg .
Flugfélag Íslands og Icelandair Cargo höfðu einnig þurft að taka verulega á í niðurskurði .
Engu að síður voru áhrifin gríðarleg , neikvætt innflæði farþega í þrjár vikur og höggið var ekki langt frá því að drepa okkur .
Við vorum reyndar búin að kynna níu mánaða uppgjör , sem var ágætt , og það stefndi í fínt ár , en botninn hrundi algjörlega .
Það bættist ofan á mikla skuldsetningu , að við misstum allar lánalínur og trúverðugleiki íslenska bankakerfisins var horfinn .
Ef félögin hefðu ekki ráðist í niðurskurð og verið að skerpa á stefnunni , þá hefði þetta farið mjög nærri því að drepa okkur .
Og fyrst og síðast bjargaði það miklu að vera þó búin að taka til í rekstrinum með uppsögnum – eins og það er nú skemmtilegt .
Það er auðvelt að stækka , en menn þurfa að vanda sig miklu meira við niðurskurðinn .
Annars verður eitthvað fyrir hnífnum , sem er fínn tekjumyndandi grunnur .
En okkur tókst að ráða fram úr þessu .
" – Þetta er breyttur heimur frá því þú horfðir á einkaþoturnar út um gluggann hér á Hótel Loftleiðum , þar sem varla varð þverfótað fyrir þeim ? " Heldur betur , " segir Björgólfur .
" Það var reyndar þannig , að þegar ég kom að borði um miðjan janúar 2008 , þá voru þær ennþá .
Ég horfði á þær lenda , hvort sem þær voru svartar eða hvítar , en síðan hefur það breyst allverulega .
Það var greinilegt að menn höfðu ekki áttað sig á breyttu umhverfi .
" – Olli bankahrunið miklum álitshnekki fyrir Íslendinga erlendis eða var það orðum aukið ? " Nei , það er nú svo merkilegt .
Við ákváðum að einhenda okkur í það haustið 2008 að selja Ísland erlendis og settum alla markaðspeningana í það , því Ísland var ónýtt í bili .
Við fengum strax verulega góð viðbrögð , meðal annars frá Bretlandi , sem maður hefði haldið að yrði mjög snúið í ljósi sögunnar .
Farþegum til landsins fjölgaði mikið , enda var það í fyrsta skipti sem 50% af farþegum Icelandair komu að utan .
Íslenski markaðurinn hvarf hins vegar algjörlega , eins og ég sagði áðan var innflæðið neikvætt , fleiri sem afbókuðu en bókuðu .
Það er ekki góð reynsla fyrir flugfélög .
" – Er allur munur á því að höndla með flugfarþega og fisk ? " Þetta er mjög töff spurning , " segir Björgólfur og hlær .
" Í sjávarútvegnum sækja skipin fiskinn á miðin , reyna að hámarka verðmætin og hafa eins lítinn kostnað og mögulegt er .
Það er flóknara ferli að fá fólk til að kaupa flugfar , en lögmálin eru þau sömu að öðru leyti , því auðvitað reynum við að hámarka verðmætin með lágmarks tilkostnaði .
Að því leyti er reksturinn ekkert ósvipaður .
" Áhrif útblásturskvóta á flugið Fyrirséð er að útblásturskvótar eigi eftir að hafa áhrif á rekstur flugfélaga til framtíðar og er Icelandair engin undantekning þar á .
" Það er bara þannig , að menn mynda sér rétt inn í framtíðina , sem miðast við árið 2010 , " segir Björgólfur .
" Talað er um að reglan verði þannig , að það verði 85% fríregla og svo þurfi að kaupa 15% kvótans .
Það á eftir að koma í ljós hvernig verðmyndunin verður , en þetta mun hafa áhrif á flugið í framtíðinni .
" Hann segir skrýtið að íslensk stjórnvöld skyldu ekki reyna að halda til haga sérstöðu Íslendinga .
" Ísland er eyland og sérstaðan algjör ; við eigum enga aðra samgöngumöguleika en flugið .
En þetta er niðurstaða og við þurfum að lifa við það .
Óvissan er veruleg í framhaldinu , hvernig verðlagningin verður og hvað mun ganga kaupum og sölum .
" Og hann veltir upp nýjum fleti á umræðunni .
" Við höfum stundum tekið dæmi um það hvað þessi pópúlismi er öfugsnúinn .
Ef við tökum flugið á milli Akureyrar og Reykjavíkur sem dæmi , þá gefur auga leið að mengunin yrði miklu meiri ef öllum flugfarþegunum væri gert að ferðast á bíl .
Ég held að flugið sé ábyrgt fyrir 2% af útblæstrinum sem barist er gegn .
Eru beljur ekki ábyrgar fyrir 70% ? " Hann nefndir dæmi frá Evrópusambandinu , sem sýni hversu bjöguð umræðan sé .
" Forstjóri Finnair hélt fyrirlestur í Brussel á dögunum , þar sem hann benti á sóun í flugumsjón í Evrópu , því hún væri ekki samræmd .
Það þýddi , að þegar hann flaug frá Helsinki , þá þurfti hann að fljúga í mörgum krókum til Brussel .
Hann sagði að menn gæfu sér að skortur á samræmdri flugumsjón yki útblástur um 20% heilt yfir , en útblásturskvótum er aðeins ætlað að minnka útblástur um 10% .
Það liggur ekki heldur fyrir hvort Evrópa og Bandaríkin nái samkomulagi um þetta fyrirkomulag .
En fyrst og síðast eru það Evrópureglur sem við horfum til núna .
ESB gengur hart fram í að takmarka útblástur , en það er líka auðvelt fyrir lönd eins og Þýskaland , þar sem fólk getur valið um flug , bíl eða lestir .
Ef við Íslendingar viljum komast út fyrir landsteinana , þá er valið ekki eins auðvelt .
Og maður var svolítið óhress að baráttan skyldi ekki vera meiri fyrir þeirri sérstöðu af hálfu stjórnvalda .
" 