Á þessum degi fyrir tólf árum kom lögregla að manni í yfirgefinni geymslu í Austur-Lundúnum .
Hann hafði hengt sig .
Við eftirgrennslan kom í ljós að hinn látni var 37 ára gamall knattspyrnumaður , Justin Fashanu , sem átti að baki langan og litríkan feril í ensku knattspyrnunni .
Varð meðal annars fyrsti blökkumaðurinn til að vera seldur á eina milljón sterlingspunda , þegar Nottingham Forest keypti hann frá Norwich City árið 1981 .
Seinustu árin var hann þó frægastur fyrir að verða fyrsti enski atvinnumaðurinn í knattspyrnu til að koma út úr skápnum .
Þeim hefur ekki fjölgað , svo vitað sé .
Orðrómur um samkynhneigð Fashanus hafði verið á kreiki lengi en hann staðfesti hann loksins í samtali við götublaðið The Sun í október 1990 .
Þar hélt Fashanu því meðal annars fram að hann hefði haldið við giftan þingmann breska Íhaldsflokksins sem hann hitti á hommabar í Lundúnum .
" Við enduðum saman uppi í rúmi í íbúð hans , " sagði Fashanu .
Málið vakti mikla athygli og hneykslan .
Viku síðar birti blaðið The Voice viðtal við bróður Fashanus , John , sem einnig var frægur knattspyrnumaður , undir fyrirsögninni : Hinn samkynhneigði bróðir minn er hornreka .
Sumarið 1991 fjallaði tímaritið Gay Times ítarlega um mál Fashanus , þar sem fram kom að vangaveltur um náin kynni af þingmönnum , knattspyrnumönnum og poppstjörnum væru að mestu byggðar á sandi .
Þar kom líka fram að Fashanu hefði efnast töluvert á uppljóstrun sinni en þó hefðu honum staðið mun hærri fúlgur til boða fyrir að vera um kyrrt í skápnum .
Í viðtalinu viðurkenndi Fashanu að hann hefði ekki verið búinn undir bakslagið sem kom í knattspyrnuferil hans en ekkert félag vildi af honum vita fyrst eftir að hann ljóstraði upp um kynhneigð sína .
Hann fékk þó á endanum samning og lék meðal annars með stórliðum á borð við Leatherhead , Trelleborg og Miramar Rangers á tíunda áratugnum uns hann lagði skóna á hilluna 1997 .
Fashanu settist þá að í Maryland í Bandaríkjunum en komst snemma í hann krappan .
Í mars 1998 sakaði sautján ára gamall piltur hann um að hafa áreitt sig kynferðislega eftir að þeir höfðu setið saman að sumbli .
Áður en lögregla gat yfirheyrt Fashanu hélt hann til Lundúna , þar sem hann svipti sig lífi í téðri geymslu .
Í sjálfsvígsorðsendingu sem fannst á líkinu sagði Fashanu meðal annars : " Það er ekki auðvelt að vera í senn samkynhneigður og vel þekktur , en allir eiga erfitt um þessar mundir þannig það er engin afsökun .
Mig langar að koma því á framfæri að ég áreitti drenginn ekki kynferðislega .
Hann hafði mök við mig af fúsum og frjálsum vilja en bað daginn eftir um peninga .
Þegar ég neitaði sagði hann mér að bíða og sjá .
Fyrst svo er í pottinn búið spyrjið þið eflaust hvers vegna ég flúði af hólmi .
Jæja , réttlætinu er ekki alltaf fullnægt .
Ég er sannfærður um að ég hefði ekki fengið sanngjarna málsmeðferð vegna samkynhneigðar minnar .
" Niðurstaða krufningar staðfesti að Fashanu hafði látist af völdum hengingar en hann hafði einnig reynt að skera sig á púls .
" Þegar öllu er á botninn hvolft eru þetta hryggileg endalok fyrir mann sem naut velgengni í lífinu , " sagði dánardómstjórinn sem krufði líkið .
" Hann hefur greinilega ekki viljað valda fjölskyldu sinni og ástvinum meiri sársauka og því miður hefur hann metið stöðuna þannig að sjálfsvíg væri eina leiðin til þess .
" Vinum og vandamönnum Fashanus var verulega brugðið við fráfall hans enda var almennt álitið að hann væri í góðu jafnvægi .
" Hann var mjög glaður og hlakkaði til dvalarinnar í Englandi , " sagði barnsmóðir hans og fyrrverandi kærasta , Marie Acuna .
Meðleigjandi Fashanus tók í sama streng : " Hann var vingjarnlegur og mjög öruggur með sig .
Hann var hamingjusamur og hlakkaði til að hefja nýjan feril í ljósvakanum .
" orri@mbl.is 