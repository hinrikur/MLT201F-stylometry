Hún tekur á móti mér rjóð í kinnum , með epli í annarri hendinni .
" Það er ekki nóg að röddin sé í góðu formi svo maður skellir sér í ræktina , " segir hún um leið og hún býður mér inn .
Erna Hrönn Ólafsdóttir býr í stórri og bjartri íbúð í Vatnsendahverfinu ásamt börnunum sínum tveimur , þeim Mána Steini , átta ára og Silju Sól , sex ára .
Börnunum finnst mamman helst til hógvær og taka upp hanskann fyrir hana þegar hún segist ekki vera fræg .
Erna Hrönn byrjaði að læra söng þegar hún var níu ára gömul .
Námið hóf hún í sveitinni heima og á þar við Tónlistarskóla Eyjafjarðar .
Hún var búin að prófa blokkflautu og hljómborð en fann sig ekki þar og ákvað því að sækja um í söngdeildinni .
Þar var henni veitt undanþága vegna ungs aldurs og þar með var ferillinn hafinn .
" Það var hrikalega erfitt að koma fyrst fram .
Ég var svo ung og ég man að þegar ég steig á sviðið þá skulfu hnén á mér .
En þetta stress hefur nú minnkað þó það fari alltaf fiðringur um mann þegar maður kemur fram .
Söngur hefur svo alltaf verið mikill hluti af mér .
Ég man eftir því að Pétur Kristjáns kom með svona tónlistarmarkaði norður og þar keypti ég þrjár karókí-kassettur .
Það var sko alvöru stöff , " segir hún og skellihlær .
" Ég fékk hljómflutningsgræjur í fermingargjöf , eins og tíðkaðist gjarnan á þeim tíma og á þeim var takki sem slökkti á söngnum en spilaði lagið .
Ég fékk líka hljóðnema og þá varð ekki aftur snúið .
Ég söng daginn út og inn með alls konar lögum og gerði fjölskylduna vafalaust klikkaða á tímabili .
Slagarar eins og " Eina ósk " og " Twinkle , twinkle little star " ómuðu um alla sveit .
Sumarið 1995 ferðuðust Hemmi Gunn , Pétur Kristjáns og Ómar Ragnarsson í kringum landið og leituðu að hæfileikaríkum , ungum söngvurum .
Ég tók þátt á Akureyri ásamt Friðriki Ómari en hvorugt okkar komst áfram .
Það vildi svo þannig til að ég var stödd á Hornafirði þegar þeir félagar héldu keppnina þar svo ég tók aftur þátt og þá vann ég .
Sigurvegurunum af öllu landinu var svo boðið til Reykjavíkur og ég söng lagið mitt á Hótel Íslandi og fékk að vinna í stúdíói .
Það var frábær reynsla og gaman að fá að vinna með alvöru fólki úr bransanum .
Lögin voru gefin út á geisladiski og þann disk á ég ennþá .
Ég hlusta nú ekki oft á hann , enda afar sérstök útgáfa af lagi Shady Owens , " Án þín " með teknó-ívafi , " segir hún og glottir .
Ekki bara glamúr Frægðarsól Ernu Hrannar hefur stigið hægt , en örugglega upp á við .
Hún hefur komið víða við , sungið í hljómsveitinni Bermuda , verið í hljómsveit hússins í sjónvarpsþættinum Singing Bee , komið fram á fjölda árshátíða og sungið í ófáum brúðkaupum .
Síðustu ár hefur hún mest verið í bakröddum við hin ýmsu tækifæri .
Þar má til dæmis nefna Michael Jackson-sýningu á Broadway , jólatónleika Björgvins Halldórssonar , Frostrósatónleika og Eurovision .
" Það er ofsalega gaman að syngja bakraddir , en það er líka ákveðin kúnst .
Maður þarf að vera góður söngvari , en þó geta ekki allir góðir söngvarar verið bakraddasöngvarar .
Það er ýmislegt sem þarf að huga að , til dæmis má ekki draga aðalsöngvarann niður , eða gnæfa yfir hann .
Röddin þarf líka að vera fjölbreytt .
Í stúdíóvinnu er maður kannski að syngja heilan kór í einu lagi og þá þarf röddin að geta skipt um karakter mörgum sinnum í sama laginu .
Góðar bakraddir geta gert heilmikið fyrir lag , þó svo að mörg lög geti algjörlega staðið ein og sér bara með einni rödd og hljóðfærum .
En með röddum verður lagið oft safaríkara og stærra .
Bakraddasöngvarar þurfa líka að vera sérstaklega góðir í að ú-a og a-a , " segir hún hlæjandi og tekur tóndæmi fyrir blaðamann .
Hvernig kom það til að þú tókst þátt í Eurovision-undankeppninni hér heima og fórst svo til Moskvu ? Erna dregur fæturna upp í sófann og lætur fara vel um sig .
" Ég tók í fyrsta skipti þátt árið 2006 og söng þá bakrödd hjá Matta Matt sem var í Pöpunum .
Ég veit svo sem ekki alveg hvers vegna ég tók þátt , þetta var bara tækifæri sem bauðst , frábær reynsla sem maður slær ekki hendinni á móti .
Ári síðar söng ég bakraddir í nokkrum lögum , ásamt því að syngja sóló eftir Roland Hartwell .
Þá var ég með hljómsveitina Buff í bakröddum hjá mér og það var upphafið að mjög skemmtilegu samstarfi .
Árið 2008 vorum við Pétur ( Jesú ) úr Buffinu ráðin sem ríkisraddir fyrir Eurovision hér heima .
Lagahöfundum stóð sem sagt til boða að hafa okkur í bakröddum og það endaði með því að ég tók þátt í tíu lögum það árið .
Ári síðar söng ég aftur sóló en komst ekki áfram með það lag .
Ég söng hins vegar í nokkrum öðrum lögum , en ekki í Is it true ? sem sigraði svo eftirminnilega í keppninni það árið .
Það kom mér því gríðarlega á óvart þegar haft var samband við mig og mér boðið í hópinn sem var á leiðinni til Moskvu .
Á meðan ég rifja þetta upp finnst mér pínu fyndið að ég skuli hafa sungið í hátt í fjörutíu lögum í keppninni , en farið út með lag sem ég tók engan þátt í upprunalega .
" Hún brosir og horfir dreymin út í loftið þegar hún minnist á keppnina í Moskvu .
Á svipnum sést greinilega að hugurinn er aftur kominn á stóra sviðið í Rússlandi í ógleymanlegri keppni þar sem Ísland náði sínum besta árangri í Eurovision .
" Þessi Euro-veröld er ótrúleg .
Það var búið að vara mig við því að það væri allt svo risastórt þarna úti , en ég trúði því ekki alveg .
En þegar maður upplifir það sjálfur , þá er það alveg satt .
Það er eiginlega ekki hægt að lýsa upplifuninni með orðum .
Það er svo ótrúlega magnað að hitta allan þennan fjölda af fólki með rosalega ólíkan bakgrunn en sama áhugamálið og sama markmiðið .
Það eru allir komnir til þess að vinna .
" Glamúr frá morgni til kvölds ? " Nei , " segir hún og brosir .
" Eina stundina var maður bara í jogginggallanum uppi á hótelherbergi að borða hrökkbrauð enda Moskva afar dýr borg .
Hina stundina var maður í galakjólnum á rauða dreglinum , umkringdur ljósmyndurum sem ekki var hleypt inn .
Það er ótrúlega skrýtið að upplifa sig sem stórstjörnu .
Á leiðinni til Moskvu sat ég á milli miðaldra manns og ungrar stelpu í flugvélinni .
Þeim þótti báðum rosalega merkilegt að ég væri bakraddasöngkona frá Íslandi að fara að taka þátt í Eurovision .
Ég var í því að skrifa eiginhandaráritanir og sitja fyrir á myndum í þeirri flugferð .
" Hún heldur áfram .
" Ég var heppin að fá að fara út með þessum hópi .
Þetta var svo mögnuð ferð og maður sveiflaðist allan tilfinningaskalann upp og niður .
Tilfinningin þegar við vorum lesin upp síðust í undankeppninni var mögnuð .
Svo kom í ljós í vetur að við vorum valin bestu bakraddir keppninnar 2009 .
Það er mikill heiður .
" Hún segir að mikil vinna fari í gang þegar hópurinn hafi verið ákveðinn .
" Við hittumst reglulega hér heima og æfðum sporin , pældum í búningum og hreyfingum og hristum hópinn saman .
Þetta snýst allt um að koma vel undirbúin út .
Við fengum úthlutaðan æfingatíma úti sem er mikilvægt að nota vel , en líka að nýta frítímann í að kynnast öðrum keppendum og kynna sjálfan sig svolítið um leið .
Það eru haldnir alls konar blaðamannafundir sem þarf að mæta á og svo eru haldin Íslendingakvöld þar sem við kynnum land og þjóð .
" Aftur í Eurovision Erna tók þátt í nokkrum lögum í undankeppninni í vetur , þar á meðal í lagi Örlygs Smára sem Hera Björk flytur , " Je ne sais quoi " .
Hún er því að taka þátt í Eurovision annað árið í röð .
" Það er öðruvísi að fara út núna en í fyrra .
Alls ekki á neikvæðan hátt .
Ég er búin að upplifa þetta áður og veit því nokkurn veginn við hverju er að búast , líka vegna þess að Noregur er töluvert líkari Íslandi en Rússland .
Ég sjálf er líka betur undirbúin .
Í fyrra til dæmis var ég ekki með neina heimasíðu eða nafnspjöld og krotaði því símanúmer og tölvupóstfang á servíettur eða aðra bréfmiða sem svo kannski týndust einhvers staðar .
Þátttaka í svona keppni opnar auðvitað möguleika erlendis .
Sérstaklega ef maður er opinn fyrir hugmyndum .
Ég fékk góða kynningu í Moskvu og kynntist mörgum sem vinna í bransanum , til dæmis þeim sem voru með írska lagið , og núna er lag eftir þau einmitt komið í spilun hér á landi sem ég syng ásamt Einari Braga .
Þetta samstarf hefði eflaust ekki komið til ef ekki hefði verið fyrir keppnina .
" Hún segist hafa verið heppin með verkefni .
" Ég hef fengið ótrúlega mörg tækifæri á undanförnum árum .
Auðvitað langar mig að syngja " front " en þetta er góð æfing í að koma fram og stimpla sig inn .
Eftir því sem nafnið verður þekktara , fjölgar verkefnum samkvæmt því .
En það að vera bakrödd er stundum vanmetið starf .
Megnið af vinnunni er ósýnilegt .
Stúdíóvinnan getur verið mikil , sérstaklega þegar maður syngur margar raddir í einu lagi , en sú vinna sést ekki þegar lagið er tilbúið .
Fólk spáir líka lítið í hverjir syngja bakraddir .
En það er rosalega gaman að syngja fyrir góða söngvara .
Það er ekki mikill glamúr í bransanum hér heima .
Bara ofsalega mikil gleði .
Eigum við ekki bara að segja að þetta sé mikil gleði með dass af glamúr , " segir Erna og hlær smitandi hlátri .
Máni Steinn og Silja Sól eru ofsalega stolt af mömmu sinni .
Þeim finnst hún vera rosalega fræg og eru dugleg að leiðrétta hana þegar hún segir vinum þeirra að hún sé ekki svo fræg .
Erna Hrönn er deildarstjóri á leikskólanum Aðalþingi í Kópavogi svo það er nóg að gera hjá henni .
En hvernig skyldi ganga að sameina tónlistarframann , börnin og vinnuna ? " Þetta er mikil vinna og það getur verið ansi flókið .
Ég er bara svo heppin að foreldrar mínir standa á bak við mig í einu og öllu .
Þau eru algjörir klettar og það er í raun þeim að þakka hvert ég er komin í dag .
Þau hafa alltaf verið tilbúin til að aðstoða mig og eru alveg ótrúleg .
Ég á líka mjög skilningsrík börn sem elska að vera hjá ömmu og afa svo þetta gengur allt saman upp með góðu skipulagi .
Ég elska líka leikskólavinnuna mína .
Það er svo gefandi að vinna með börnunum og þar er ég náttúrlega mikið að syngja og vinna með tónlist .
Ég er ofsalega lánsöm að vera í þeirri vinnu , því eins og staðan er í dag þá er ekki hægt að lifa bara á tónlistinni .
Söngurinn er samt skemmtilegasta vinnan , alveg sama hvort það er í bakröddum eða sem frontur .
Það er svo gaman að vera í vinnu sem maður hefur svona mikla ástríðu fyrir .
Það kemur vonandi að því að ég geti lifað alveg á söngnum .
Ég á alveg eftir að vinna að mínum sólóferli svo ég á margt inni ennþá , " segir þessi lífsglaða söngkona sem eflaust á eftir að láta meira að sér kveða í framtíðinni .
Salurinn bókstaflega gargaði " Það er frábært að vera hérna , " sagði Erna eftir að Ísland komst áfram á þriðjudagskvöld .
" Stemningin er eiginlega bara ólýsanleg .
Það er rosalega gaman hjá okkur , hópurinn er svo hress og skemmtilegur og við pössum öll upp á hvert annað .
" Hún er ánægð með viðtökurnar í Ósló .
" Stemningin var mögnuð .
Viðbrögðin í salnum voru svo mikil þegar við komum inn á sviðið .
Salurinn bókstaflega gargaði " Hera , Hera , Ísland , Ísland " svo maður var bara með gæsahúð allan tímann og þegar flutningnum lauk þá jókst gæsahúðin enn meira því viðtökurnar voru engu líkar .
" Og þannig hefur viðhorfið verið í garð íslensku keppendanna allan tímann .
" Það er rosalega mikil jákvæðni í okkar garð hér úti .
Við t.d. sungum á Euroklúbbnum á miðvikudagskvöldið og þar var alveg stappað og stemningin bara geggjuð .
" Það hefur bara jákvæð áhrif að Ísland hafi verið í fréttunum upp á síðkastið .
" Við höfum fengið talsverða athygli út á Eyjafjallajökul , en alls engan biturleika eða pirring , fólk hefur meira áhuga á því hvort við höfum komist á réttum tíma út og hvort við höfum orðið fyrir einhverjum áhrifum af gosinu .
" Spáin fyrir laugardagskvöld ? " Ég spái Íslandi í topp þremur , ekki spurning .
Ég myndi líka skjóta á að Grikkland yrði ofarlega og sennilega Ísrael líka .
" 