Í meira en hálfa öld hef ég haft brennandi áhuga á útvarpi .
Setið hugfangin við tækið og gildir þá einu hvort um er að ræða fréttir , frásagnir , leikrit eða symfóníur .
Allt frá því að einungis var ein rás í boði og ekkert óhugsað " blaður " leyfilegt .
Í minningunni töluðu allir skýrt og áheyrilega .
Hvert orð var skrifað niður , lesið upp og þess gætt að framsögn væri einkar skýr .
Í dag er flutningurinn sem betur fer frjálslegri og þáttagerðarfólk og þulir ekki rígbundnir af skrifuðum texta .
Sem fyrr leggja þó allir sig fram um að vanda framburðinn eins og kostur er því það er líklega sá þáttur sem skiptir mestu máli fyrir þá sem hlusta á útvarp .
Þeir sem vilja vanda framburð sinn ættu að gæta vel að sérhljóðum og þó einkum tvíhljóðum en þau eru oft ónákvæm í framburði .
Tvíhljóð eru þau hljóð sem búin eru til úr tveimur ólíkum sérhljóðum .
Þetta eru hljóðin á , ó , æ , ei og au .
Þegar þau koma fyrir er gjarnan einungis annað hljóðið borið fram .
Þá verður t.d. á í orðinu ást að " a " , borið fram " asd " og ó í orðinu dóttir verður að " o " borið fram " dottir " .
Ó getur jafnvel orðið að " ú " en það mátti heyra í auglýsingu frá Póstinum fyrir einhver jólin en þar var talað um " pústinn " í stað " póstinn " .
Þekkt er að tvíhljóðið æ , í orði eins og hækka sé borið fram sem einhljóðið " a " og verður þá " hakka " .
Dæmi um slíkar framburð er : " hakkað ' í grajunum " .
Annað tvíhljóð sem verður að einhljóði er ei , sem verður gjarnan að einhvers konar i- eða í-hljóði .
Orð eins og heimili er þá borið fram " hímili " .
Og auglýsingin þar sem klifað er á að eitthvað sé ódýrt fyrir heimilið er gjarnan lesin " údírt fyrir hímilið " .
( Hvað svo sem það nú merkir .
) Tvíhljóðið au er ögn flóknara en þau sem hér hafa verið nefnd því þar spilar annars vegar saman brottfall á öðru hljóðinu en þá fellur í brott svo eftir verður einhljóð í ætt við " ö " .
Hins vegar hið svokallaða nýja flámæli þar sem einhljóðið ö vill í nútíma máli verða líkara " u " .
Austur er þá borið fram " ustur " og Stöð tvö verður í munni sumra fréttamanna stöðvarinnar " stuð tvu " .
Annað dæmi um nýja flámælið er að e vill verða að einhverju hljóði mitt á milli " e " og " i " og Netið verður þá " nitið " .
Þessi ónákvæmi framburður sérhljóðanna ; einhljóðun tvíhljóðanna og nýja flámælisins , hefur síðustu vikurnar kristallast í tungubrjótnum Eyjafjallajökull sem Íslendingar bera gjarnan fram " íjafjadlajugudl " .
Tvíhljóðið ei verður að einhljóði sem líkist " í " og hljóðið ö að einhvers konar " u " .
Það eru sérhljóðin sem gefa málinu hljóm og blæbrigði , mýkt og áferð .
Í samhljóðunum býr hins vegar skýrleiki , snerpa og kraftur .
Sérhljóðin þurfa að fá að njóta sín í framburði og þess vegna er mikilvægt að bera þau rétt fram .
Samhljóðin gefa orðum skýrleika og þau þarf að fægja vel og gæta þess að hvert og eitt sé borið skýrt fram .
Ræðum það síðar .
