Hvað gerist þegar tungumálið er fjarlægt úr samskiptum fólks ? Í nýrri skáldsögu Sigurðar Guðmundssonar myndlistarmanns segir af manni sem dvelur í Víetnam , á þar nánast orðlaus samskipti við nokkra íbúa og skrifar látinni móður persónuleg bréf .
Innan í honum eru skáldmæltur hestur og samkynhneigður svanur .
Sigurður Guðmundsson myndlistarmaður segist hafa verið útlendingur í hálfa öld .
Þar af hefur hann verið búsettur í Kína síðustu þrettán árin .
Hann er þó hér á landi um þessar mundir , en á föstudaginn var opnuð sýning á ljósmyndaverkum Sigurðar frá sjöunda áratugnum í i8 galleríi og þá kom einnig út ný skáldsaga hans , Dýrin í Saigon .
Í bókinni segir af manni sem flýgur til Víetnam í byrjun árs 2008 og kemur sér þar fyrir á hóteli , mállaus og án nokkurra tenginga við menninguna í landinu .
Þrennskonar frásögnum er fléttað saman .
Ein er lýsing á upplifunum mannsins í borginni og því hvernig hann kynnist þar smám saman fólki , þar á meðal skúringarkonum og nuddkonu .
Önnur frásögnin er bréf höfundarins ( sem er greinilega Sigurður sjálfur ) til látinnar móður sinnar ; og loks eru kaflar þar sem sagt er frá verum og fólki sem býr innra með manninum .
Þar eru stelpa sem er heimspekingur , maður , hestur sem er skáld , samkynhneigður svanur og máfur sem vill ekki tala íslensku , og stilla þau sér iðulega upp í einskonar myndlistarverk .
Sigurður er í íbúð sinni í Vesturbænum og hefur verið að undirbúa sýninguna í i8 .
Blaðamaðurinn er mættur til að ræða um bókina en hrýs eiginlega hugur við að biðja listamanninn um að segja eitthvað gáfulegt .
Í bókinni er ekki talað af mikilli hrifningu um blaðamenn sem gera einmitt þetta ; biðja listamanninn að vera gáfulegan .
" Nei , það er ekkert mál , " segir Sigurður og slær á þær áhyggjur .
" Ég er atvinnutalari .
En samt skammast ég mín svolítið fyrir það .
Ég ætti að vera þurr og fámáll listamaður .
Þeir listamenn sem ég elska mest eru bæði málhaltir og þurrir á manninn .
En ég ? Ef þú hringir í mig get ég talað og talað .
" Orðin og tungumálið hafa verið áberandi í bókum Sigurðar , Tabúlarasa og Ósýnilega konan , en í þeirri fyrrnefndu er íslensk tunga önnur aðalpersónan .
Orð , mál og málleysi eru einnig leiðarminni í Dýrunum í Saigon en listamaðurinn viðrar þar meðal annars hugmyndir um tilfinningalegan og orðlausan skilning á sköpuninni .
Á einum stað segir : Flestir halda að til að upplifa listaverkið eigi maður að komast að því hvað listamaðurinn er að meina með verkinu en fatta ekki að einmitt þess vegna komast þeir síður að kjarna þess .
Sigurður segist geta talað og hann skrifar svo sannarlega áhugaverðar bækur ; fær önnur hlið á honum útrás í orðunum en í myndlistarverkunum ? Hann hugsar sig um .
" Í þau fimmtíu ár sem ég hef verið í myndlist hef ég haft nokkuð vel á tilfinningunni hvað mér finnst rétt og hvað rangt , " segir hann síðan .
" Ég get ekki gert nein verk án þess að vera að miðla að reynslu minni .
Af hinu persónulega reynslusviði .
Ég hef mikla trú á persónulegri upplifun á hinu almenna .
Ég hef til dæmis aldrei verið hræddur við að vera opinskár og að sýna fólki að ég sé ekki fullkominn .
Í myndlistinni vinn ég á sama hátt og þegar ég skrifa ; löngu áður en verk er orðið til sem hugmynd hef ég verið með tíu kílómetra víðan faðminn opinn til að fanga eitthvað sem getur verið óljóst , algjörlega óskilgreint , og langt frá því að vera hugmynd .
Það er frekar að ég renni á einhverja lokkandi lykt .
Síðan getur lyktin verið svo aðlaðandi að mig langar að renna inn í hana .
Í því ferli getur maður lent í verulegum hrakningum en það er nauðsynlegt að halda áfram .
Þegar lokahluti ferlisins hefst þarf að fara að draga þetta í form og þá þarf að henda ýmsu í burtu .
Í listrænni ögun er enginn vandi að henda ruslinu en samt þarf oft líka að fleygja einhverju sem er mjög gott , einhverju sem maður elskar og finnst þýðingarmikið .
Það getur verið sársaukafullt en skilar mér á þann stað sem undirmeðvitund mín vildi greinilega fara til .
Fólkið sem byggir þessa jörð þarf að gera margt í leit sinni að morgundeginum .
Það er fullt af hrakförum á þeirri leið – eins er það með sköpunarferlið .
" Þrælar í listsköpun missa af gullmolunum Sigurður segir að í bókinni hafi hann tekið tungumálið út úr myndinni í samskiptum fólks – sögumaður situr löngum stundum með vinum sínum þótt þau geti lítið sem ekkert talað saman .
Hann segist ekki hafa ákveðið að fara til Víetnam til að skrifa svona bók , en hann fór þangað og nú er þessi bók orðin til , eins og hún er .
" Það var ekki fyrirfram ákveðið konsept , heldur bara ákveðin afstaða sem sendi mig intúitíft þangað .
Í listsköpun verður fólk oft þrælar eigin konsepts og missir þar af leiðandi af stóru , óskilgreindu og ónefnanlegu gullmolunum .
Missir af upplifun sem er algjörlega nafnlaus .
Þar finnst mér að liggi mikill fjársjóður , mikil gæði .
Þetta viðhorf var ég að raungera í Víetnam og það birtist í bókinni – sem myndlistarmaður hef ég líka hagað mér svona .
Á þessu ári sem ég var að skrifa Dýrin í Saigon tók ég ekkert eftir því að ég var ekki að gera myndlist .
Ég gerði ekkert annað en að vera þarna í þessari bók .
Ég valdi ekki söguhetjurnar , þær komu bara .
Það er rétt eins og að maður velur sér ekki vini , þeir koma bara .
Þú velur ekki að fæðast , eða hvernig þú elskar – það gerist bara .
Þetta er mikið áhersluatriði í bókinni .
Eftir þeim strúktúr hef ég lifað , hef hlustað á innsæið , verið utankúltúrel vera og hef sinnt eigin sérvisku .
" Í þeim köflum bókarinnar þar sem lesandinn kynnist verum sem búa innra með listamanninum , birtast oft viðbrögð við hinum ytri heimi og samfélagslegum atburðum .
Á einum stað lenda verurnar til að mynda í heilaþvottavél og koma út fullar af þjóðrembu , veifandi klisjum sem eru áberandi í sjálfbirgingslegri orðræðu sem Sigurði finnst einkenna þjóðir og þjóðerni : að okkar þjóð sé best , með fullkomnasta lýðræðið , mesta frelsið og bestu lífskjörin .
" Þegar ég flaug annan janúar árið 2008 til Víetnam , með miða aðra leið , þá var ég að losa mig við menningarlega klafa þjóðernisins , til að tilheyra engri þjóð , " segir Sigurður .
" Í fimmtíu ár hef ég verið útlendingur og get ekki hugsað mér að vera neitt annað en útlendingur .
Ég get ekki lesið dagblöðin í Kína , þar sem ég bý , og er ekki hluti af þeirri framhaldssögu sem líf allra þjóða er .
Allar þjóðir segja : við erum best og hjá okkur er allt gott ! Kínverjar segja þetta rétt eins og Íslendingar .
Þetta virðist nærri því vera náttúrulögmál og svo verja allir sitt .
" Í listheiminum er fullt af fólki með minnimáttarkennd Sköpunarferlið og afstaðan við sköpunina er Sigurði hugleikin , í bókinni og líka í samtali okkar .
Hann segist telja það að búa til listaverk vera náskylt því að vera ástfanginn .
Í báðum tilvikum renni fólk á ólógískan hátt inn í eitthvað sem það veit ekkert hvað er .
" Ástfengni er langsterkust þegar fólkið þekkir hvort annað nánast ekki neitt , þá er þetta allt á tilfinningasviðinu , og mállaust .
Eins og hjá dýrunum .
Ég hef aldrei talað við unga listamenn sem dettur í hug að bera það undir sérfræðinga hvort manneskjan sem þeir elska sé í lagi – en þeir bera listina undir listræna viðmiðun og smitast af því sem talið er ganga og ekki ganga í menningarheimi listarinnar .
Þeim sem er ástfangin dettur ekki í hug að fara í fýlu þótt ástin þeirra sé ekki Herra eða Ungfrú alheimur en í listinni er það alltof algengt .
Í listheiminum er fullt af fólki með minnimáttarkennd vegna þess að það einblínir of mikið á stóru stjörnurnar , notar þær alltof mikið sem viðmiðun .
Sumir fyllast minnimáttarkennd og verða magnlausir af áhyggjum af því að vera hvorki frægir né ríkir .
Ég er ekki á móti listheiminum , ekki frekar en á móti félagi verslunarmanna , en þetta er sama tóbakið .
Sömu lögmál gilda .
Mér finnst að til að listamaðurinn hafi samfélagslegt gildi þurfi hann að standa fyrir utan samfélagið .
" Ekki feiminn við að vera persónulegur Myndlistarmaðurinn Sigurður Guðmundsson segist fá alveg jafnmikið út úr því að skrifa bók sem þessa , verkefni sem tók mörg misseri , og því að skapa myndlist .
" Sem myndlistarmaður fæ ég listræna fullnægingu við að skrifa svona bók .
Mér finnst eiginlega enginn munur á því hvort ég dansa pínulítinn ballett – sem ég kann ekki en myndi samt dansa , hvort ég skrifa eða geri myndlist – sem ég kann ekki heldur .
Hver hefur vit á ástarmálum ? Mér finnst áhugavert að ganga inn í heim þar sem eru engin nöfn , engar skilgreiningar eða flokkanir .
Í bókinni er fyrirbæri sem ég kalla viturt dýr .
Það rennur á lykt og á bragð , veit ekkert vitsmunalega hvert það er að fara , en veit tilfinningalega hvað það ætlar sér .
Bókin er eiginlega óður til þess að lifa eftir innsæinu .
Áhugaverðasta innsæið er mállaust og hefur ekkert myndrænt form .
" Sigurður segist ekkert vera feiminn við að gangast við því að nafnlausi sögumaðurinn í bókinni hans sé hann sjálfur .
" Ég er ekki feiminn við að vera persónulegur .
Mér finnst skemmtilegast að vera heiðarlegur .
Rétt eins og dýrin í bókinni upplifði ég það að vera spagettí og ný tegund af kæfu .
Þessi bók er mikilvæg fyrir mig , gefur mér ákveðið dvalarleyfi á , fyrir mig , nýju tilfinningasvæði .
Fyrir mig er það kannski það eftirsóknarverðasta , þó að kannski aðeins lítill minnihluti lesenda fíli það .
Að þessu leyti eru listamenn ólíkir stjórnmálamönnum sem eru varla til án fjöldans hylli .
Ég var spurður af nýútskrifuðum myndlistarnemum , sem ég hitti í gær , til hvers ég væri í myndlist .
Ég sagðist vera í gulrótarækt til að geta haft gulrót sem teymir mig áfram frá einum degi til annars , þessa gulrót sem lætur mig hlakka til að vakna á morgnana .
Ætli það sé ekki aðalmálið fyrir þann sem skapar að búa þessa gulrót til aftur og aftur ? List er aldrei hugmyndafræði ; hugmyndafræði er nauðsynleg í pólitík , en ekki í listum .
Mín list getur ekki verið fingur sem bendir mannkyninu á hvert það eigi að fara .
" Úrval ljósmyndaverka frá sjöunda áratugnum Sýning á ljósmyndaverkum eftir Sigurð Guðmundsson frá áttunda áratugnum , Situations og önnur ljósmyndaverk 1970-1982 , opnaði í i8 galleríi við Tryggvagötu á föstudag .
Sýningin er hluti af dagskrá Listahátíðar í Reykjavík .
Á henni er úrval rómaðra ljósmyndaverka Sigurðar frá þessum tíma , en þrátt fyrir að hann einbeitti sér þá að ljósmyndamiðlinum sækja verkin í skúlptúr og ljóðlist , auk performanslistar .
Þessi verk voru unnin undir áhrifum frá Flúxus og konseptlist .
Þau sýna gjarnan aðstæður þar sem listamaðurinn er einskonar staðgengill fólks í ólíkum uppákomum .
Sagt hefur verið um þessi verk , sem eru mörg hver afar vel kunn og má finna í söfnum víða í Evrópu , að í þeim sameinist lýrík , húmor og þunglyndi .
Verkin koma flest úr fórum listamannsins .
Í sumum tilvikum er um að ræða " artist-proof " en önnur eru tilbrigði við kunnari verk eða skissur .
" Þetta er ákveðin kæfa , allt af sama meiði , " segir Sigurður við blaðmann .
" Hér eru árásargirnd og uppgjöf , póesía og tíminn , meira að segja rómantík .
" 