Á skjá á neðri hæð Gerðarsafns sést inn í vinnustofu listmálara .
Hvítur strigi er á trönum og til beggja handa ókláruð afstraktmálverk .
Listamaðurinn birtist í bláum slopp , gengur að striganum og byrjar að draga línur á hann .
Hafsteinn Austmann er að byrja á nýju verki ; myndbandið er sex klukkustunda langt og gefur áhugaverða mynd af því hvernig hann vinnur .
" Þú getur komið aftur eftir fimm tíma , þá verður myndin byrjuð að fæðast , " segir Hafsteinn og kímir .
Þessa dagana stendur stór yfirlitssýning á verkum Hafsteins yfir í Gerðarsafni í Kópavogi .
Á sýningunni , sem kallast Kvika , eru verk frá hálfri öld .
Allan þann tíma hefur Hafsteinn verið einn helsti afstraktlistmálari þjóðarinnar , kunnur fyrir sterk tök á vatnslit og olíu , auk þess að eiga nokkra skúlptúra á opinberum stöðum .
" Já , þetta er sögð yfirlitssýning , " segir Hafsteinn þar sem hann gengur með mér um salina .
" Í bókinni eru myndir frá 1950 til 2010 .
Sextíu ár .
Það mætti halda að ég væri 120 ára .
Nóg er til af verkum , ég hefði getað haldið þrjár , fjórar svona sýningar .
Ég heyrði asskoti klóka konu , gagnrýnanda , fjalla um sýninguna í Víðsjá .
Hún benti á períódur í minni list sem ég vissi varla af .
Er ég ósammála því ? Nei , þegar ég hugsa um það þá er þetta svona – annaðhvort þróun afturábak eða áfram .
Ég hef ekki alltaf verið á sama stað .
" Það er ekki hægt að kenna manni að hugsa Eins og kemur fram í ítarlegri umfjöllun Aðalsteins Ingólfssonar listfræðings í nýju bókinni um Hafstein , þá var hann ungur að árum þegar hann tók afar einbeittur að leggja stund á myndlistina .
Eftir grunnnám hér heima lá leiðin til Parísar .
" Þá var París miðpunkturinn , " segir Hafsteinn .
Hann varð fyrir miklum áhrifum af listhræringum heimsborgarinnar og nam m.a. hjá hinum rússneska myndhöggvara Ossip Zadkine .
" Það er hægt að kenna manni handverk en það er ekki hægt að kenna manni að hugsa , " segir hann .
" Það er líka hægt að kenna manni að bera virðingu fyrir því sem maður er að gera .
Annaðhvort tekur maður listina af alvöru eða lætur það eiga sig .
" Við að horfa á myndheima Hafsteins , oft knappa en formhreina , kviknar spurningin hvenær verkin séu tilbúin .
" Í vatnslitaverkunum veit ég hvenær mynd er tilbúin tæknilega .
En það er ekki þar með sagt að hún fari ekki í ruslatunnuna .
Það er eitthvað sem ekki er hægt að útskýra .
Eins nuddast maður í olíuverkunum , ég er oft með tíu , fimmtán myndir í gangi í einu .
Annaðhvort misheppnast mynd alveg eða lukkast alveg .
Svavar Guðnason var einhverntíma spurður að þessu og sagði að þegar mynd væri að takast þá sneri hann sér við og þá væri eins og hann fengi hamar í hausinn .
Þetta er einhverskonar fullnæging sem kemur sjaldnar og sjaldnar með aldrinum , að mynd heppnist þannig að maður hugsar : nú get ég ekki gert betur .
En maður er alltaf að leita að þessu kikki .
Þessi árátta lætur mann halda áfram að mála .
Málverkið verður ekki drepið með orðum Fyrir framan elstu málverkin ræðum við um þróun verkanna úr nokkuð harðri geómetríu yfir í ljóðrænni nálgun .
" Maður var oft skammaður í gamla daga , " segir Hafsteinn .
" Ekki af myndlistarmönnum , þeir stóðu saman innávið en börðust útávið .
Þeir stóðu saman gegn þeim sem kölluðu suma klessumálara en okkur í geómetríunni reglustrikumálara .
" Sá sem var hvað harðastur í árásum á óhlutbundna list var Jónas frá Hriflu .
Hafsteinn segir að hann hafi komið á fyrstu sýningu sína , í Listamannaskálanum vorið 1956 .
" Ég var einn í salnum og þá kom kallinn , labbaði einn hring og sagði þetta fræga ö-hö um leið og hann gekk út .
Síðan ekki söguna meir .
Hann var eflaust að athuga hvort þessir ungu menn færu ekki að læra eitthvað ! Eggert Stefánsson söngvari hafði aðra skoðun , hann kom inn , settist þar á bekk og var svo háfleygur að ég botnaði ekki í helmingnum af því sem hann sagði .
Þetta er allt Ísland , stórkostlegt ! " sagði hann .
Önnur heimsókn á þessa fyrstu einkasýningu Hafsteins er eftirminnileg .
" Ég var að taka sýninguna saman , þetta var um miðnætti og hellirigning , þegar bankað var í Listamannaskálanum .
Ég fór til dyra og þar stóð maður með hatt og í gráum frakka .
Þetta var Jóhannes Kjarval .
Ég hafði aldrei kynnst honum en þekkti hann auðvitað af myndum .
Hann var að koma frá Þingvöllum og hélt á Þjóðviljanum , sagðist hafa séð í honum ljósmynd af einu verkanna á sýningunni , vatnslitamynd af módeli .
Hvort þeir bílstjórinn mættu ekki koma inn og skoða sýninguna .
Ég sagði að það væri velkomið .
Eftir að hafa fundið myndina sem birtist í blaðinu spurði Kjarval hvort hann mætti ekki ganga með mér um salinn .
Ég sagðist vera feiminn og vissi að hann ætti til að gera grín að mönnum , það þyldi ég illa .
Ég sá að honum mislíkaði og var þá fljótur að snúa við blaðinu .
Sagðist auðvitað vilja álit svo mikils meistara .
Þá léttist á honum brúnin og við skoðuðum myndirnar saman .
Kjarval vissi alveg hvað var að ske í málverkinu , hann fylgdist eins vel með og við hinir .
Þegar Kjarval fór spurði hann hvort hann mætti ekki taka eina myndina með sér ; jú , mín er ánægjan , sagði ég .
Hann tók hana með sér .
Þá átti ég heima á Bókhlöðustígnum og viku seinna kom þangað pikkóló frá Hótel Borg með umslag , allt útteiknað og andskoti þykkt .
Hann sagðist eiga að færa Hafsteini Austmann þetta frá Kjarval .
Umslagið var fullt af peningum .
Ég hafði bara ætlast til þess að hann ætti myndina .
Við Kjarval vorum kunningjar meðan báðir lifðu .
En ég fór alltaf burtu þegar þriðji maðurinn bættist í hópinn , þá fór Kjarval að leika og gera sig allan til .
Ég veit ekki hvort þetta var feimni en hann breyttist .
" Við göngum áfram milli olíumálverkanna og stöldrum við frammi fyrir stórum verkum sem Hafsteinn málaði upp úr 1990 og byggjast á sterkum dökkum línum sem afmarka litfleti ; þetta eru voldug form .
" Hérna birtist kannski skúlptúrinn í mér , " segir hann hugsi .
" Formbyggingin er svo mikilvæg , það er ekki hægt að byggja bara á litunum .
Sumir málarar eru sterkari í lit , aðrir í formum , en þetta þarf að vinna saman .
" Að lokum spyr ég Hafstein um þá fullyrðingu , sem heyrist af og til , að málverkið sé dautt .
Hvað finnst honum um það ? " Mér er alveg sama , " segir hann og yppir öxlum .
" Það þýðir ekkert að ætla að drepa málverkið með orðum .
List margra þeirra sem halda þessu fram hreyfir lítið við mér en getur verið góð fyrir því .
Ég er bara að hugsa um eitthvað allt annað og vinn áfram að mínu .
" Á skjánum á neðri hæð Gerðarsafns er formbyggingin tekin að skýrast á striga málarans í bláa sloppnum .
Bráðum bætir hann við litum .
" Ég hef alltaf smokrað mér út ef ég finn að verkin eru farin að ganga sjálfkrafa upp " Samhliða yfirlitssýningunni í Gerðarsafni kemur út bókin Kvika – Myndverk Hafsteins Austmann 1950-2010 .
Bókin er í stóru broti og í henni er fjöldi verka listamannsins frá ferlinum auk skrifa Aðalsteins Ingólfssonar listfræðings og upplýsinga um sýningar og skrif um verk Hafsteins .
Hafsteinn ákvað kornungur að helga sig myndlistinni og eftir nám í Handíða- og myndlistaskóla Íslands hélt hann til Parísar , þar sem hann kynntist nýjustu straumum í franskri abstraktlist sem hafði mikil áhrif á framvinduna í listsköpun hans .
Eftir heimkomuna árið 1955 hefur Hafsteinn sýnt verk sín með reglulegu millibili , olíumálverk sem vatnsliti .
Í seinni tíð hefur hann lagt æ meiri rækt við vatnslitina , sem hafa vakið athygli víða um heim .
Hann hefur haldið um 30 einkasýningar og tekið þátt í fjölda samsýninga .
Ekki að breytast til að breytast Við skoðun á bókinni og sýningunni er forvitnilegt að sjá hvernig Hafsteinn virðist hafa gætt þess að festast ekki í lausnum sem hann hefur lært á , heldur heldur áfram að ögra sér til að finna sífellt nýjar lausnir í sköpuninni .
" Ef maður breytist ekki er eins gott að hætta bara , " segir hann um þessa þróun .
" Maður á ekki að breytast til að breytast , heldur hætta þegar maður finnur að lengra verður ekki haldið á hverri leið .
Ég hef alltaf smokrað mér út ef ég finn að verkin eru farin að ganga sjálfkrafa upp .
Þá er ekki lengur gaman að þessu .
Ég snarsnýst ekki við heldur vinn mig yfir í eitthvað annað .
" 