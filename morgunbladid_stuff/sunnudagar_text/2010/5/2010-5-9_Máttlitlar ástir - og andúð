Flestir geta víst tekið undir það að fátt skiptir meira máli fyrir líðan okkar í táradalnum en ástin .
Þegar vel tekst til getur hún til muna fækkað tárunum í þeim dimma dal .
Það er líka alkunna að fólk á öllum tímum hefur viljað á viðkvæmum stundum tjá ástmeynni eða elskhuganum þessa ljúfu tilfinningu með orðum .
Það er einmitt þá sem vandinn tekur að vaxa .
Orðin , sem lengstum hafa þótt brúklegust á þessum augnablikum , hafa nefnilega fallið í gildi – misst slagkraft sinn ef svo má að orði komast .
Um langt skeið hefur fólk notað sögnina að elska um þessa kennd og ekki annað að sjá en hún hafi nýst elskendum vel : Ég elska þig .
Nú hefur það hins vegar gerst að þessi sögn , sem forðum daga beindist eingöngu að mannfólkinu , tekur til miklu almennara sviðs .
Menn geta sem sé elskað hvað sem er , kýr og kindur og jafnvel kókosbollur ( það er náttúrlega miklu öruggara að elska kókosbollur en fólk enda varla dæmi um að þær ástir bregðist ) .
Það liggur í augum uppi að þessi nýja notkun sagnarinnar leiðir til þess að ástarjátningin Ég elska þig verður minna virði en í gamla daga .
Gæti eiginlega merkt : Þú ert mér jafnmikils virði og kókosbolla .
Þessi vandi hlýtur fyrr eða síðar að valda því að fólk leitar annarra leiða .
Gallinn er þó sá að íslenskt mál er fremur fátækt er kemur að þessu sviði mannlífsins .
Það er líka áberandi að á öðrum orðum um fyrirbærið hvílir slíkur blær forneskju að vart verður við unað í ástum nútímafólks .
Hætt er við að margir skilji þau ekki eða misskilji , fyrtist við og hverfi af vettvangi .
Við getum hugsað okkur aðstæður sem þessar í leikverki : Karl og kona eru tvö á sviðinu og láta vel hvort að öðru .
Manninn fýsir að tjá ást sína .
Maður ( herðir tökin og segir lágt ) : Ég ann þér .
Kona ( færir sig frá manninum , losar tökin , undrandi ) : Ha ? Maður ( vandræðalegur ) : Ég ann þér sko , þú veist .
Konan ( sár ) : Er eitthvað að þér ? ( Konan snýr sér á hina hliðina .
Maðurinn teygir sig í bók ) .
Sami vandi blasir raunar við er kemur að andhverfunni – sögninni að hata .
Nú er það ein af margri gæfu minni í lífinu að ég hata engan og veit ekki til þess að neinn hati mig .
Ef maður hatar einhvern hlýtur sá hinn sami að hafa gert eitthvað verulega mikið á hlut manns .
En það var í gamla daga .
Fyrir sögninni að hata fór nefnilega alveg eins og fyrir sögninni að elska ; hún missti mátt sinn og megin .
Fólk hatar sem sé hvað sem er .
Síðasta dæmið , sem ég heyrði um þetta nýja hatur , var við matborð þar sem frábær skata var borin fram .
Ung stúlka horfði með skelfingu á veislukostinn og lýsti andúð sinni á þessum geðþekka fiski þannig , ærið ófrýn á svip : Ég hata skötu .
Öllum er ljóst að skata getur aldrei gert á hlut nokkurs manns .
Því hefði ekki verið nokkur leið fyrir nokkrum árum að hata skötu .
Umrædda unga stúlkan átti náttúrlega við : Mér þykir skata vond eða Mér býður við skötu .
Svona þróast nú tungumálið okkar og fátt við því að gera ; orðin missa vægi sitt , verða máttlítil eða -laus – en önnur koma í staðinn , fyrr eða síðar .
Þetta vandamál með sagnirnar að elska og hata er innflutt .
Enskumælandi fólk elskar og hatar hvað sem er , ekki einungis aðra menn .
Okkur , sem ólumst upp við annað , finnst þetta e.t.v. ekki gott en fáum ekki að gert , hvort sem við erum foreldrar eða kennarar .
Það eina , sem við getum gert , er að halda áfram að elska annað fólk ( og reyna að hata engan ) .
