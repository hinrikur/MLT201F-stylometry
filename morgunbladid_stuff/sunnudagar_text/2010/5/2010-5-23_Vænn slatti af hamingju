Glóðvolg rannsókn bendir til þess að áhrif efnahagshrunsins á líðan íslenskra ungmenna séu lítil sem engin .
Samkvæmt könnuninni eru 90% drengja í 9. og 10. bekk hamingjusöm og 88% stúlkna sem er hærra hlutfall en fyrir áratug .
Samverustundum með foreldrum fer líka fjölgandi sem þykir gott á viðsjárverðum tímum .
Orri Páll Ormarsson orri@mbl.is Íslenska þjóðin varð fyrir miklu áfalli þegar bankarnir hrundu með tilheyrandi dómínóáhrifum haustið 2008 .
Mikið hefur verið rætt og ritað um andlegt ástand okkar síðan enda eru óvissa , fjárhagsörðugleikar og atvinnuleysi sjaldnast til þess fallin að bæta líðan manna .
Mest mæðir vitaskuld á fullorðna fólkinu í þessum efnum en börn og unglingar hafa sannarlega ekki farið varhluta af ástandinu heldur .
Í því ljósi sætir rannsókn á líðan og hamingju nemenda í 9. og 10. bekkjum grunskóla landsins tíðindum en niðurstaða hennar er sú að íslensk ungmenni eru upp til hópa ánægð með lífið .
Það sem meira er , hamingjan hefur farið vaxandi frá aldamótum .
Árið 2000 voru 84% stúlkna í fyrrnefndum aldurshópum hamingjusöm og 85% drengja .
Í könnuninni sem gerð var í vor reyndust 88% stúlkna vera hamingjusöm og 90% drengja .
Rannsóknir á líðan og hamingju íslenskra ungmenna ná aftur til ársins 1992 en þýðið eru allir nemendur í 9. og 10. bekk grunnskóla landsins .
Rannsóknir og greining hafa framkvæmt rannsóknirnar frá árinu 1999 í samstarfi við menntamálaráðuneytið og fleiri aðila .
Niðurstöðurnar er varða líðan og hamingju íslenskra ungmenna byggjast á fimm könnunum sem framkvæmdar voru árin 2000 , 2003 , 2006 , 2009 og 2010 .
Alls tóku 35.583 nemendur þátt í könnununum en svarhlutfallið hefur alltaf verið gott , eða á bilinu 82 til 90% .
" Það eru aðeins unglingar sem eru fjarverandi vegna veikinda sem ekki taka þátt í könnuninni , " segir umsjónarmaðurinn , Bryndís Björk Ásgeirsdóttir , lektor við sálfræðisvið við Kennslufræði- og lýðheilsudeild Háskólans í Reykjavík .
Ástæðan fyrir því að svona stuttur tími leið milli kannana nú er sú að aðstandendum rannsóknarinnar lék forvitni á að vita hvort eitthvað hefði breyst milli ára en talið var að áhrif hrunsins hefðu ekki verið komin fram að fullu síðasta vor .
Standa sig vel Bryndís Björk segir niðurstöður nýju rannsóknarinnar ánægjulegar á þessum erfiðu tímum í efnahagslífi þjóðarinnar .
" Skilaboðin sem felast í niðurstöðum rannsóknarinnar eru skýr : Íslenskar fjölskyldur eru að taka hlutverk sitt alvarlega og upp til hópa að standa sig mjög vel .
Það er gömul saga og ný að íslenska þjóðin þjappi sér saman við áföll .
" Vert er að hafa í huga að Íslendingar skora iðulega hátt í hamingjukönnunum , ásamt hinum Norðurlöndunum .
" Það hefur margsýnt sig að niðurstöður rannsókna gefa til kynna að við séum í hópi hamingjusömustu þjóða í heimi , " segir Bryndís Björk .
Ýmsar rannsóknir hafa leitt í ljós að viðspyrna við áföllum er mikil í vestrænum samfélögum .
Munar þar mest um öflugt félags- , skóla- og heilbrigðiskerfi , að ekki sé talað um fjölskylduna en hvergi er betra að styrkja stoðirnar en á vettvangi hennar .
Í þessu ljósi þykir Bryndísi ánægjulegt að samverustundum og samræðum barna og foreldra hefur farið jafnt og þétt fjölgandi undanfarinn áratug .
Árið 2000 sögðust 36% stúlkna vera oft eða nær alltaf með foreldrum sínum um helgar og 37% drengja .
Í vor svöruðu 57% stúlkna og 55% drengja þessari spurningu á sama veg .
Aukningin frá síðasta ári er veruleg , eða um 10 prósentustig .
Sama gildir um samverustundir unglinga og foreldra utan skólatíma á virkum dögum .
Bryndís Björk segir ekki útilokað að aukið atvinnuleysi í samfélaginu spili inn í þetta , foreldrar hafi einfaldlega meiri tíma aflögu en áður .
" Hins vegar virðast fleiri þættir spila þar inn í þar sem aukningar er bæði vart í samveru á virkum dögum og um helgar .
" Umhyggja og hlýja Hlutfall ungmenna sem segjast eiga mjög eða frekar auðvelt með að fá umhyggju og hlýju frá foreldrum sínum hefur lítið breyst undanfarin tíu ár , var 92% hjá stúlkum árið 2000 og 90% hjá drengjum en er 95% hjá báðum kynjum nú .
Hlutfall þeirrra ungmenna sem segjast eiga mjög auðvelt með að fá þessa umhyggju og hlýju hefur þó vaxið nokkuð - frá aldamótum .
Einnig var spurt hversu auðvelt ungmennin ættu með að tala við foreldra sína um persónuleg málefni .
Fyrir tíu árum áttu 75% drengja og 78% stúlkna mjög eða frekar auðvelt með þetta en 86% hjá báðum kynjum nú .
Að sama skapi hefur hlutfall þeirra sem eiga mjög auðvelt með að ræða þessi viðkvæmu mál við foreldra sína aukist umtalsvert .
Bryndísi Björk þykja þessar tölur benda ótvírætt til þess að foreldrar hafi brugðist hárrétt við hruninu , hlúð í auknum mæli að börnum sínum og gefið sér meiri tíma til að svara fyrirspurnum þeirra og koma þannig í veg fyrir tilefnislausar áhyggjur .
" Íslenska fjölskyldunetið hefur löngum verið þétt , ekki síst þegar á reynir , eins og undanfarna mánuði .
Öflugt forvarnarstarf hefur farið fram hér á landi á undanförnum 10 árum í samvinnu ríkis , sveitafélaga , rannsakenda og fagfólks á vettvangi .
Áhersla þessa starfs hefur meðal annars falist í því að auka samveru og stuðning fjölskyldna auk þess að efla skipulagt félags- og tómstundastarf .
Rannsóknir hafa sýnt að þessir þættir eru veigamiklir þegar spá á fyrir um líðan og hegðun ungmenna .
Það má því ætla að grunnurinn sé sterkari fyrir vikið til að mæta áföllum .
" Eðli málsins samkvæmt glíma fleiri ungmenni nú við atvinnumissi foreldra en áður .
Árið 2006 höfðu 5% nemenda í 9. og 10. bekk upplifað atvinnumissi foreldris en 12% í fyrra .
Það hlutfall reyndist óbreytt að þessu sinni árið 2010 .
Niðurstöðurnar gefa til kynna að atvinnumissir foreldra auki líkur á vanlíðan ungmenna , sér í lagi þeirra sem upplifa lítinn stuðning og ágreining eða rifrildi á heimili .
Bryndís Björk segir það því mjög mikilvægt fyrir foreldra að veita börnum sínum eins mikinn stuðning og hægt er við slíkar aðstæður og að forðast ágreining og rifrildi á heimili .
Rífast ekki meira en áður Sérstaklega er spurt um ágreining á heimilum og rifrildi við foreldra .
Niðurstöður sýna að rifrildi við foreldra hafi lítið aukist frá 2006 og fjöldi unglinga sem orðið hefur vitni að rifrildum foreldra sinna hefur lítið sem ekkert aukist á sama tímabili .
Árið 2006 sögðust 29% hafa rifist við foreldra sína , 24% í fyrra og 31% nú .
12% höfðu orðið vitni að rifrildi foreldra sinna 2006 , 11% 2009 og 13% í könnuninni í vor .
" Það er mjög jákvætt að rifrildi á heimilum virðast ekki hafa færst í vöxt enda geta þau haft afdrifaríkar afleiðingar á líðan barna og ungmenna , " segir Bryndís Björk .
Einnig var spurt um upplifun ungmenna á fjárhagsstöðu foreldra sinna og sögðu 4,5% þá oft eða nær alltaf skorta næga peninga fyrir nauðsynjum , svo sem mat , húsnæði og síma .
Þetta hlutfall var 4,2% 2006 sem er óveruleg breyting .
Nokkuð aukinn fjöldi svaraði hins vegar spurningu þess efnis hvort foreldrar þeirra væru oft eða nær alltaf fjárhagslega illa staddir játandi , 6,6% á móti 5,5% í fyrra og 3,9% árið 2006 .
Samanburðurinn við vinina Það að hafa minna milli handanna þarf , að mati Bryndísar Bjarkar , ekki endilega að hafa slæm áhrif á líðan unglinga , sérstaklega ef sama gildir um vinina .
Samanburðurinn við þá er það sem skiptir máli frekar en fjárhagurinn í sjálfum sér .
Í góðærinu fyrir hrun kom fram á sjónarsviðið hópur manna sem hafði umtalsvert betri tekjur en þorri almennings og barst jafnvel á .
Jöfnuður er meiri í dag og Bryndís Björk metur það svo að sú staðreynd geti haft jákvæð áhrif á líðan ungmenna .
Erfitt sé að miða sig við fólk sem getur leyft sér mun meira en maður sjálfur .
" Samanburðurinn er í sumum tilvikum hagstæðari í dag en hann var áður , " segir hún .
" Í þessu sambandi má þó ekki missa sjónar af þeim hópi barna sem búa við fátækt eða mörk fátæktar á Íslandi .
Þau börn eru í mikilli áhættu og þurfa sérstaka athygli og aðstoð í samfélaginu í dag .
Mikilvægt er að tryggja öllum börnum og ungmennum á Íslandi viðunandi lífsgæði .
Í þessum tilvikum getur stuðningur foreldra , vina , nágranna , skóla og félagsstarfs skipt sköpum .
" Spurð hvort það hefði þá mögulega getað haft slæm áhrif á líðan og hamingju íslenskra ungmenna hefði efnahagsundrið ekki reynst loftbóla segir Bryndís Björk erfitt að meta það .
Þunglyndi aukist lítillega Þunglyndi og kvíði hafa verið vaxandi vandamál í hinum vestræna heimi og á árunum 1997 til 2006 jukust einkenni kvíða marktækt meðal fjórtán og fimmtán ára ungmenna á Íslandi .
Á sama árabili jukust einkenni þunglyndis marktækt meðal stúlkna í þessum aldurshópi .
Spurt er sérstaklega um þunglyndiseinkenni í rannsókninni og stuðullinn fyrir drengi hefur haldist nær óbreyttur allan þennan áratug .
Stuðullinn er hærri hjá stúlkunum .
En það hafa niðurstöður sýnt í flestum menningarheimum að konur séu líklegri til að þjást af þunglyndi en karlmenn .
Athygli vekur hins vegar að stuðullinn var aðeins hærri 2006 , meðan góðærið var í algleymingi , en í fyrra 2009 .
Þá verður aftur lítillar aukningar vart meðal stúlkna frá 2009 til 2010 .
Þróun í kvíðaeinkennum er svipuð .
Einkenni kvíða hafa þannig aukist lítillega hjá drengjunum og stúlkum frá aldamótum .
Hins vegar standa einkennin að mestu í stað milli áranna 2006 til 2010 .
Bryndís Björk dregur þá ályktun af þessu að efnahagsástandið hafi a.m.k. hvorki haft veruleg áhrif á þunglyndis- né kvíðaeinkenni íslenskra ungmenna almennt .
Í ljósi niðurstaðna undanfarinna ára sé hins vegar tilefni til að veita þróun þunglyndis og kvíða meðal unglingsstúlkna sérstaka athygli og rannsaka mögulega orsakaþætti í því sambandi .
Bryndís Björk á lokaorðið : " Það þarf þrautseigju til að líða og ganga vel þrátt fyrir áföll eða erfiðleika .
Þrautsegja er mjög verðugt markmið fyrir einstaklinga jafnt sem samfélög .
Rannsóknir hafa sýnt að þrautseigja byggir á hversdagslegum en mikilvægum persónulegum og félagslegum þáttum , svo sem úrlausnarmiðuðu hugarfari , góðu sjálfsmati , sterkum tengslum við samfélagið og síðast en ekki síst stuðningi fjölskyldu og vina .
Íslendingar eru greinilega þrautseig þjóð .
" 