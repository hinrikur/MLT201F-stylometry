Eins og greint hefur verið frá hér í blaðinu munu ljósmyndir og ljósmyndun skipa veglegan sess á Listahátíð í Reykjavík sem hefst síðar í mánuðinum .
Meðal annars verður sett upp sýning í menningarmiðstöð þeirra Breiðhyltinga , Gerðubergi , og þar sýndar myndir sem Friðgeir Helgason tók í Breiðholtinu fyrir tveimur árum .
Friðgeir fæddist í Vestmannaeyjum en fluttist í Breiðholtið eftir gos og ólst þar upp .
Hann flutti síðan til Bandaríkjanna á aðfangadag 1986 , en móðir hans hafði sest að í Los Angeles skömmu áður og hann fylgdi í kjölfar hennar .
" Mig langaði að prófa eitthvað nýtt , " segir hann " og svo var það óneitanlega spennandi að fá að komast til LA .
" Friðgeir bjó þó ekki bara í Los Angeles , því hann fór víða um Bandaríkin og bjó þannig fjórtán ár í New Orleans , en sneri síðan aftur til Los Angeles og býr þar sem stendur .
Lífið vestan hafs var þó enginn dans á rósum , eins og hann lýsir því , því þó hann hafi átt góða daga sem kokkur , unnið með mörgum af fremstu kokkum Bandaríkjanna og rekið stórt veitingahús um tíma glímdi hann við drykkju og fór svo að hann lenti á götunni í Los Angeles .
" Það er betra að búa á götunni þar en í Reykjavík , " segir hann og kímir en bætir svo við af meiri alvöru : " Ég lenti þar í ræsinu í fylleríi og látum og bjó þar í nokkra mánuði .
Ég komst svo á stað sem heitir Midnight Mission og þar fékk ég bedda til að liggja á og þrjár máltíðir á dag svo framarlega sem ég væri edrú og var þar í eitt og hálft ár .
Það var engin meðferð í boði , engin ráðgjöf eða aðstoð .
Ég var þó búinn að fara í helling af meðferðum án þess að hætta að drekka en þarna fann ég að ég var búinn að fá nóg og hætti .
" Á milli þess sem hann tók fyllerístúra vann Friðgeir fyrir sér sem kokkur , en fannst nú kominn tími til að gera eitthvað annað .
" Hvað gerir maður svo þegar maður er heimilislaus í Los Angeles ? Nú auðvitað fór ég að læra kvikmyndagerð , " segir Friðgeir og skellir uppúr , en hann fékk stuðning frá fylkinu til námsins .
Þá bar svo við að eitt af þeim námskeiðum sem hann þurfti að taka var byrjendanámskeið í ljósmyndun og þá fann hann fjölina sína .
" Ég hef ekki horft til baka eftir það , bara einbeitt mér að ljósmyndun .
" Af hverju er spurt og svarið kemur um hæl : " Það er svo mikið vesen að standa í kvikmyndagerð , það þurfa svo margir að koma að málunum , maður þarf að treysta á aðra og umstangið er svo mikið , en í ljósmynduninni er maður einn ; bara ég og myndavélin .
" Meðfram listinni vinnur Friðgeir sem kokkur og undanfarin ár hefur hann unnið uppi í Sierra-fjöllunum í fjóra mánuði á hverju sumri , sem gefur honum færi á að sinna ljósmynduninni þess á milli .
Hann er þó ekkert á þeim buxunum að sleppa matreiðslunni , hún sé skapandi starf þó hann sé orðinn leiður á að vera forstöðumaður í eldhúsi eða að reka veitingahús .
" Ég tók meðvitaða ákvörðun að ég myndi ekki verða í annarri ljósmyndun en listinni , að fara ekki að taka auglýsinga- eða fréttamyndir , enda hef ég séð svo marga kunningja mína fara út í það og gera svo ekkert annað eftir það .
" Friðgeir datt inn í ljósmyndunina árið 2006 og varð líka filmumaður , tekur ekki myndir nema á filmuvélar og stækkar allt sjálfur með tilheyrandi handavinnu , enda sé engin sál í pixlunum .
" Ég tek allt á filmu , framkalla sjálfur og stækka – það má eiginlega segja að þetta séu eins og trúarbrögð hjá mér .
" Það að vinna á filmur kallar þó ekki bara á önnur vinnubrögð í eftirvinnslu , heldur segir hann að hann hugsi öðruvísi en ef hann væri með stafræna vél í höndunum , búi til myndina með augunum í stað þess að búa hana til í gegnum linsuna .
Friðgeir segir að lýsa megi myndum sínum með orðunum ró og einmanaleiki og bendir á myndir sem hann er með á Flickr .
" Þær eru mjög þögular og tilfinningaríkar , það er kyrrð í þeim .
Ég er allaf að leita að kyrrðinni og fegurðinni í því sem er í kringum mann , sem við höfum ekki tíma til að stoppa og taka eftir í daglegu amstri .
" Myndröðina sem Friðgeir sýnir í Gerðubergi tók hann í Breiðholtinu í þriggja mánaða heimsókn hingað til lands 2008 , en þá fór hann um landið og tók myndir í myndröðina Nordic Moods , sem var sýnd í Los Angeles fyrir stuttu , og í Breiðholtsseríuna .
" Ég ólst upp í Breiðholtinu eftir gos , bjó í einu af Viðlagasjóðshúsunum og það var mitt hverfi .
Afi og amma búa þar ennþá og þegar ég hef komið til Íslands í gegnum árin hef ég búið hjá þeim í Orrahólunum .
2006 , stuttu eftir að ég fór að taka myndir , kom ég hingað og tók þá helling af myndum á stafræna myndvél , milljón trilljón myndir eins og maður gerir þegar maður er með svoleiðis vél í höndunum .
Þegar ég kom svo heim til Los Angeles fór ég að skoða myndirnar og varð hrifinn af þeim myndum sem ég hafði tekið í Breiðholtinu og ákvað því að einbeita mér að Breiðholtinu þegar ég kæmi næst .
" Aðspurður hvort hann hafi verið að reyna að taka myndir af æsku sinni svarar Friðgeir því til að að mörgu leyti hafi verkefnið verið " walk down memory lane " , en sér hafi meðal annars fundist merkilegt hvað hverfið hefur breyst lítið .
" Ég þoldi ekki Breiðholtið þegar ég var krakki , en nú kann ég miklu betur við það .
Ég tók eftir því í myndunum , í Breiðholtsmyndunum og Nordic Effect reyndar líka , að það er í þeim söknuður eftir gamla Íslandi , enda missti ég alveg af geðveikinni síðustu árin – þegar allir misstu vitið á Íslandi þá bjó ég á hæli fyrir heimilislausa ógæfumenn svo ég var ekki mikið að dansa í kringum gullkálfinn .
Þegar ég var að alast upp á Íslandi var allt miklu einfaldara og mér finnst eins og fólk hafi verið ánægðara þá , það var ævintýri að fara í sólarlandaferð og ríkasti maður á landi var kannski fimm sinnum ríkari en pabbi minn og átti aðeins flottari bíl .
Svo finnst mér merkilegt að það eru allir grenjandi í dag á Íslandi , fólk keyrir um grátandi á nýjum bílum , en í Los Angeles er ég að hjálpa til við að úthluta mat til fólks sem býr á götunni .
Það er miklu meiri kreppa þar úti en hér , miklu meira atvinnuleysi , en þar er fólk ekki að kvarta eins mikið og hér .
" Aðspurður um hvaða verkefni séu framundan segist Friðgeir vera að velta fyrir sér röð af svarthvítum myndum af huldufólki og eins hyggst hann fara um landið og taka portrettmyndir af Íslendingum á blaðfilmu einhvern tímann á næsta ári .
" Það má eiginlega segja að myndin af afa sem var valin sem einkennismynd Listahátíðar sé fyrsta myndin í þeirri seríu .
" 