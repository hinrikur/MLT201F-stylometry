Undanfarna mánuði hafa menn dundað sér við að leita að því sem þeir hafa kallað týndu Booker-verðlaunin ; Booker-verðlaun veitt fyrir bækur sem skrifaðar voru árið 1970 .
Málum var nefnilega svo háttað að framan af voru Booker-verðlaunin veitt fyrir bækur sem komið höfðu út árið á undan , en 1971 var reglum breytt miðað við bækur sem komu út afhendingarárið .
Því fór eðlilega svo að bækur sem komu út 1970 voru ekki með : 1970 voru veitt verðlaun vegna bóka frá 1969 og 1971 vegna bóka frá 1971 .
Til að bæta úr þessu hafa bækur frá 1970 verið grandskoðaðar og metnar af áhugamönnum um Booker-verðlaunin , um 4.000 tóku þátt í valinu , og birtur langlisti og síðan stuttlisti .
Í lok vikunnar var svo loks kynntur sigurvegari : James Gordon Farrell fyrir bókina Troubles sem segir frá hnignandi heimsveldi Breta eins og það birtist íbúum í smábæ á Norður-Írlandi .
Troubles sigraði með nokkrum yfirburðum ; fékk 38% atkvæða , sem var margfalt meira en sú bók sem næst kom , en aðrir höfundar á stuttlistanum voru Muriel Spark , Nina Bawden , Shirley Hazzard , Mary Renault og nóbelsskáldið Patrick White .
Farrell skrifaði þríleik sem kallaður hefur verið Heimsveldisþríleikurinn og var Troubles fyrsta bókin í röðinni .
Hinar voru The Siege of Krishnapur , sem kom út 1973 , og The Singapore Grip , sem kom út 1978 .
Farrell fékk Booker-verðlaunin einnig fyrir The Siege of Krishnapur , en Farrell lést af slysförum 1979 .
