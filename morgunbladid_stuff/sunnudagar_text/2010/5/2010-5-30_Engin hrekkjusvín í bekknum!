Bekkjarmót eru eins og vínið , batna bara með aldrinum .
Það finnst að minnsta kosti félögunum í 12 ára E í Austurbæjarskólanum , þeim sem fæddust 1931 , hófu nám 1938 og úrskrifuðust með fullnaðarprófi 1944 .
Fyrir áratug tóku þeir Guðjón Tómasson og Árni Steinsson sig saman og höfðu samband við alla bekkjarfélaga sem enn voru á lífi .
Var ekki kominn tími á að hittast ? Upphaflega voru yfir 30 nemendur í bekknum , sumir voru dánir , aðrir bjuggu í útlöndum .
En í nær áratug hefur um og yfir helmingurinn tekið þátt í vorferðum og borðað einu sinni saman á aðventunni .
Einn af bekkjarfélögunum er Hallfríður Georgsdóttir , húsmóðir í Mosfellsbæ .
" Við köllum okkur alltaf 12 ára E , " segir Hallfríður .
" Stefán Jónsson rithöfundur , var umsjónarkennarinn okkar .
Hann var óskaplega vinsæll , stilltur og oftast alvarlegur en við þekktum auðvitað vel Guttavísurnar hans og fleira .
Það var mikið keppikefli í frímínútunum að fá að leiða hann .
Stefán trúlofaði sig en þegar hann mætti með hringinn híuðu strákarnir á hann , voru ekkert hrifnir ! Vinstrimaður spennir greipar Stefán var eins og margir kennaranna róttækur vinstrimaður , skrifaði í Rauða penna .
Ég man að einu sinni var hann að lesa eitthvað kristilegt og spennti þá greipar .
Þá hvíslaði einhver stelpan : " Sjáið þið , hann er sko alveg kristinn ! " Þá hafði hún heyrt eitthvað heima um að Stefán væri rauður .
Við fengum lýsi í skólanum , Stefán hellti því í okkur úr könnu og við biðum í röð .
Auðvitað var þetta ekki gott , þykkt og volgt en við vissum að það var hollt og kvörtuðum ekki .
Og við fengum mjólk í pelaflösku , stundum var stúturinn brotinn og þá þurfti að passa sig vel á brotunum .
Sumir fengu líka smurt brauð en bara þeir sem talið var að fengju ekki nóg að borða heima .
Það var kreppa og þröngt í búi hjá mörgum .
Fleiri rithöfundar og listamenn voru í skólanum , Margrét Jónsdóttir var ein þeirra , Jón Þórðarson , pabbi Megasar , var líka þarna , hann var skáld .
Valgerður Briem var frábær teiknikennari , það var ekki lítil upphefð þegar hún hengdi mynd eftir mann upp á vegg .
Og Unnur Jónsdóttir kenndi okkur leikfimi .
" Stelpur , gangið ekki eins og skessur , gangið eins og ég ! " sagði hún .
" Hallfríður er spurð hvort enginn rifji núna upp gömul rifrildi .
" Nei , og það voru engin hrekkjusvín í bekknum okkar ! Eitt eigum við líka öll sameiginlegt : við erum óskaplega stolt af gamla skólanum okkar .
" Öldungur en samt síungur Austurbæjarskólinn , grár og virðulegur , eins og sæmir roskinni stofnun , er eitt af kennileitum Reykjavíkur þar sem hann rís upp úr ísaldarklöppinni við rætur Skólavörðuholtsins .
Í baksýn gnæfir Hallgrímskirkja en á skólalóðinni æfa nemendur fótboltataktana .
Skólahús geta verið gömul en innihaldið er síungt .
Alls eru nemendurnir , 6-16 ára , nú 478 , kennarar og annað starfsfólk um 70 .
Nemendum hefur fækkað á síðustu árum en mestur var fjöldinn upp úr 1950 , þá voru um 1860 börn í Austurbæjarskólanum .
Hitaveita frá Þvottalaugunum gömlu var lögð í nokkra tugi húsa og skólann sama ár og hann tók til starfa .
Enginn kolareykur , hvílíkur munur ! Skólinn þótti vel við vöxt en ekki liðu nema nokkur ár þar til ljóst var að reisa þyrfti fleiri skóla .
Borgin óx hratt .
Hvergi fleiri innflytjendur Tímamót urðu í skólamálum landsins þegar Austurbæjarskólinn var tekinn í notkun fyrir réttum 80 árum .
Áður hafði Miðbæjarskólinn verið eini barnaskóli borgarinnar , hann er frá því um aldamótin 1900 .
Nú bættist við glæsilegt steinhús , skreytt lágmyndum sem Ásmundur Sveinsson myndhöggvari gerði en arkitekt hússins var Sigurður Guðmundsson .
Austurbæjarskólinn var langfullkomnasti og stærsti barnaskóli landsins , þar voru sérstakar stofur fyrir kennslu í náttúrufræði , myndlist og tónlist , einnig leikfimisalur og lítil innisundlaug .
Hollvinafélag skólans vinnur nú að því með kennurum og skólastjóra að tryggja varðveislu gamalla korta , kennslubóka og tækja og er stefnt að því að hægt verði að efna til sýninga í risinu .
Guðmundur Sighvatsson tók við embætti skólastjóra árið 1996 en hafði þá verið kennari frá 1973 .
" Það sem er okkar sérkenni er fjöldi barna úr röðum innflytjenda , þau eru rúmlega 20% af öllum nemendum ; hlutfallið er hvergi hærra á landinu og móðurmálin eru á þriðja tug , " segir Guðmundur .
" Þegar við sendum út tilkynningar þarf að notast við nokkur tungumál ! En það yndislega er að börnunum sjálfum finnst ekkert eðlilegra en að sumir félagarnir líti öðruvísi út en þau sjálf , þeim finnst þetta ekkert mál .
" Sérþörfum innflytjendabarna og barna sem búið hafa lengi erlendis er sinnt eftir mætti .
Allir fá heitan mat í hádeginu og foreldrafélagið er öflugt .
Guðmundur segir þó óhjákvæmilegt að stundum komi upp einhver núningur milli hópa en skólinn sé vel vakandi .
" Við setjumst þá niður og reynum að leysa málið þannig að enginn sé ósáttur .
" Æskuárin rifjuð upp Svona leit 12 ára E út árið 1944 , Hallfríður er lengst t.h. í næstefstu röð , Guðjón Tómasson er lengst t.v. í efstu röð , Árni Steinsson þriðji f.v .
Sameiginlegi maturinn á aðventunni er mikilvægur , þá er skipulögð vorferðin næsta ár , leigð er lítil rúta en stundum hist í sumarbústað .
Ferðin féll niður í fyrra , aðventuhefðin hefur hins vegar aldrei dottið niður .
Þau komu fyrst saman eftir þetta langa hlé í skólanum vorið 2001 , sum höfðu ekki sést í marga áratugi .
Gamla stofan var skoðuð og þau litu við í teiknistofunni , sundlauginni og víðar .
" Og gælunöfnin voru rifjuð upp ; Halla , Sjöbba , Rabbi , Kalli , Alli , " segir Hallfríður og bætir við að sumir bekkjarfélagarnir hafi breyst ótrúlega lítið , séu allavega eins fasi og þeir voru 12 ára .
