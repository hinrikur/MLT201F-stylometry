Sómalski rithöfundurinn Ayaan Hirsi Ali er umdeild og hefur verið allt frá því hún hóf baráttu gegn íslam sem hún lýsti sem ofbeldisfullum trúarbrögðum sem einkenndust af miklu kvenhatri .
Hún flúði heimaland sitt 1992 og fékk hæli sem pólitískur flóttamaður í Hollandi og sat meðal annars á hollenska þinginu 2003-2006 , fyrst fyrir vinstriflokk en síðar hægriflokk .
Í kjölfar morðsins á hollenska kvikmyndagerðarmanninum Theo van Gogh fór hún í felur um tíma , en hún gerði kvikmynd með honum um bága stöðu kvenna í löndum múslima .
Ayaan Hirsi Ali skrifaði ævisögu sína 2006 , Mijn Vrijheid , og kom út á íslensku 2007 undir heitinu Frjáls .
Nú er nýkomið út framhald ævisögunnar sem hún kallar Nomade .
Í bókinni nýju er Ali jafn opinská og forðum , fjallar ófeimin um íslam og þá vankanta sem hún sér á trúarbrögðunum og einnig fá frjálslyndir Vesturlandabúar til tevatnsins í bókinni , enda segir hún að þeir sem taki þátt í að vernda menningarkima múslima á Vesturlöndum séu að koma í veg fyrir að trúarbrögðin gangi í gegnum nauðsynlega endurskoðun og nútímavæðingu .
Ekki lætur hún þar við sitja því í nýlegu viðtali við breska stórblaðið Times varpar hún þeirri sprengju að hún sé í ástarsambandi við sagnfræðinginn kunna Niall Ferguson , sem væri ekki frétt í sjálfu sér nema fyrir það að Ferguson er harðgiftur maður .
Rétt er þó að geta þess að samband þeirra hefur lengi verið á margra vitorði , en þau hittust víst í samkvæmi hjá Time-tímaritinu á síðasta ári .
arnim@mbl.is 