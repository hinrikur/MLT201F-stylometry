Svanhildur Jakobsdóttir var á sínum tíma ein vinsælasta söngkona landsins og kom fram með eiginmanni sínum , Ólafi Gauki , og hljómsveit og söng inn á fjölda hljómplatna .
Frá árinu 1987 hefur Svanhildur verið í vinnu hjá Ríkisútvarpinu sem þáttastjórnandi fjölmargra þátta .
Nú sér hún um þáttinn Stefnumót , sem er vikulegur tónlistarþáttur þar sem flutt eru vinsæl dægurlög , gömul og ný .
Þessi vinsæla söngkona er ekki tónlistarmenntuð og lærði aldrei söng .
" Ég var einu sinni sett í það að læra á píanó , það gekk brösuglega , ég nennti því ekki og fannst það hundleiðinlegt , " segir hún .
" En mér fannst mjög gaman að syngja og sem ung stúlka kunni ég alla helstu dægurlagatexta .
Söngkonuferillinn kom til vegna þess að ég kynntist Ólafi Gauki , 19 ára gömul .
Hann var ásamt þeim Hrafni Pálssyni og Kristni Vilhelmssyni að stofna tríó í Þjóðleikhúskjallaranum og það vantaði stelpu í framlínuna .
Það var komið að máli við mig þar sem ég vann í bókabúð Lárusar Blöndal í Vesturveri sem þá var .
Ég kunni svo sem ekkert að syngja en var með gítarleikara mér við hlið sem sagði mér til .
Ég var þæg stúlka og hlýddi því .
Enda vissi Gaukur hvað hann var að gera , löngu orðinn landsfrægur hljóðfæraleikari .
Ég var aldeilis hundheppin þar .
Ég held reyndar að hann hafi líka verið heppinn að fá mig ! Við þekktumst ekkert þegar við byrjuðum að vinna saman .
Síðan eru mörg , mörg ár og við erum ennþá saman .
" Lukkuleg samvinna Var þetta ást við fyrstu sýn ? " Nei , en mér líkaði strax ágætlega við hann .
Við urðum bestu vinir , það var alltaf gott að tala við hann og líka hægt að þegja með honum , sem er mikilvægt .
Sambandið þróaðist og varð ástarsamband , sem var ekki ætlunin því hann var í hjónabandi þegar ég kynntist honum .
" Var þetta ekki erfitt ? " Jú , mjög erfitt , ég myndi ekki ráðleggja neinum að fara í slíkt samband .
Ég gerði það samt , var ung og vitlaus .
Eða kannski var ég bara svona gáfuð .
Ég held að hann hafi nú ekki verið mjög bundinn í þessu hjónabandi , þannig að það var ekki eins og ég væri að breyta miklu .
" Hvernig er að vinna svona náið með manninum sínum , eins og þú gerðir ? " Við höfum alltaf verið mjög lukkuleg með þessa miklu samvinnu .
Gaukur stjórnaði tónlistinni og ég gerði það sem gera þurfti í söngnum .
Ég lærði líka á því að hlusta á sjálfa mig .
Auðvitað nennir maður ekki alltaf að hlusta á sjálfan sig en maður verður að gera það einstaka sinnum til að átta sig á því hvað má betur fara .
Sjálf var ég aldrei alveg ánægð með mig .
Ég vissi að það væri alltaf hægt að gera betur .
Það er fyrst núna sem við hjónin erum að sættast við plötur sem við gerðum fyrir 30 árum .
Við heyrum kannski gamalt lag með okkur í útvarpinu og segjum hvort við annað : Þetta er ekki eins slæmt og mig minnti ! " Þ ið hafið verið gift mjög lengi .
Hver er lykillinn að góðu hjónabandi ? " Við höfum ekki nennt að skilja ! Nei , nei , þetta var grín ! Annars , ég veit ekkert um þennan lykil .
Okkur líður bara ágætlega saman .
Í hjónabandi sem stendur í áratugi hlýtur ýmislegt að koma upp á .
Það er ekki hægt annað , það er bara svoleiðis .
Það er alltof mikið um að fólk hlaupi í sundur þegar vandamál koma upp í stað þess að leysa þau .
Við Gaukur höfum leyst úr vandamálunum og erum ánægð saman .
" Þurfti ekki að sperra mig Hafðir þú mikinn metnað sem söngkona ? " Ég hef aldrei kallað mig söngkonu , það eru aðrir sem hafa gert það .
Ég kom fram á þeim tíma , 1967-69 , þegar söngur var að breytast úr miklum söng yfir í þokkalegt raul .
Sá söngstíll átti vel við mig , ég þurfti ekkert að sperra mig enda hefði það ekkert þýtt .
Ég hef alltaf reynt að vanda mig , hvernig svo sem til hefur tekist .
Hafði ég metnað ? Ég vildi vissulega alltaf gera vel og reyndi það en ég var ekki að springa úr söngkonumetnaði .
Ég held að ég hafi tekið þessu öllu með mikilli ró .
Þetta starf átti af einhverjum ástæðum ágætlega við mig .
Það er engin ástæða til að verða vitlaus og fara að líta stórt á sig þótt maður rauli einhver lög á sviði eða syngi þau á plötu .
Það má ekki gleyma því að söngstarfið er vinna og þegar maður stendur uppi á sviði er maður dálítið í sínum heimi .
Fólkið í salnum er að skemmta sér og við sem erum á sviðinu erum í vinnunni .
Þetta eru tveir ólíkir heimar .
" Þ ú varst mjög þekkt söngkona .
Hvernig upplifðirðu frægðina ? " Það var voða gaman ! Ég er bara þakklát ef fólk þekkir mig .
Mér finnst það hlýlegt á okkar litla landi þegar ókunnugt fólk heilsar manni eða víkur að manni góðri kveðju .
Það er ekkert annað um það að segja .
" Þú varst að syngja á tíma þegar margar flinkar söngkonur nutu mikilla vinsælda og Ellý Vilhjálms kemur þar fyrst upp í hugann .
Var rígur á milli ykkar söngkvennanna , vingjarnleg samkeppni eða kannski engin samkeppni ? " Það var enginn rígur á milli söngkvenna .
Enda var ekki hægt að vera í samkeppni við Ellý , hún var best og verður alltaf best .
Ellý var alveg einstaklega músíkölsk , eins og Vilhjálmur , bróðir hennar , og var fljót að læra lög og texta .
Hún hafði klassa .
Var söngkona með stórum stöfum .
Hún hefði getað sómt sér hvar sem var í heiminum .
Maðurinn hennar , Svavar Gests , gaf út hljómplöturnar okkar Ólafs Gauks og við kynntumst þeim hjónum vel .
" Hvernig var Ellý sem persóna ? " Ellý var feimin og hlédræg og vinur vina sinna .
Hún var alls ekki allra .
Stundum kom hún með plötur til mín og gaf mér .
Hún var mjög myndarleg , saumaði út , heklaði og prjónaði og gaf mér til dæmis dúka undir diska sem ég nota á hverjum einustu jólum .
Ég minnist Ellýjar með mikilli hlýju .
" Sjálfsgagnrýnin Anna Mjöll Þið hjónin eigið tvö börn , Andra Gauk sem er læknir og Önnu Mjöll sem er söngkona í Los Angeles .
Gefurðu Önnu Mjöll ráð ? " Nei , það er frekar að hún gefi mér ráð .
Hún er ansi góð á sínu sviði , mjög músíkölsk .
Við Gaukur vissum lengi vel ekkert hvað hún var að bralla í söngnum .
Einu sinni , fyrir mörgum árum , þegar við vorum í Ameríku vildi hún endilega fara í stúdíó þar sem hægt er að taka upp lög með sjálfum sér og fá á kassettu .
Hún nauðaði lengi um þetta og við létum loks undan henni .
Við spiluðum svo kassettuna í bílnum og það kom okkur á óvart hversu gott þetta var hjá henni .
Hún hafði ekkert verið að flagga því sem hún var að gera .
" Hefurðu ekki áhyggjur af henni úti í þessum stóra heimi ? " Ekki lengur .
Ég hafði miklar áhyggjur þegar hún var ein að þvælast .
Nú er hún orðin heimavön og kann á hlutina .
Hún syngur talsvert í klúbbum og Gaukur var að koma frá Los Angeles þar sem hann var að spila inn á jólaplötu með henni .
Annars er Anna Mjöll mjög sjálfsgagnrýnin , henni finnst hún aldrei nógu góð söngkona .
" Er ekki bara kostur að vera sjálfsgagnrýnin ? " Jú , en það getur verið fjötur um fót að vera sífellt að íhuga hvort maður geti ekki örugglega gert betur .
" Hvernig uppeldi fengu börnin ykkar Ólafs Gauks ? " Við vorum ekki í sérstöku uppeldi heldur tókum börnunum okkar eins og manneskjum .
Þau voru vinir okkar og eru enn .
Þau voru þægileg börn , ekkert vesen á þeim , en maður áttaði sig ekki á því á þeim tíma hvað maður var heppinn .
Við vorum mikið með þeim .
Við unnum á kvöldin um helgar og virku dagarnir voru lausir og þá vorum við með börnunum .
Þannig að vinnan truflaði fjölskyldulífið ekki .
Við Gaukur vorum sennilega heppnari þar en margir .
" Á þeim árum sem þú varst að syngja , var mikið rugl á fólki í þessum bransa í sambandi við brennivín ? " Já , það var rugl á þeim sem höfðu áhuga á slíku .
Ég reyndi að fá mér vín og sígarettur en það er eitthvað í mér sem stoppar mig af .
Ég gerði ítrekaðar tilraunir til að læra að reykja en tókst aldrei að reykja ofan í mig svo ég hætti loks þessu sígarettustandi .
Ég hafði enga hæfileika í það .
Enn í dag finnst mér gaman að fá mér rauðvín og hvítvínsglas en meira er það ekki .
Börnin eru enn vonlausari en ég að þessu leyti .
" Allt gott við Evróvisjón Í kvöld horfir þjóðin á Evróvisjón .
Hvernig finnst þér Hera Björk og lagið sem hún flytur ? " Hera Björk er glæsileg söngkona .
Mér finnst enginn vafi á því að hún á heima þarna .
Og lagið er flott .
Það er allt gott við þetta framlag okkar í ár .
Anna Mjöll tók þátt í Evróvisjón árið 1996 og við Gaukur vorum þar .
Eitt af því skemmtilegasta sem ég hef gert um dagana var að vera á Evróvisjón .
Það er svo mikið um að vera og mikið látið með það fólk sem kom þarna fram .
Ég var í kynningarstarfseminni og tapaði kílóum , það var svo mikið að gera .
" Þú ert glæsileg kona .
Hvernig heldurðu þér í svona góðu formi ? " Ætli þetta séu ekki bara genin .
Ég geri ekki neitt .
Kannski heldur það mér í formi að ég hef aldrei áttað mig á því að tíminn líður .
Ég lifi í eins konar tímaleysi og held bara áfram .
" 