Vorið er sá tími sem ég öfunda helst erlenda kunningja mína og fleiri sem fást við að setja saman uppskriftir og birta í fjölmiðlum .
Þá verður ekki þverfótað fyrir uppskriftum að alls konar vorgrænmeti , spergli og fyrstu jarðarberjum vorsins og hvers kyns grósku , allt nýupptekið og brakandi ferskt og freistandi .
Hér höfum við varla annað nýtt og ferskt á þessum árstíma en rabarbarann , sem er rétt að byrja að láta á sér kræla ef vel árar .
Jú , svo er auðvitað gróðurhúsaræktaða grænmetið sem fæst allt árið og er gott út af fyrir sig , en maður saknar þess óneitanlega að geta ekki notið ferskleikans og kraftsins sem vorið ber með sér og sést núna í grasinu sem er að grænka og trjánum sem eru að laufgast .
Maður vill hafa eitthvað léttara og frísklegra á borðum á vorin og sumrin og þegar náttúran vill ekki sjá manni fyrir góðgætinu verður bara að fara aðra leið .
Primavera þýðir vor og pasta primavera ( sem er reyndar bandarískur réttur en ekki ítalskur ) ætti að innihalda ferskt og ungt grænmeti vorsins , nýskorinn spergil , nýtíndar grænar baunir , nýuppteknar litlar gulrætur og annað slíkt .
Við notum það sem við höfum og reynum að velja ferskt og gott grænmeti – bragðgott , milt og fljóteldað ; fyrir utan það sem hér er haft mætti t.d. nota smátt skorið spergilkál .
Um að gera að hafa grænmetið litríkt og bæta svo við kryddjurtum í lokin .
Ég notaði basilíku en það mætti líka nota klettasalat eða steinselju .
Ég notaði eina kjúklingabringu í réttinn en það má vel sleppa henni og hafa bara grænmetið því það á að vera aðalatriðið .
Sumum þykja allar pastategundir jafngildar en þær henta raunar misvel fyrir hina ýmsu rétti og í þennan rétt finnst mér langbest að nota pasta eins og pipe rigate , með holrúmum sem fanga alla litlu grænmetisbitana .
Auðvitað má nota aðrar tegundir .
Sósan er bara ólífuolía og parmesanostur ; ítalskt og sumarlegt .
Þungar rjómasósur eru fyrir haust og vetur .
En ef þið eruð í vetrarlegu skapi má nota minni olíu til að steikja grænmetið , hella dálitlum matreiðslurjóma á pönnuna og láta sjóða aðeins og blanda svo saman við pastað og kjúklinginn .
Pasta primavera 1 kjúklingabringa pipar salt 6 msk ólífuolía 2-3 gulrætur 3-4 vorlaukar eða bútur af blaðlauk 1 paprika 2-3 tómatar , vel þroskaðir og rauðir 1-2 hvítlauksgeirar 150 g grænar baunir ( frosnar ) 300 g pasta , helst pipe rigate 50 g nýrifinn parmesanostur lófafylli af saxaðri basilíku Kjúklingabringan krydduð með pipar og salti .
2 msk af olíu hitaðar á pönnu og bringan steikt við meðalhita í 7-8 mínútur á hvorri hlið .
Á meðan eru gulrætur , vor- eða blaðlaukur , paprika og tómatar skorin í litla teninga og hvítlaukurinn saxaður smátt eða pressaður .
Kjúklingabringan tekin af pönnunni þegar hún er rétt steikt í gegn .
Afganginum af olíunni bætt á pönnuna og síðan gulrótum , lauk og hvítlauk .
Látið krauma við fremur vægan hita í um fimm mínútur .
Papriku , tómötum og baunum bætt á pönnuna , kryddað með pipar og salti og látið krauma í um fimm mínútur í viðbót , þar til grænmetið er rétt orðið meyrt .
Á meðan er pastað soðið í saltvatni samkvæmt leiðbeiningum á umbúðum og kjúklingurinn skorinn í fremur litla bita .
Hellt í sigti og síðan hvolft í skál , grænmetinu ásamt olíunni hellt yfir og kjúklingnum og helminginum af parmesanostinum blandað saman við ásamt basilíkunni .
Borið fram með afganginum af ostinum .
Saltfiskur hljómar kannski ekkert vorlega en þessi karabíski saltfiskréttur er sérlega frísklegur og góður og er vinsæll sumarréttur á heimaslóðum .
Reyndar má líka nota annan fisk , svo sem lúðu eða lax .
Það er ekki verra að láta hann standa í svona hálftíma áður en hann er borinn fram svo bragðið hafi tíma til að blandast og þroskast .
Líka má sleppa salatblöðunum og nota kaldar , soðnar kartöflur í staðinn .
Karabískt saltfisksalat 4-500 g saltfiskur ( eða annar fiskur ) 3 egg 150 g konfekttómatar ½ rauðlaukur 1 lítil lárpera ½ poki góð salatblanda safi úr ½ sítrónu safi úr 1 límónu 4 msk ólífuolía 1 hvítlauksgeiri , pressaður pipar salt 12 ólífur steinselja Saltfiskurinn settur í pott ásamt vatni , hitað að suðu , látið malla í 2-3 mínútur og svo er slökkt undir pottinum og fiskurinn látinn kólna í soðinu .
Tekinn upp úr og losaður sundur í flögur .
Eggin harðsoðin , kæld og skorin í báta .
Tómatarnir skornir í helminga eða báta , rauðlaukurinn saxaður smátt og lárperan skorin í bita sem velt er upp úr sítrónusafa .
Salatblöðunum dreift á fat , lárperuteningum , saltfiski og rauðlauk dreift á miðjuna og eggjum og tómötum sitt hvorum megin við ( það má líka blanda öllu saman í skál ) .
Sítrónusafi , límónusafi , olía , hvítlaukur , pipar og salt hrist saman og hellt yfir salatið og ólífum og steinselju dreift yfir allt saman .
Borið fram með góðu brauði .
Ég er ekki mikið fyrir marenstertur .
Þykkur , dísætur marensbotn , þeyttur rjómi , oft karamellukrem , súkkulaði eða eitthvað annað sætt – ég er venjulega búin að fá nóg eftir tvo bita .
Um þessa pavlóvu gegnir hins vegar allt öðru máli , ég á erfitt með að hætta .
Sýran úr sítrónunum og jógúrtinni er einmitt það sem þarf til að skapa rétta jafnvægið á móti sykrinum og fá verulega frísklega og sumarlega tertu .
Sítrónukremið er blanda af grískri jógúrt og sítrónusmjöri ( lemon curd ) sem ekki tekur nema nokkrar mínútur að búa til .
Í það eru notaðar jafnmargar rauður og hvíturnar í pavlóvunni eru og þar með er eitt af stóru vandamálunum við marensbakstur leyst , þ.e. hvað á að gera við rauðurnar .
Það má líka mýkja kremið með því að blanda dálitlum þeyttum rjóma saman við það – en ég mæli með því eins og það er .
Svo má setja einhverja ávexti eða ber ofan á , til dæmis kíví eða jarðarber .
Þá er kakan orðin verulega sumarleg , bæði hvað varðar bragð og útlit .
Það er algengur misskilningur að marens eigi að þeyta þar til hrærivélin er við það að bræða úr sér .
Það er óþarfi og reyndar til skaða því að ofþeyttur marens fer að falla saman , virðist þurr og lyftir sér ekki eins vel í ofninum .
Marens á aðeins að þeyta þar til hann er glansandi og myndar stífa toppa þegar þeytaranum er lyft .
Þetta tekur mun styttri tíma ef eggjahvíturnar eru við stofuhita .
Hins vegar er auðveldast að aðskilja rauðu og hvítu þegar eggin eru köld og því er óvitlaust að taka þau úr ísskáp nokkru áður en á að nota þau , aðskilja þau og láta hvíturnar standa í skál á eldhúsborðinu í 20 mínútur eða svo .
Og svo þarf skálin auðvitað að vera tandurhrein og það má ekki arða af eggjarauðu lenda með hvítunum .
Pavlóva með sítrónujógúrtkremi 4 eggjahvítur , við stofuhita nokkur korn af salti 200 g sykur 2 tsk maísmjöl 1 tsk edik ( ég nota hvítvínsedik ) Eggjahvíturnar þeyttar með örlitlu salti þar til þær freyða vel .
Þá er byrjað að þeyta sykrinum saman við smátt og smátt , 1-2 tsk í einu , eða sáldra honum stöðugt út í , hægt og rólega , og þeytt áfram þar til marensinn er gljáandi og myndar stífa toppa en ekki lengur .
Maísmjöli stráð yfir , edikinu hellt út í og blandað gætilega saman með sleikju .
Sett á pappírsklædda bökunarplötu ( sumir teikna hring á plötuna , ég set lausan hring af springformi á hana , jafna marensinum í hann og lyfti honum svo ) .
Marensinn á að vera þykkastur út við barmana en grunn laut í miðjunni .
Pavlóvan er bökuð á næstneðstu rim við 125°C í um 1 klst og svo er slökkt á ofninum , höfð smárifa á ofnhurðinni og hún látin kólna alveg .
Losuð gætilega af pappírnum og sett á fat .
Sítrónukrem : 4 eggjarauður 125 g sykur rifinn börkur af 2 sítrónum 150 ml sítrónusafi ( úr 2-3 sítrónum ) 100 g smjör , kalt , skorið í litla bita 300 g grísk jógúrt ávextir eða ber eftir smekk Eggjarauður , sykur , sítrónubörkur og safi sett í pott , hitað mjög rólega og hrært á meðan .
Þetta á alls ekki að sjóða og ef vægasta hitastillingin á eldavélinni er ekki mjög væg er best að setja allt í skál sem höfð er yfir potti með sjóðheitu vatni .
Þegar sykurinn er allur uppleystur og blandan orðin snarpheit er byrjað að hræra smjörinu saman við , einum bita í senn , og nýjum bætt við þegar sá fyrri er næstum bráðinn .
Haldið áfram að hræra þar til blandan þykknar .
Þá er potturinn tekinn af hitanum , sítrónusmjörinu hellt í skál gegnum sigti , plastfilma breidd yfir og kælt .
Þegar sítrónusmjörið er kalt er því blandað saman við jógúrtina ( ekki öllu strax – best að byrja með 2/3 og smakka , bæta við meiru ef maður vill ) .
Sett ofan á pavlóvuna og ávöxtum e.t.v. dreift yfir .
