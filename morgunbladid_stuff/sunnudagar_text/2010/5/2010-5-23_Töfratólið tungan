Enginn trúi ég að vilji vera án tungu og mikil er andstyggð þeirra sem tunguskáru fólk hér forðum í refsingarskyni .
Þessi næmi og blóðríki vöðvi í munninum hefur ekki aðeins það hlutverk að hjálpa okkur að tyggja og kyngja matnum sem við látum upp í okkur .
Tungan veitir okkur líka með bragðlaukum sínum þá sælu sem fylgir því að velta í munni og njóta bragðgóðrar máltíðar .
Svo ekki sé minnst á öll þau skilaboð sem hún sendir til heilans þegar eðalvín er drukkið , til dæmis makalausa blöndu af fjósi , jörð , timbri , berjum eða hverju öðru sem vínsérfræðingar nefna þá skynjun .
En dýrmæti tungunnar er ekki síst fólgið í því að hún gefur okkur málið , þetta sem skilur okkur frá málleysingjunum .
Án hennar gætum við ekki tjáð tilfinningar okkar og hugsanir .
Hún er dýrmætt samskiptatól .
En hún er líka fjölnota fýsnatól .
Lítið fútt væri í blautum kossum án tungu .
Og svo er engu líkara en hún sé sérhönnuð fyrir munngælur .
Ekkert kynlífsleikfang kemst með tærnar þar sem heit og lifandi tunga hefur hælana .
En það er ekki nóg að hafa tungu til að tala eða gæla með , það þarf líka hæfileika til að beita henni .
Tungulipurð vegur þungt þegar kemur að samskiptum kynjanna .
Hún er sterkt vopn .
Tunga getur bæði brotið niður og byggt upp .
Röng orð á röngu augnabliki geta steindrepið alla stemningu milli tveggja einstaklinga sem langar að leika .
Réttu orðin geta aftur á móti vakið ríkan losta og hitað verulega upp fyrir líkamlega snertingu .
Orðin sem falla í miðjum ástarleik eru blýþung , þegar allt logar og galopnast fyrir alla skynjun .
Þegar tungur mætast ríður ekki síður á að vera tungulipur í þeirri leikfimi .
Tunga sem kann ekki að lesa tunguna sem hún hittir í munni einhvers annars , hún þarf að bregða sér í lestrarkennslu .
Tungu sem er troðið af offorsi ofan í kok mótleikarans rétt eins og nákvæm hálskirtlaskoðun fari fram , hún kveikir enga unaðselda .
Tunga sem hrærir vélrænt í kynfærum í stað þess að gæla af næmi , hún getur bara drullað sér heim .
Og tunga sem heldur að hún eigi ekki að gæla við neitt annað en munn og klof , hún er illa að sér í næmum svæðum líkamans .
Tunga sem nennir ekki að vinna , hún fær engin laun .
Að lokum má geta þess til gamans að tunga reyðarhvala er um 160 til 180 cm á lengd .
Tunga steypireyðarinnar vegur allt að 4 tonn ...
eins gott að mótleikarinn sé af réttri stærð ! 