Tæplega sextíu manns vinna nú á vegum CAOZ að framleiðslu dýrustu kvikmyndar Íslandssögunnar , þrívíddarteiknimyndarinnar Þór – í heljargreipum , en fyrirhugað er að frumsýna hana haustið 2011 .
Mörg dagsverk eru að baki en það tók fjögur ár að fjármagna myndina áður en framleiðsla gat hafist .
Orri Páll Ormarsson orri@mbl.is Það er flókið mál og tímafrekt að gera kvikmynd , ekki síst teiknimynd í þrívídd .
Það hlýtur þó að vera einsdæmi að gerð kvikmyndar hafi tekið átta hundruð ár .
" Snorri Sturluson skrifaði fyrsta uppkastið að handriti á 13. öld og síðan hefur verkefnið smám saman undið upp á sig , einkum allra síðustu ár , " segir Hilmar Sigurðsson , annar framleiðenda teiknimyndarinnar Þór – í heljargreipum sem þrívíddarhönnunarfyrirtækið CAOZ er með í framleiðslu um þessar mundir .
Hann brosir í kampinn .
Kannski er ekki furða að þeim CAOZ-mönnum líði eins og átta aldir séu að baki , framleiðsluferlið hefur verið óvenju langt og strangt enda erum við að tala um dýrustu kvikmynd Íslandssögunnar .
Áætlaður kostnaður er 1,4 milljarðar króna , þar af falla um 60% kostnaðar til hér heima .
Myndin fjallar um hinn unga járnsmið Þór sem býr hamingjusamur með móður sinni í litlu friðsælu þorpi .
Sögurnar segja að hann sé sonur Óðins , konungs guðanna .
Af þeirri ástæðu treysta þorpsbúar því að Óðinn sjálfur muni vernda þorpið fyrir árás hinna ógurlegu jötna .
Í ljós kemur að það traust var byggt á veikum grunni því her jötna jafnar þorpið við jörðu og flytur þorpsbúa til Heljar , hinnar illu drottningar undirheimanna .
Jötnarnir ná þó ekki Þór sjálfum og heitir hann því að hefna vina sinna vopnaður hamri – en hamarinn segist staðfastur vera töfrum gæddur .
Tilbrigði við goðafræði CAOZ-menn segja myndina tilbrigði við norræna goðafræði fremur en að hún fylgi forskriftinni í einu og öllu .
Karakterarnir séu þó trúir sinni upprunalegu gerð .
" Við lútum lögmálum skemmtanaiðnaðarins og fyrir vikið er óhjákvæmilegt að færa í stílinn .
Við leggjum samt áherslu á að gera þetta í sátt og samlyndi við sagnaarfinn og efndum meira að segja til málþings í samstarfi við Árnastofnun .
Ekki var annað að heyra á mönnum þar en að þeim litist ágætlega á , " segir hinn framleiðandinn , Arnar Þórisson , og bætir við að vonandi komi myndin til með að glæða áhuga á norrænni goðafræði .
Hönnun myndarinnar er í höndum Gunnars Karlssonar , sem jafnframt er aðstoðarleikstjóri , handritið á Friðrik Erlingsson , aðalleikstjóri er Óskar Jónasson og klippingu annast Elísabet Rónaldsdóttir en öfugt við leiknar myndir er teiknimynd klippt samhliða framleiðslunni .
CAOZ er enginn nýgræðingur á sviði þrívíddarhönnunar .
Fyrirtækið var stofnað fyrir níu árum en eigendur þess eru Títan fjárfestingafélag , Brú II Venture Fund , Hilmar Gunnarsson og lykilstarfsmenn CAOZ .
Fyrirtækið hefur þegar framleitt tvær tölvuteiknaðar stuttmyndir , Litlu lirfuna ljótu ( 2002 ) og Önnu og skapsveiflurnar ( 2007 ) , auk þess að framleiða fjöldann allan af auglýsingum .
Myndirnar hafa gert víðreist og báðar verið heiðraðar með verðlaunum .
" Með þessum myndum höfum við markvisst verið að búa okkur undir stóra verkefnið , " segir Hilmar Sigurðsson .
" Lærdómskúrfan er mjög brött í þessu fagi og maður verður að hafa svigrúm til að prófa sig áfram .
Þór verður miskunnarlaust borinn saman við Hollywoodmyndirnar enda gera börn engan greinarmun á framleiðslulöndum .
" Þór er skilgreind sem fjölskyldumynd en helsti markhópurinn er börn á aldrinum átta til tólf ára .
Óbilandi þrjóska CAOZ ákvað að ráðast í gerð myndarinnar Þór – í heljargreipum um áramótin 2004/05 .
Á þeim tíma gerðu menn sér grein fyrir því að mikil vinna væri framundan .
Engan óraði fyrir því að verkefnið ætti eftir að taka hálft áttunda ár .
" Ef við hefðum gert okkur grein fyrir því hvað þetta yrði flókið ferli hefðum við sennilega ekki ráðist í þetta , " segir Arnar Þórisson en flýtir sér að bæta við að hann sé ákaflega feginn því að menn skyldu taka slaginn .
" Það þarf óbilandi þrjósku til að standa í svona löguðu , " segir hann brosandi .
Greinarhöfundur getur skrifað upp á það .
Hann hefur spilað fótbolta með Arnari og hann kemur alltaf aftur sama hversu oft maður telur sig hafa hrist hann endanlega af sér .
Það tók CAOZ fjögur ár að þróa og fjármagna verkefnið og notaði fyrirtækið til þess upphæð sem svarar framleiðslukostnaði á venjulegri íslenskri kvikmynd .
Svo dýrt er verkefnið að Arnar segir það frá upphafi óhjákvæmilega hafa verið hugsað fyrir alþjóðamarkað .
" Það er jákvætt aðhald að hugsa stórt , " segir Óskar Jónasson .
Sjóðbisness Það hefur gengið á ýmsu .
" Í raun má segja að við höfum verið kýld köld niður þrisvar sinnum í fjármögnunarferlinu , " segir Hilmar .
" Í hruninu töpuðum við 250 milljóna króna fjármögnun en í stað þess að gefast upp bitum við á jaxlinn og fundum þessa upphæð á endanum aftur .
Fólk vann líka kauplaust í lengri tíma vegna þess að það hefur óbifandi trú á þessu verkefni .
Það er óhætt að segja að við höfum vaðið eld og brennistein til að gera þessa mynd að veruleika .
" CAOZ fékk meðframleiðendur í Þýskalandi , Ulysses Filmproduktion og Magma Productions , og víðtækur stuðningur kvikmyndasjóða hefur fengist við verkefnið .
Það eru Kvikmyndamiðstöð Íslands , Eurimages , NFTF , Media , Nordmedia , Irish Film Board og Hamburg FF , sem leggur mest í púkkið , tæp 24% .
" Við erum í sjóðbisness , " segir Arnar kíminn .
Aðrir sem leggja hönd á plóginn eru íslenska iðnaðarráðuneytið , framleiðendur og fjárfestar , auk þess sem forsala er á bak við 10% af kostnaði en myndin hefur þegar verið seld til 26 landa í Evrópu , Asíu og Suður-Ameríku .
" Erlenda fjármagnið hjálpar heilmikið til við dreifingu og er um leið viðurkenning á því að myndin á erindi á erlendan markað , " segir Arnar en heimssölu- og dreifingaraðilinn , Cinepool , áformar að selja Þór til a.m.k. eitt hundrað landa .
Liður í því átaki er rækileg kynning á myndinni á kvikmyndahátíðinni í Cannes sem hófst í vikunni .
Þór – í heljargreipum kemur upphaflega út á íslensku , ensku og þýsku en fastlega má búast við að myndin verði síðar talsett á fleiri tungumálum .
Vegna umfangs verkefnisins þurfti CAOZ að undirgangast verklokatryggingu hjá European Film Bonds og þarf að skila af sér mánaðarlegum skýrslum um verkframvindu og fjárhag .
Verkefnið er baktryggt af hópi tryggingarfélaga .
" Þetta krefur okkur um mikinn aga og innri endurskoðun , " segir Arnar .
25 útgáfur af handriti Það var ekki bara lögð mikil vinna í fjármögnun myndarinnar .
Nostrað hefur verið við listrænu hliðina líka .
Þannig hefur sagan verið endurrituð fimmtán sinnum og 25 útgáfur gerðar af handritinu .
" Og sagan hefur batnað í hvert einasta skipti , " segir Gunnar Karlsson .
Arnar segir þá ekki hafa viljað kasta til höndunum í handritsgerðinni enda breyti menn ekki svo miklu í klippingu eftir á þegar um teiknimynd er að ræða .
Erlendir sérfræðingar hafa farið yfir handritið , menn sem m.a. hafa unnið við myndir á borð við Pocahontas , Mulan og Shrek .
Tólf útgáfur af söguhetjunni hafa orðið til á þróunarskeiðinu og Þór yngst allnokkuð í leiðinni .
Nú er handritið hins vegar endanlega tilbúið .
" Kannski eins gott , hefðum við haldið áfram að skrifa hefði Þór örugglega endað í vöggu , " segir Óskar sposkur .
Leikstjórinn kom af fullum krafti inn í ferlið á síðasta ári og leist strax vel á .
" Ég sá að þarna var eitthvað með viti enda þótt við ættum eftir að krukka heilmikið í söguna eftir það .
Mig óraði samt aldrei fyrir því hvað umfangið átti eftir að verða stórt og mikið .
Leikstjóri teiknimyndar gerir ýmislegt fleira en að leika sér í tölvunni , skal ég segja þér .
Þetta er meiri vinna en að leikstýra venjulegri mynd .
" Avatar afdrifarík Upphaflega var áformað að gera Þór með venjulegri þrívíddartækni en eftir að Avatar kom til sögunnar í svokallaðri " stereoscopic-tækni " þurfti að hugsa það mál upp á nýtt .
" Í raun var ekkert að hugsa , við áttum ekki annarra kosta völ en að hlaupa á eftir markaðnum .
Eftir Avatar verður ekki aftur snúið .
Krafan er skýlaus – þrívíddarmyndir verða að vera " stereoscopic " , " segir Hilmar .
Menn brettu því bara upp ermar .
Að sögn Hilmars kostaði þessi kúvending um 180 milljónir króna .
Meðal annars þurfti að sækja tvo erlenda sérfræðinga á sviði " stereoscope " til að snúa framleiðsluaðferðinni við .
" Þetta eru ráðgjafar í stereó , þess vegna voru þeir tveir , " segir Arnar léttur .
Gunnar heggur í sama knérunn .
" Nú á bara eftir að finna fjórðu víddina í kvikmyndum .
Við Hilmar höfum tekið að okkur að gera það .
" Nú ranghvolfir Arnar augunum .
" Það vísindastarf hefur raunar ekkert með bíómyndir að gera – bara viskí .
" Það er gott að menn hafi ekki tapað kímnigáfunni á þessum galeiðuróðri .
Sérmenntaðir komnir heim Framleiðsla Þórs – í heljargreipum fór á fullan skrið sl. haust og eftir áramót flutti CAOZ í nýtt og betra húsnæði á Skúlagötu .
Núna vinna 58 manns að framleiðslu myndarinnar í stúdíóum í fjórum löndum .
Þegar mest verður í haust verða 80 manns í fullu starfi við að búa myndina til .
CAOZ er eina fyrirtækið sinnar tegundar hér á landi og Hilmar segir Þór einstakt tækifæri fyrir Íslendinga sem hafa menntað sig og starfað við tölvuteiknimyndagerð erlendis til að snúa heim .
" Þannig náðum við í fólk frá Kanada , Bandaríkjunum , Svíþjóð , Írlandi , Danmörku og Englandi .
Í raun má segja að við séum að byggja upp þennan bisness hér heima með svipuðum hætti og CCP hefur byggt upp tölvuleikjabisnessinn .
Þetta er sprotastarfsemi .
" Ýmis hliðarverkefni tengjast kvikmyndinni .
Má þar nefna bækur .
Fyrsta bókin um Þór hefur þegar selst í 4.000 eintökum á Íslandi og er að koma út í Svíþjóð um þessar mundir .
Önnur bókin er væntanleg hér heima í haust .
Einnig er Þór á iPhone / iPad kominn út og netsamfélag í vinnslu .
Þá munu samningar um fleiri tengdar vörur vera í farvatninu .
Spurðir hvort þeir ætli að halda áfram á sömu braut reka framleiðendur myndarinnar um Þór upp stór augu .
" Að sjálfsögðu .
Eftir alla þessa vinnu kemur ekkert annað til greina , " segir Arnar og Hilmar bætir við að af nægu sé að taka .
" Enska yfirskriftin verður " Legends of Valhalla " og það rúmast býsna margt undir henni .
Við erum rétt að byrja .
" 