Martha þetta er bróðir þinn , endilega hringdu í mig til baka sem fyrst , " syngur Rufus Wainwright til systur sinnar í laginu " Martha " á sinni fyrstu hljóðversplötu í meira en þrjú ár .
Í laginu er Wainwright að reyna að ná í systur sína í veikindum foreldra þeirra , en móðir þeirra , fólk-söngkonan Kate McGarrigle , lést fyrr á þessu ári .
Segir hann að tíminn sé naumur og að þau geti ekki lengur verið reið út í hvort annað .
Svo kraftmikill er textinn við píanóundirleik hans að ekki er óhugsandi að tár renni niður andlit jafnvel hörðustu manna þegar lagið er spilað .
Fyrsta plata Wainwright kom út árið 1998 og ber hún nafn hans .
Fóru tvö ár í að taka upp plötuna og þegar upp var staðið voru tilbúin 56 lög .
Segir sagan að upptökurnar hafi kostað í kringum 700.000 bandaríkjadali sem verður að teljast nokkuð mikið fyrir listamann að taka upp sína fyrstu plötu .
Árið 2000 í um sex mánaða skeið bjó Wainwright á hinu fræga Chelsea-hóteli í New York þar sem hann samdi bróðurpartinn af annarri plötu sinni Poses sem kom út árið 2001 .
Á sama tíma átti hann við eiturlyfjavandamál að stríða .
Sagði hann að þeir valkostir sem hann hafði á þeim tíma væru annaðhvort að fara í meðferð eða flytja inn til föður síns .
Hann þyrfti einhvern til að öskra á sig og skamma og að faðir hans gæti vel uppfyllt það hlutverk .
Skömmu síðar náði vinur hans , söngvarinn Elton John , að sannfæra hann um að meðferð væri eini kosturinn og þakkar Wainwright honum fyrir að gefa sér annað tækifæri .
Það er kannski furðulegt að segja að All Days Are Nights : Songs for Lulu sé einföld plata .
En á marga vegu er það satt .
Á henni er Wainwright einn , aðeins vopnaður rödd sinni og flygli .
Hann virðist þó ekki þurfa neitt meira til að bjóða hlustendum upp á það tilfinningaþrungna hlaðborð sem platan í raun og veru er .
Sú nálægt sem Wainwright nær að framkalla fær mann til að halda að hann sé heima í stofu spilandi , bara þú og hann .
Nokkur laga plötunnar minna óneitanlega á lög úr uppfærslum stórsöngleikja frá því snemma á síðustu öld .
Upphafslagið Who Are You New York ? , er gott dæmi um það .
Lagið er hálfgerður óður til New York-borgar og hinna mörgu andlita hennar .
Sum þeirra taka fólki fagnandi hendi en önnur líta ekki einu sinni á fólk .
Allt frá ljósadýrðinni við Times Square til kalda einmanaleikans sem finna má í sumum hliðargötum borgarinnar .
Wainwright fjölskyldan Rufus er ekki eini meðlimur Wainwright fjölskyldunnar sem fékk tónlistarhæfileikana í sængurgjöf .
Litla systir hans Martha hefur samhliða bróður sínum skapað sér gott nafn í tónlistarheiminum undanfarin ár .
Foreldrar þeirra , Loudon Wainwright III og Kate McGarrigle , voru báðir söngvarar en þau skildu stuttu eftir að Martha fæddist .
Á sínum yngri árum voru Rufus og Martha í hljómsveitinni The McGarrigle Sisters and Family , ásamt móður og frænku sinni .
Fóru þau í sitt fyrsta tónleikaferðalag þegar þau voru aðeins tíu og þrettán ára gömul .
