Það er gaman að ganga um götur hér á Króknum þótt aðeins í minningunni sé .
Freyjugatan , þar sem ég ólst upp , er mér afskaplega kær en forðum daga var hún einatt kölluð Frúarstígur , " segir Brynjar Pálsson á Sauðárkróki .
" Sú var tíð að heldri konur hér í bæ spásseruðu um göturnar á góðum dögum og laust fyrir þarsíðustu aldamót fengu þær í gegn að gatan var steinlögð eins og stræti stórborga .
Nyrst á götunni rann Sauðáin þvert yfir og til sjávar .
Læknisbrúin var þarna , tengdi saman Aðalgötu og Skagfirðingabraut og var skammt frá læknishúsinu gamla .
Áratugum síðar var farvegur Sauðárinnar , sem kaupstaðurinn er nefndur eftir , færður út fyrir bæjarmörkin og með því öðlaðist bærinn talsvert annan svip en var .
" Brynjar Pálsson fæddist í Reykjavík en kom tíu daga gamall norður þar sem hann ólst upp hjá ömmu sinni og afa , þeim Júlíusi Pálssyni og Brynhildi Jónsdóttur , sem bjuggu á Freyjugötu 11 .
Strax í æsku kynntist Brynjar krökkum sem áttu eftir að geta sér nafn .
Í næsta húsi bjuggu til dæmis bræðurnir Sigurjón og Halldór Péturssynir og systur tvær .
Fyrrnefndi bróðirinn var trésmiður en best þekktur sem borgarfulltrúi Alþýðubandalagsins í Reykjavík en sá síðarnefndi stóð í brúnni sem skipstjóri á ýmsum togurum .
" Það var barnamergð á Freyjugötunni , oft mikið líf þar og líklega var slábolti sú iðja sem skemmtilegust þótti , " segir Brynjar .
Í húsi númer fimm við Freyjugötuna bjó skáldkonan kunna Guðrún frá Lundi en áður bjó hún í húsinu París sem er sunnar við götuna .
Á sinni tíð var Guðrún einn vinsælasti rithöfundur þjóðarinnar og bækur hennar seldust eins og heitar lummur með sjóðheitu kaffi .
Sú myndlíking er viðeigandi , því kaffiboð og lummur ganga eins og rauður þráður í gegnum sveitasögur skáldkonunnar .
" Guðrún var afskaplega þægileg kona , lét ekki mikið bera á sér og sat dagana langa heima með blýantinn sinn og skrifaði sögur í stílabækur og á umbúðapappír .
Í það heila eru bækur hennar um 8.000 blaðsíður sem er talsvert meira en rannsóknarskýrsla Alþingis um bankahrunið .
Aðrar eftirminnilegar persónur eru Ingólfur Nikódemusson og Unnur Hallgrímsdóttir kona hans .
Þau áttu stóran barnahóp og hermt er að Ingólfur hafi verið slíkur þjóðhagi að enginn smiður á Króknum hafi verið jafningi hans .
" Á uppvaxtarárum Brynjars var Krókurinn öðru fremur sveitaþorp .
" Afi var með kýr , hesta , tuttugu kindur , hænur og hund .
Tík sem hét Píla , óskaplega skemmtilegt dýr .
Velflestir íbúar hér við götuna voru með eitthvert skepnuhald , það var einfaldlega hluti af lífsbaráttu fólksins .
Sveitin og mannlíf þar voru annars alltaf mjög nálægt í minni tilveru .
Í kringum fermingu var ég nokkur sumur í sveit frammi í Varmahlíð og þaðan er mér minnisstætt hve margir fóru þar um hlöð .
Á vorin þegar fólk var að fara til sumarstarfa stóðu oft tólf til fimmtán rútur fyrir utan hótelið í Varmahlíð .
Gjarnan lá leið þessa fólks út á Siglufjörð þar sem hundruð ef ekki þúsundir fólks fóru í síldina á sumrin .
Frá Varmahlíð og í síldarbæinn mikla var Baldvin Kristjánsson með sérleyfi og var þekktur fyrir að aka greitt .
Tók þetta á blússandi siglingu og var fyrir vikið kallaður Baldi blúss , samanber þá hefð sem er svo áberandi víða út um land að gefa fólki sérstök en samt skemmtileg viðurnefni .
" sbs@mbl.is Uppáhaldsstaðir 1 .
Á mínum uppvaxtarárum voru allar verslanir hér á Sauðárkróki við Aðalgötu – sem og kirkjan , barnaskóli , spítali og apótekið .
Þarna var kvika bæjarlífsins og allt að gerast .
Mér er nær að halda að þessi gata hafi verið líkust Strikinu í Kaupmannahöfn en okkur vantar þó enn í dag hallir með grænum koparþökum eins og eru áberandi í borginni við sundið .
Verslanirnar við Aðalgötu voru um tuttugu talsins ; búðir sem Kaupfélag Skagfirðinga rak voru með mest umsvif og hétu ytri- og syðri-búð ; einföld nöfn sem allir skildu .
2 .
Bryggjan var skemmtilegt leiksvæði í minni barnæsku , heill ævintýraheimur út af fyrir sig .
Í tímans rás hefur hafnarsvæðið breyst mikið og er eitt það flottasta á landinu , að mínu mati .
Hér er stunduð mikil útgerð , þrír togarar eru gerðir héðan út og nokkrir smábátar sem trillukarlar sem róa hér út á Skagafjörðinn gera út .
