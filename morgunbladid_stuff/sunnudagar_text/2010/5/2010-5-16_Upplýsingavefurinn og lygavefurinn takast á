Skýrsla Rannsóknarnefndar Alþingis er sögð metsölubók .
Er hún þó mikill doðrantur ef öll bindin eru saman tekin .
Ekki er þó allt birt þar sem lofað var .
Viðbótarefni er á vefnum .
Þegar hlýtt er á umræður um þessa miklu skýrslu eða lesið það sem menn láta frá sér fara um hana mætti ætla að hún væri því sem næst ólesin .
Það er ekki nýtt að þeir eru einatt mælskastir um efni sem ekkert þekkja til þess .
Þeir þóttu segja mest frá Ólafi konungi sem hvorki höfðu heyrt hann né séð .
Í þessu sambandi er ekki verið að nefna til sögunnar þá alkunnu ómerkinga og landskunnu leigupenna sem blákalt ljúga upp að í skýrslunni sé að finna niðurstöður sem falli eins og flís við þeirra rass og róg sem þeir hafa lengi flutt fyrir sína borgunarmenn .
Hefur sá ömurlegi erindrekstur sjálfsagt verið þeim léttbærari sem lengi hafa verið " viðþolslausir af öfund " .
Vefurinn hefur á sér ólíkar hliðar Vefurinn er eitt af undrum veraldar .
Upplýsingaflæðið og aðgengi að þekkingu fyrir allan fjöldann bætir skilyrði jafnréttis og lífsbaráttu og mun smám saman vinna á einokun sem yfirvöld , ekki síst í alræðisríkjum , hafa leitast við að hafa á miðlun frétta og fróðleiks .
Sannleikurinn er öflugasti óvinur slíkra afla og vefurinn getur verið frjósamasti farvegur hans .
En ekki er þó allt blúndulagt á veraldarvefnum .
Og hann leggur mikla ábyrgð á þá sem nýta hann .
Allt er þar fullt af uppspuna og rugli í bland við hinn firnamikla fróðleik .
Margur er óþreytandi við að leggja ruglandanum lið .
Nærri okkur hér á landi er þetta áberandi hjá þeim sem gera athugasemdir við einstök bloggskrif .
Í rauninn er mikill fengur að því að hafa slíkan athugasemdavettvang opinn og hömlulausan að mestu .
En ýmsir hafa kosið að loka fyrir slíkan aðgang og er sú afstaða einnig skiljanleg , því ekki eru þeir allir aufúsugestir ritsóðarnir sem uppi vaða .
Morgunblaðsvefurinn er því miður ekki alveg laus við slíka , þótt reynt sé að beina þeim sem erfiðast eiga með sig annað .
Vefurinn Eyjan er ótrúlegt aðdráttarafl þess háttar skriffinna og gerir það að verkum að menn forðast að lesa blogg á þeim stað , þótt það sjálft sé í sumum tilfellum fullkomlega boðlegt .
En orðhákarnir og ritsóðarnir útbía það allt saman .
Virðast forráðamenn þessa vefmiðils láta sér þetta vel líka .
Ekki er verið að mæla með því að ritsóðarnir verði algjörlega lokaðir af .
En þeir eiga ekki að fá að eyðileggja málefnalega umræðu .
Þeir ættu að skrifa á sínum vettvangi , sem ærlegir menn myndu þá forðast , og þeir verða að bera ótvíræða ábyrgð á gerðum sínum .
Það á að hafa frelsið í fyrsta sæti en það á jafnframt að gæta þess að frelsi eins gangi ekki gegn heill og heiðri annarra .
Þar verður línan að vera dregin .
Ritsóðarnir og þeir sem næstir þeim standa hafa auðvitað fjallað um skýrslu Rannsóknarnefndar Alþingis .
Næsta augljóst er að fæstir þeirra hafa lesið stafkrók í henni , enda er hún ekki endilega aðgengilegasta rit á markaðnum , þótt fróðleikur sé þar mikill .
Og hinir sem betur vilja og virða heiður sinn og annarra nokkurs hafa einnig fæstir haft tóm eða tækifæri til að gera meira en að blaða í nokkrum af þúsundum blaðsíðna skýrslunnar .
Bók Styrmis Það er því fengur að því að Styrmir Gunnarsson lagði á sig að lesa skýrsluna á sjö dögum og skrifa um hana á næstu sjö dögum þar á eftir .
Hann fékk allt aðra mynd af skýrslunni en spunameistarar reyndu að draga upp af henni , í þeirri vissu og því trausti að fæstir myndu lesa skýrsluna sjálfa .
Bók Styrmis er gott verkfæri fyrir þá sem vilja átta sig á inntaki skýrslu Rannsóknarnefndarinnar .
Vissulega ber hún þess merki að hin mikla skýrsla var lesin á sjö dögum og sjö dögum varið til að skrifa bókina .
Er þetta þó mikið þrekvirki og það hjálpar höfundinum að rísa undir því að hann hafði sem ritstjóri Morgunblaðsins sýnt bankamálunum meiri áhuga en margur og haft kjark og staðfestu til að tryggja lágmarksumfjöllun um ýmis hættumerki , sem aðrir fjölmiðlar þögðu um .
Skýrslan sjálf er reyndar ágætur vitnisburður um þetta virðingarverða hlutverk blaðsins , sem það fékk hins vegar kárínur fyrir á sínum tíma .
Styrmir telur að nokkur atriði hljóti að teljast með markverðustu tíðindum sem í skýrslunni felast .
Hann fjallar að vonum í löngu máli um bankana og úttekt nefndarinnar á viðskiptum þeirra með eigin bréf .
Sú lýsing er næsta ótrúleg .
Í lok þess kafla segir Styrmir : " Þessi lýsing rannsóknarnefndar Alþingis á skipulegri starfsemi bankanna til þess að halda uppi verði hlutabréfa í þeim sjálfum hljóta að teljast ein helztu tíðindin í Skýrslunni .
En jafnframt vekja þessir viðskiptahættir alvarlegar spurningar .
" Vitnar hann í framhaldinu til þeirra lagaákvæða sem um þetta gilda .
Síðan segir hann : " Nú virðast lagaákvæði vera býsna skýr en hvernig gátu viðskipti af þessu tagi staðið í nokkur ár án þess að Fjármálaeftirlitið eða Kauphöllin gerðu sér grein fyrir hvað væri að gerast ? " Hann vitnar svo til orða Þórðar Friðjónssonar , forstjóra Kauphallarinnar , um þessi atriði : " Kauphöllin hóf að eigin frumkvæði skoðun á kaupum bankanna á eigin hlutabréfum í lok sumars 2008 .
" Kauphöllin ákvað með öðrum orðum nokkrum dögum fyrir hrun að hefja athugun " að eigin frumkvæði " á stórkostlega ámælisverðum viðskiptum með hlutabréf þriggja þýðingarmestu fyrirtækjanna á markaðnum , sem staðið höfðu í mörg ár .
Þeirri athugun var ekki lokið þegar bankarnir hrundu ! Merkustu kaflarnir Þá telur Styrmir Gunnarsson að einn merkasti kafli skýrslunnar " sé sú fræðilega úttekt , sem þar er gerð á skuldbindingum Íslands gagnvart Tryggingasjóði innistæðueigenda og fjárfesta í ljósi tilskipunar ESB þar um , sem lögleidd var á Evrópska efnahagssvæðinu .
Við lestur þessa kafla skýrslunnar verður ljóst , að slíka úttekt hefði átt að gera þegar á árinu 2008 áður en íslenzk stjórnvöld fóru að tjá sig misjafnlega undirbúin um þessar skuldbindingar " .
Undir þessi orð má taka .
Það er rétt hjá Styrmi að þessi kafli skýrslunnar er athyglisverður , og þá kannski ekki síst það að hann komst ekki í sviðsljósið dagana eftir birtingu hennar þótt hann sé kannski mikilvægasta innlegg í það sem stjórnvöld eru að fást við í augnablikinu .
Ábyrgð Alþingis Alþingi , sem er hinn eiginlegi ábyrgðaraðili þessarar rannsóknarnefndar , hlýtur að tryggja að ríkisstjórnin haldi að sér höndum í viðræðum við hina óbilgjörnu erlendu kröfuhafa á meðan sjónarmið þau sem koma fram í skýrslunni um þessi atriði verða krufin til mergjar .
Því verður ekki trúað að stjórnarandstaðan taki í mál að þetta verði ekki gert .
Verði sú niðurstaða meirihlutans á Alþingi hlýtur stjórnarandstaðan að segja sig frá öllu samstarfi um málið og láta ríkisstjórnina eina bera ábyrgð á því .
