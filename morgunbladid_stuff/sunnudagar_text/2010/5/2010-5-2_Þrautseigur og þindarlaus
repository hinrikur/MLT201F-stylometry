Það orð hefur ekki farið af Ivica Olić að hann leiki leiftrandi knattspyrnu .
Hann er frekar talinn fótgönguliði en einn af æðstu listamönnum hinnar göfugu íþróttar .
Hans kostir eru þrautseigja og vinnusemi og þeir eru sjaldnast efni í uppslátt og æpandi fyrirsagnir .
Nú er hins vegar svo komið að ekki verður lengur horft fram hjá hinum lúsiðna , hljóðláta Króata , hvað sem líður stjörnum Bayern á borð við Frakkann Frank Ribéry og Hollendinginn Arjen Robben .
Dregur vagninn upp úr svaðinu Hvað eftir annað hefur Olić skorað lykilmörk fyrir Bæjara og hann er á stóran þátt í því að liðið er komið í úrslit í meistarakeppni Evrópu .
d Olić var ekki lykilmaður í áætlunum Bæjara í fyrir yfirstandandi keppnistímabil .
Hann átti að vera fjórði kostur á eftir sóknarmönnunum Mario Gomez , Miroslav Klose og Luca Toni .
En það fór á annan veg .
Meiðsli og aðrir þættir urðu þess valdandi að hann fékk hvað eftir annað tækifæri og það hefur hann nýtt sér svo um munar .
Münchenarblaðið Süddeutsche Zeitung kallaði hann í nóvember þegar Bæjarar voru í tómum vandræðum " knattspyrnumann augnabliksins , manninn , sem gæti dregið vagninn upp úr svaðinu " .
Þessi orð virðast ætla að rætast .
Bæjarar eru efstir í deildinni um þessar mundir og gætu hæglega orðið meistarar .
Olić veitti þeim neistann .
Robben og Olić hafa verið mennirnir á bak við velgengni Bayern í meistaradeildinni .
Þegar Robben skorar er eins og lögmál eðlisfræðinnar hafi verið numin úr gildi .
Olić flækir ekki málin , hjá honum er einfalda leiðin áhrifaríkust .
Hann skoraði sigurmarkið í 1-0 sigri á Haifa í riðlakeppninni .
Þegar möguleikar Bayern virtust úti í viðureigninni gegn Juventus Torino laumaði Króatinn inn marki .
Í fyrri leiknum gegn Manchester United var staðan jöfn , 1-1 , þegar komið var fram yfir venjulegan leiktíma .
Þá stal Olić boltanum af Patrice Evra og setti hann fram hjá Edwin van der Sar í Markinu , 2-1 .
Í seinni leiknum voru Bæjarar komnir 3-0 undir á Old Trafford þegar Olić tókst með harðfylgi að vinna boltann í vítateig Manchester United og skora úr þröngu færi .
Síðar í leiknum skoraði Robben eitt af sínum undramörkum og Bæjarar komust áfram þrátt fyrir 3-2 tap á mörkum skoruðum á útivelli .
Í undanúrslitunum var Lyon andstæðingur Bæjara og reyndist auðveld bráð .
Í seinni leiknum skoraði Olić fullkomna þrennu – með vinstra fæti , hægra fæti og skalla – og samanlagt sigruðu Bæjarar 4-0 .
Þegar Olić skoraði skallamarkið mátti sjá að blæddi úr höfði hans .
Þegar læknir Bayern ætlaði að líta á sárið ýtti hann honum frá sér og vildi greinilega ekki fara af velli .
" Ég vildi ekki fara út af vegna þess að ég hafði á tilfinningunni að ég gæti skorað nokkur mörk í viðbót , " sagði hann eftir leikinn .
Aðeins einn leikmaður hefur áður skorað þrennu í undanúrslitum í meistaradeildinni , Alessandro Del Piero fyrir Juventus gegn Monaco 1998 .
Leikmaðurinn næstur markinu " Því miður , en hann skoraði mörkin af því að hann var leikmaðurinn næstur markinu , " var haft eftir Louis van Gaal , þjálfara Bayern , sem getur verið ákaflega spar á hrósið , eftir leikinn .
En þó tókst fótboltablaðinu Kicker að lokka hrós af vörum þjálfarans : " Þrjú mörk , það er frábært .
Olić lék frábærlega .
" Sjálfur átti Olić sem venjulega er fljótur að forða sér í faðm fjölskyldunnar eftir leiki , ekki í vandræðum með að tjá sig eftir leikinn í Lyon : " Þetta er fegursti dagur lífs míns ! " Með þrennunni er Olić kominn í sjö mörk í meistarakeppninni , aðeins einu marki á eftir Messi , sem er úr leik .
Olić fær hins vegar tækifæri til að kóróna frábært tímabil þegar Bayern mætir lærisveinum hins hógværa og lítilláta Josés Morinhos í Inter Mílanó á Bernabeau leikvanginum í Madríd 22. maí .
Farandverkamaður á fótboltavellinum Ivica Olić var í haust fenginn til Bayern frá Hamborg þar sem hann var með lausan samning og stuðningsmenn HSV , sem fylgdust með því hvernig hann gaf allt sitt í hverjum leik , botna enn ekki í því hvers vegna hann var látinn fara .
Til Hamborgar kom hann frá ZSKA Moskvu .
Olić er þrítugur að aldri og hefur leikið með átta liðum á undanförnum 16 árum .
Fyrst lék hann fyrir Marsonia , sem er í fæðingarbæ hans , Davor , tvö þúsund manna bæ skammt frá Zagreb .
1998 til 2000 var hann hjá Herthu í Berlín , en sneri aftur til Marsonia .
2001 fór hann til NK Zagreb , skoraði 21 mark í 28 leikjum og liðið varð deildarmeistari 2002 .
Næsta ár var hann í herbúðum Dinamo Zagreb og aftur varð hann meistari .
Síðan var förinni heitið til Moskvu þar sem hann varð þrívegis deildarmeistari , bikarmeistari tvisvar , ofurbikarmeistari tvisvar og sigurvegari í UEFA-keppninni einu sinni .
Fegursti svanur Bæjara " Nú er þessi ljóti andarungi fegursti svanur Bæjara , " sagði í spænska blaðinu Sport um frammistöðu Ivica Olić gegn Lyon .
Ítalska blaðið Corriere dello Sport sagði að hann væri " óstöðvandi " og Times í London sagði að Olić með sinn " samanrekna líkama , vinnusemi og ósérhlífni eins og útgáfa Balkansakagans af Carlosi Tevez " .
