Áratugur er síðan Margrét Hallgrímsdóttir tók við starfi þjóðminjavarðar .
Húsakostur Þjóðminjasafnsins var þá orðinn lúinn og stofnunin sjálf " svolítið gleymd " í þjóðfélaginu enda þótt hún stæði á gömlum merg , þar sem fortíð mætir nútíð .
Margrét og hennar fólk bretti upp ermar og hún er í megindráttum ánægð með uppbygginguna og horfir fram á veginn .
Orri Páll Ormarsson orri@mbl.is Þegar Margrét Hallgrímsdóttir tók við starfi þjóðminjavarðar var Þjóðminjasafninu ærið verk á höndum en sýningar þess höfðu þá verið lokaðar í á annað ár vegna undirbúnings fyrirhugaðra endurbóta .
" Söfn hafa mikilsverðu menntunarhlutverki að gegna og eru mikilvæg stoð í okkar menningarsamfélagi .
Söfnin eru einnig vettvangur til umræðu um menningu í víðu samhengi .
Söfnin starfa því út á við gagnvart notendum og er það að færast í aukana , en hið innra starf er mjög mikilvægt og grunnur að öðrum .
Samhengi þessara þátta er mikilvægt .
Það er brýnt að söfn standi fyrir öflugu og fjölbreyttu hlutverki , það er að segja varðveislu , söfnun , skráningu , rannsóknum á nýrri þekkingu og miðlun til almennings .
Þetta þarf allt að byggja hvað á öðru til þess að við getum talað um vandað safn , " útskýrir hún .
" Þegar ég kom að safninu sá ég því fyrir mér að mikið uppbyggingarstarf væri framundan , bæði hvað varðar Þjóðminjasafnið sjálft og ekki síður safnastarf almennt í landinu sem byggja yrði á góðri samvinnu innan safnsins og út á við .
" Hún segir uppbygginguna hafa gengið vel , margt hafi áunnist .
" Búið er að móta stefnu safna á sviði þjóðminjavörslu , bæta aðstöðu til innra starfs Þjóðminjasafns Íslands með nýstárlegu sýningarhúsnæði Þjóðminjasafnsins , sem er þannig úr garði gert að það nær til landsmanna .
Mikilvægt er að vera með góðar sýningar , fjölþætta starfsemi og þjónustu og aðlaðandi kaffihús .
Fólki þarf að líða vel á söfnum , þau eiga að vera vettvangur allra .
" Nýtur velvilja hjá almenningi Margréti þykir þessi skilningur á hlutverki safna hafa styrkst á undanförnum tíu árum .
Fagmennska í safnastarfi hafi styrkst um allt land og þar starfi breiður hópur vel menntaðra sérfræðinga .
" Á það einnig við um Þjóðminjasafnið .
Ég finn að það nýtur velvilja hjá almenningi í dag .
Þjóðminjasafnið er hér um bil 150 ára gömul stofnun sem hefur þróast með samfélaginu .
" Hún segir safnið lengst af hafa notið mikils skilnings , svo sem í kringum lýðveldisstofnun 1944 , þegar ákveðið var að byggja hús utan um safnið sem nokkurs konar morgungjöf til þjóðarinnar .
" Safnið hefur staðið fyrir sömu grunngildi allt frá stofnun þess árið 1863 .
Spurt var áleitinna spurninga , hver erum við og hvert viljum við stefna ? Hvað stöndum við fyrir ? Þessar spurningar eiga ekki síður við í dag .
Á þessum tíma hafði verið kreppa og margt um líkt við aðstæður í dag .
Þá leituðu menn í uppruna sinn og þjóðlegur arfur var virtur .
Sagan endurtekur sig .
" Margrét skýtur því inn til gamans að eitt af því fyrsta sem gert var í safnhúsinu á byggingastigi á fimmta áratugnum hafi verið að halda tískusýningu til að sýna innlenda framleiðslu , hönnun og iðnað .
Þá þótti fólki við hæfi að það væri gert í húsakynnum Þjóðminjasafnsins .
" Þá voru menn að líta sér nær , alveg eins og í dag , en við höfum einmitt verið að velta því fyrir okkur að endurtaka þennan leik .
Halda hér tískusýningu til að sýna innlenda hönnun og framleiðslu .
Það er mikil vakning meðal ungra hönnuða í dag sem sækja ótrauðir í þjóðararfinn .
Enda þótt þau ættu ekki alltaf upp á pallborðið í góðærinu standa gömlu gildin greinilega fyrir sínu .
Þjóðin stendur á tímamótum og þá er við hæfi að ákveða á hverju við ætlum að byggja .
" Hlutverkið endurskilgreint Umræðan í kringum endurbæturnar á Þjóðminjasafninu í byrjun þessarar aldar var safninu erfið , að sögn Margrétar .
" Að hluta til vegna þess að beðið var of lengi með þessar endurbætur .
Þær tóku langan tíma enda ærið verkefni .
Endurbæturnar tókust hins vegar mjög vel .
" En endurbæturnar voru ekki bara bundnar við steinsteypu .
Margrét og samstarfsmenn hennar notuðu nefnilega tækifærið til að endurskilgreina hlutverk safnsins , innra starf , hlutverk þess gagnvart landsbyggðinni og að hugsa þjónustuna alveg upp á nýtt .
Stórum hluta safnskostsins var komið fyrir í vönduðum geymslum , og starfsemi er nú einnig til húsa í Setbergi , gamla Jarðfræðahúsinu .
Þar er merkilegt bókasafn og heimildasafn , sem er aðgengilegt þeim sem leggja stund á rannsóknir á þjóðararfinum .
Svo má geta þess að sá áfangi er nú að nást að gera gagnagrunn Þjóðminjasafnsins , , Sarp " aðgengilegan á veraldarvefnum .
" Þegar Þjóðminjasafnið var opnað á ný í september 2004 var þessu mjög vel tekið af þjóðinni .
Þjóðminjasafnið hefur fengið fjölmargar viðurkenningar og ber þar hæst viðurkenningu Evrópuráðs safna árið 2006 .
Þá var Þjóðminjasafnið valið eitt af bestu söfnum Evrópu vegna vel heppnaðra endurbóta og er nú talið meðal bestu safna Evrópu .
" Ein af helstu niðurstöðunum við endurmat á hlutverki Þjóðminjasafnsins var sú að leggja áherslu á víðsýni og umburðarlyndi .
" Liður í því hefur verið að beina athyglinni að báðum kynjum , börnum hópum og málefnum sem hafa verið nægilega sýnileg í söfnum .
Má þar nefna málefni fatlaðra barna , kreppuna og samtímann , " segir Margrét .
Grunnsýningar nauðsynlegar Grunnsýningu Þjóðminjasafnsins , Þjóð verður til – menning og samfélag í 1.200 ár – er ætlað að veita innsýn í sögu íslensku þjóðarinnar frá landnámi til samtímans .
Á sýningunni getur að líta um 2.000 muni , auk um 1.000 ljósmynda .
" Svona langtímasýning er nauðsynleg í höfuðsafni eins og Þjóðminjasafninu , " segir Margrét og bætir við að brýnt sé að bæta úr þessu í öðrum höfuðsöfnum , eins og Listasafni Íslands og Náttúruminjasafni Íslands .
" Almenningur þarf að hafa aðgang að arfinum á einum stað og fá skilning á honum .
" Farið er dýpra í einstaka þætti í sögu þjóðarinnar með sérsýningum .
Má þar nefna sýninguna Endurfundi sem verður opin fram á haust en þar er brugðið ljósi á niðurstöður fornleifarannsókna Kristnihátíðarsjóðs .
" Þetta voru rannsóknir á helstu sögustöðum , Þingvöllum , Skálholti , Skriðuklaustri og Hólum , svo einhverjir séu nefndir , og við fengum fjárveitingu til að setja upp sýningu á niðurstöðum eftir að fimm ára rannsóknartímabili lauk og var það gert í samvinnu við verkefnisstjóra rannsóknanna .
Þetta er mjög áhugaverð sýning á jarðhæð safnsins sem ég hvet fólk til að láta ekki framhjá sér fara .
" Fornleifarannsóknir eru hluti af starfi Þjóðminjasafnsins og hafa stórir uppgreftir verið á vegum þess og í samstarfi við aðra undanfarin ár í Reykholti og á Skriðuklaustri .
Auk þess er unnið að úrvinnslu stórra rannsóknaverkefna og ber þar hæst fornleifarannsókn á Bessastöðum , en skýrsla um síðarnefnda verkefnið er á næsta leiti og er hennar víða beðið með eftirvæntingu .
Þegar safnið var opnað á ný byrjaði líka nýr kafli í sögu þess , miðlunarstarf hófst fyrir alvöru með aðgengi fyrir alla og litbrigði að leiðarljósi .
" Sýningar og viðburðir hafa verið fjölþættir í húsinu sem spennandi hefur verið að vinna við .
Við höfum líka verið að auka áherslu á ljósmyndasýningar en í Þjóðminjasafninu er mjög stórt ljósmyndasafn , Ljósmyndasafn Íslands , og öflugt starf í kringum það .
Ljósmyndasýningar hafa verið fjölbreyttar bæði á gömlum ljósmyndum en ekki síður samtímaljósmyndum .
Hér hafa meira að segja verið alþjóðlegar sýningar eins og þegar Mary Ellen Mark sýndi .
Sú sýning vakti mikla athygli .
" Þess má geta að 13. maí opnar sýningin Í fótspor Collingwoods í tengslum við samnefnda bók eftir Einar Fal Ingólfsson , sem einnig á myndir á sýningunni .
Margrét hefur lagt mikla áherslu á útgáfu og segir hana smám saman hafa orðið sýnilegri .
" Það starf hófst með útgáfu vandaðra ljósmyndabóka og síðan stórri og veglegri grunnbók , Hlutaveltu tímans , sem kom út við enduropnun safnsins og síðan hefur verið lagður mikill metnaður í útgáfu í tengslum við hverja sýningu , þannig að eitthvað sitji eftir .
Bækurnar eru minnisvarði um sýningarnar .
" Þjóðminjasafnið á í miklu samstarfi við aðrar stofnanir og hópa .
Má þar nefna gerð bókar um friðaðar kirkjur á Íslandi í samstarfi við biskupsstofu og húsafriðunarnefnd .
" Sama á við um húsasafnið okkar sem er safn okkar merkustu húsa , torfbæja og torfkirkna , sem eru perlufesti um allt land og oftar en ekki kjarninn í menningarstarfsemi í hverjum landshluta .
Þessi hús eru í vörslu Þjóðminjasafnsins og má þar nefna Glaumbæ í Skagafirði , Laufás í Eyjafirði , Núpsstað , Nesstofu og Húsið á Eyrarbakka .
Viðhald á þessum húsum er risavaxið verkefni og þar erum við í samstarfi við húsafriðunarnefnd sem annast framkvæmd á viðhaldinu .
" Þjóðminjasafnið er með fjölda handrita í sinni vörslu en Margrét upplýsir að unnið sé að því að afhenda þau Árnastofnun með formlegum hætti enda eigi þau heima þar .
" Ég er þeirrar skoðunar að verkaskipting milli stofnana eigi að vera skýr en um leið meiri samvinna .
Þetta er liður í því .
" Þjóðminjasafnið leggur einnig ríka áherslu á samstarf við haskólana og hefur verið umtalsvert samstarf við flesta háskóla í landinu , sem þó mætti efla enn frekar , að mati Margrétar .
Fækka þarf söfnum Þjóðminjasafnið markar stefnu fyrir byggðasöfnin í landinu og segir Margrét sömu sýn liggja þar til grundvallar , þ.e. að byggja á faglegu safnastarfi og samhengi allra þátta í starfinu .
Líka þurfi að þétta söfnin , sameina , stækka og fækka einingum .
" Það eru alltof mörg söfn og setur á Íslandi miðað við nágrannalöndin og einingarnar margar of litlar .
Það þarf að þétta og styrkja einingarnar í góðri sátt við heimamenn á hverju svæði .
Sumstaðar hafa söfnin þegar náð góðum árangri í að auka samvinnu og þurfum að halda því áfram .
" Fjármunir skipta vitaskuld miklu máli í safnastarfi en Margrét segir þá stundum hafa farið vítt og breitt vegna þess að ekki hafi verið gerður greinarmunur á söfnum annars vegar og sýningum hins vegar .
" Mikilvægt er að hafa fagmennsku og gegnsæi í úthlutun á fjármagni til safnastarfs , eins og bent hefur verið á í nýlegri skýrslu Ríkisendurskoðunar .
Að mínu mati þarf að gæta þess að fjármagn fari til viðurkenndra safna , sem sinna því fjölþætta hlutverki sem þessum samfélagslega mikilvægu stofnunum er ætlað um allt land .
Það hefur aldrei verið mikilvægara en nú þegar nýta þarf fjármagn eins vel og nokkur kostur er .
" Hún segir rökin fyrir þessu að hluta til þau að menn óttist að fagleg úthlutun muni bitna á landsbyggðinni .
" Ég er ósammála þessu .
Þvert á móti er ég sannfærð um að fagleg úthlutun muni styrka stoðirnar á landsbyggðinni og sérhæfð störf skapast um land allt .
" Umræðan um fagmennsku er hávær í þjóðfélaginu öllu nú um stundir og Margréti veit að þar vilja söfnin leggja sitt af mörkum enda fagmennskan styrkst þar með fleiri menntunarmöguleikum á því sviði .
" Það hefur verið ákveðið óþol gagnvart þessari umræðu en ég hef á tilfinningunni að það sé almennt að breytast í samfélaginu .
" Ekki þarf að fjölyrða um fjárhagsvanda íslenska ríkisins en Margrét segir þá staðreynd ekki þurfa að koma sér illa fyrir söfnin í landinu .
" Það er lykilatriði að fara vel með þá fjármuni sem eru til staðar og verja þeim í réttu verkefnin .
Þess vegna er brýnt að horfa heildrænt yfir sviðið , ná sátt um forgangsröðun og auka samvinnu .
Það er líka mikilvægt að standa vörð um þetta ósnortna , það er sérstaka minjastaði og annað sem heillar útlendinga miklu meira en einhverjar tilbúnar leikmyndir .
Í þessu eru mikil verðmæti fólgin .
" Torfbæir á heimsminjaskrá ? Ísland á þegar tvo staði á heimsminjaskrá Menningarstofnunar Sameinuðu þjóðanna , Þingvallaþjóðgarðinn og Surtsey , og heimsminjanefnd Íslands undirbýr nú fleiri tilnefningar .
Að sögn Margrétar er þetta langt og flókið ferli en til að geta tilnefnt þarf meðal annars að ríkja sátt um varðveislu .
Uppi eru hugmyndir um að raðtilnefna íslensku torfbæina en til að það geti orðið þarf ekki aðeins að varðveita bæina sjálfa , heldur líka byggingarhefðina .
" Minjar þurfa ekki endilega að vera áþreifanlegar , hefðin og kunnáttan sem í þeim er fólgin skiptir ekki síður máli .
Þessi menningararfleifð er okkar framlag til byggingarsögu heimsins .
Að mínu viti er miklu meira vit í því að varðveita eitthvað sem þegar er til staðar en að byggja upp eftirlíkingu eins og gert var í Brattahlíð .
" Margrét mun fjalla nánar um torfbæina og heimsminjaskrána í Sunnudagsmogganum eftir viku en hún mun á næstunni rita reglulega pistla í blaðið .
" Það er snar þáttur í starfi þjóðminjavarðar að fræða og upplýsa .
Þetta samstarf við Sunnudagsmoggann er liður í því .
" Fjöldi merkra muna í útlöndum Talsvert magn íslenskra muna er sem kunnugt er varðveitt erlendis og að undanförnu hefur mikið verið rætt um muni sem samkomulag varð um að yrðu um kyrrt í Danmörku þegar handritunum var skilað fyrir fjórum áratugum .
" Það hefur ekki verið pólitískur vilji til að taka það mál upp aftur en á móti kemur að söfnin , íslenska og danska þjóðminjasafnið , hafa verið í mjög góðri samvinnu .
Við höfum mætt miklum velvilja ytra og Danir lánað okkur ýmsa merka muni , svo sem Grundarstólinn , sem er núna hjá okkur , " upplýsir Margrét Hallgrímsdóttir .
Vissulega eru mörg hundruð gripir ennþá í Danmörku og Margrét segir marga hverja eiga heima þar áfram .
" Aðra mætti ræða nánar í tengslum við sögulegar forsendur .
Það er áhugi meðal safnanna og eiga góða samvinnu um þessi mál .
Vonandi skilar sú vinna árangri í betra aðgengi og nýrri þekkingu .
" Mitt í þessari umræðu skiluðu Svíar okkur um átta hundrað munum fyrir tveimur árum .
" Það er einstaklega ánægjulegt að fá þá en þeir eru ekkert síður merkilegir en munirnir sem eru í Danmörku .
Þetta var niðurstaða faglegrar samvinnu milli okkar og Norræna safnsins í Svíþjóð .
Þessir munir eru nú aðgengilegir til rannsóknar hér , útskurður , búningaskart , textíll og amboð ýmiss konar þar á meðal handrit sem við stefnum í samvinnu við Árnastofnun á að gera aðgengileg almenningi .
Söfn hafa mikilvægu samfélagslegu hlutverki að gegna , sem á erindi við samtíma okkar .
" 