8:30 Vaknaði klukkutíma á eftir áætlun .
Við nánari eftirgrennslan kom í ljós að rafmagnið hafði farið af húsinu um nóttina með þeim afleiðingum að vekjaraklukkan núllstilltist .
Þetta er nú ekki besta leiðin til að byrja vikuna .
8:45 Express-morgunverður í formi espresso-bolla , ristaða brauðið verður að bíða .
9:05 Fundur hjá framkvæmdastjórn fyrirtækisins .
Þetta er fyrsti fundur í nokkuð langan tíma þar sem flestir okkar hafa verið meira og minna erlendis .
Við höfum nýlokið þátttöku í tveimur stórum ráðstefnum .
Sú fyrri var á vegum Microsoft í Atlanta .
Sú seinni var okkar eigin partner-ráðstefna þar sem við stefndum 140 samstarfsaðilum víðs vegar að úr heiminum til fundar í Prag .
Næsta verkefni er að vinna úr öllum þeim upplýsingum og góðu ráðleggingum sem við fengum á þessum viðburðum .
11:50 Að sjálfsögðu gleymdi ég að melda mig í mat , var reyndar ekki sá eini .
Sem betur fer er persneski veitingastaðurinn Eldhrímnir í næsta húsi sem einfaldar málið , enda afar heilsusamlegur .
12:30 Fundur með Sveini Áka , formanni Íþróttasambands fatlaðra , sem reyndar er líka sölustjóri fyrirtækisins .
Við þurfum að finna leið til að loka nokkuð stórum samningi niðri í Dúbaí .
Formaðurinn er búinn að kokka upp plan sem lítur alveg hreint ágætlega út .
13:30 Við erum nýflutt í nýtt húsnæði í Borgartúninu .
Því fylgja nokkrir byrjunarörðugleikar eins og t.d. þegar rafmagnið slær út í server-herberginu .
Þá virkar tölvupósturinn ekki lengur .
Það er ekki gott þegar fólk fær ekki póstinn sinn .
15:20 Ameríkudeildin er mætt á svæðið .
Rúnar , sölustjóri Ameríkumarkaðar , er í heimsókn .
Menn hugsa stórt þarna fyrir " Westan " .
Núna er planið er leggja undir sig Las Vegas , nánast eins og hún leggur sig að mér skilst .
Menn ætla samt að reyna að borða þetta einn bita í einu – eða frekar eitt hótel í einu .
17:00 Stutt símtal við ættmóðurina .
Það er útskrift á laugardaginn og við þurfum að finna einhverja gjöf .
Svona stúdínugjafir eru reyndar ekki mín sterkasta hlið .
Ættmóðirin fellst á að taka verkefnið að sér .
17:45 Mættur á æfingasvæði Golfklúbbsins Keilis í Hafnarfirði .
Golfkennari ársins 2009 , Úlfar Jónsson , ætlar að halda áfram við að reyna að kenna okkur að spila golf .
Úlfar er góður kennari en við erum frekar slakir nemendur .
Hann er reyndar fljótur að laga húkkið þannig að restin af tímanum fer í stutta spilið , sem er að sögn lykillinn að velgengni bæði á golfvellinum og í einkalífinu .
20:05 Matur með þremur kollegum á Þremur Frökkum .
Ég hef alltaf verið hrifinn af þessum stað – enda " no-nonsense " að öllu leyti .
Einn úr hópnum er danskur bæjarfulltrúi frá Fredensborg , vara-varaborgarstjóri að eigin sögn .
Upp hefjast áhugaverðar umræður um sveitarstjórnarmál og kosningarnar um næstu helgi .
22:15 Örstutt skoðunarferð um miðborgina sem endar á Vínbarnum .
Það er fátt fegurra en vorkvöld í Reykjavík .
23:40 Mættur heim í musteri menningar og neyslu .
Auðvitað gleymdi ég að setja þvottavélina í gang í morgun .
Það stefnir sem sagt allt í skyrtulausan miðvikudag á morgun .
