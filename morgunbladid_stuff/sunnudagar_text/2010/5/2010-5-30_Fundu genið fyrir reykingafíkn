Þeir sem vakna á nóttinni til að fá sér sígarettu eða taka einn smók áður en þeir fara inn á baðherbergið á morgnana geta hugsanlega skellt skuldinni á erfðamengi sitt .
Þetta hafa vísindamenn fundið út í stórri , alþjóðlegri rannsókn sem norski vefurinn Forskning.no segir frá .
Niðurstöður hennar benda til þess að ákveðin gen á litningi 15 ýti undir miklar reykingar hjá genaberanum .
Í rannsókninni voru kortlagðar reykingavenjur yfir 140 þúsund einstaklinga og þær svo bornar saman við ákveðin genaafbrigði .
Markmið rannsóknarinnar var fyrst og fremst að finna út hvort þessi gen ýttu undir það að fólk yrði háð reykingum .
Í framhaldinu stendur til að kanna hvort hægt sé að slökkva á reykingafíkninni með klæðaskerasaumuðum lyfjum .
" Það sem gerir þessa rannsókn spennandi er að hún getur stuðlað að því að finna líffræðilega skýringu á reykingafíkn , " segir Per Bakke , frá Háskólanum í Bergen , sem tók þátt í rannsókninni .
Reykingar eru ein höfuðorsök sjúkdóma og dauðsfalla í heiminum .
Hugmyndin er þó ekki að hugsanleg meðferð komi í staðinn fyrir fyrirbyggjandi aðferðir og herferðir gegn reykingum .
" Hins vegar getur hún orðið stórreykingamönnum til gagns , " segir kollegi Bakke , Amund Gulsvik .
500 þúsund genaafbrigði skoðuð Sömu gen og vísindamennirnir hafa tengt við reykingafíkn eru einnig talin auka hættuna á að viðkomandi fái lungnakrabbamein og lungnaþembu .
" Þeir sem eru háðastir reyknum hafa því hugsanlega stærstu ástæðuna til að drepa í , " segir Bakke .
Í rannsókninni gengu vísindamennirnir út frá svokölluðu skammta- og viðbragðasambandi þar sem reykingar eru annars vegar .
Það þýðir að samhengi er á milli þess hversu mikil fíknin er og fjölda sígaretta sem viðkomandi reykir .
Þeir sem voru skilgreindir sem stórreykingamenn reyktu fleiri en tuttugu sígarettur á dag .
Reykingavenjur fólksins voru kortlagðar með spurningalista og svörin borin saman við genamengi viðkomandi með sérstakri aðferð , þar sem vísindamennirnir rannsökuðu alla litninga hans með það fyrir augum hvort hægt væri að tengja einhver genaafbrigði við ákveðna hegðun eða sjúkdóm .
Vísindamennirnir skönnuðu í gegn um u.þ.b. 500 þúsund genatilbrigði hjá hverjum þeirra 140 þúsund manna sem tóku þátt í rannsókninni , í því skyni að staðsetja reykingagen .
Fyrri rannsóknir hafa bent til samhengis milli þessara ákveðnu gena og reykingafíkn .
" Núna er endanlega búið að fá þetta samhengi á hreint í gegnum þessa stóru , alþjóðlegu rannsókn þar sem tekið er tillit til upplýsinga um reykingafólk frá fjölda landa , " segir Bakke .
