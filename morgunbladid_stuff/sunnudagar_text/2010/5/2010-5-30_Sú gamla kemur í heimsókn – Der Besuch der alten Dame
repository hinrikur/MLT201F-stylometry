Sunnudagur 30. maí kl. 21.30 ( RÚV ) Hér er um að ræða sjónvarpsmynd frá 2008 , sem byggð er á víðfrægu og margkvikmynduðu leikhúsverki eftir Friedrich Dürrenmatt .
Það fjallar um heimsókn vellríkrar konu til gamla þorpsins síns .
Ástæðan fyrir förinni er að ná fram hefndum á manninum sem sveik hana í tryggðum fjórum áratugum áður .
Leikstjóri er Nikolaus Leytner og meðal leikenda eru Lisa Kreuzer , Michael Mendel , Muriel Baumeister , Christiane Hörbiger og Dietrich Hollinderbäumer .
Leikritið hefur verið sett upp um allan heim , m.a. á fjölum borgarinnar , í Iðnó , undir nafninu Sú gamla kemur í heimsókn , ef ég man rétt og aftur í Borgarleikhúsinu í fyrra undir heitinu Milljarðamærin .
Þá er minnisstæð þýsk-fransk-bandarísk kvikmyndagerð frá árinu 1964 , sem ber nafnið The Visit , og var sýnd í Nýja bíó .
Þar fóru stórstjörnurnar Ingrid Bergman og Anthony Quinn með aðalhlutverkin undir handleiðslu Bernhards Wicki og aukahlutverk voru einkar vel mönnuð .
Ingrid lék þá rosknu sem setur gamla þorpið sitt á annan endann þegar fréttist af ferðum hennar .
Allir vona að hún verði gjafmild á auð sinn , þó svo að hún hafi verið hrakin þaðan kornung eftir að hún eignaðist barn með ástmanni sínum ( Quinn ) .
