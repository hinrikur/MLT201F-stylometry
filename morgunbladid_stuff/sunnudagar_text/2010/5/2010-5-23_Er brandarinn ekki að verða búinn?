Mér fannst það bráðfyndið þegar Jón Gnarr tilkynnti framboð sitt og Besta flokksins til borgarstjórnarkosninga hér í Reykjavík .
Ég var ekki ein um það , síður en svo .
En nú , þegar vika er í borgarstjórnarkosningar , hlýt ég að spyrja hvort brandaranum sé ekki að ljúka .
Ætlar þessi húmoristi og bráðsnjalli uppistandari , Jón Gnarr , ekki að hætta við framboðið ? Ætlar hann og hans fólk að axla ábyrgð á því að hér verði pólitísk upplausn í borginni næstu fjögur árin ? Veit hann og hans fólk hvað felst í því að taka að sér rekstur stærsta fyrirtækis landsins í fjögur ár , halda úti almannaþjónustu , passa upp á debet og kredit , þannig að fjárhagur okkar Reykvíkinga fari ekki fjandans til á því kjörtímabili sem hefst eftir eina viku ? Mér er spurn .
Það liggur fyrir , að Hanna Birna Kristjánsdóttir , þessi glæsilega og skarpgreinda kona , hefur staðið sig afburðavel í hlutverki borgarstjórans í Reykjavík .
Um það virðist ríkja þverpólitísk afstaða , ef marka má skoðanakannanir .
Hún hefur ítrekað lýst þeirri skoðun að leiðin út úr þeim efnahagsvanda sem við okkur blasir verði aðeins fundin með samvinnu og sátt í stað átaka og ófriðar .
Og það sem meira er , hún hefur ekki látið sitja við orðin tóm , heldur hrint þessari skoðun sinni í framkvæmd , þannig að eftir því er tekið hversu vel borgarfulltrúar hafa starfað saman við að finna leiðir , sem gagnast sem flestum og koma niður á sem fæstum .
Vitanlega hefur mikið mætt á borgarfulltrúum í því erfiða efnahagsumhverfi sem við Íslendingar búum nú við , en ég held að óhætt sé að fullyrða að þeir hafi tekið á málum af ábyrgð og festu og gætt þess að að standa vörð um þá þjónustu sem við viljum flest að sé hluti af grunnþjónustu borgarinnar .
Hanna Birna orðaði það sjálf svo í aðsendri grein snemma á þessu ári : " Þrátt fyrir samdrátt í tekjum hefur okkur tekist að mæta öllum fjárskuldbindingum og tryggja góða stöðu í lok síðasta árs , án þess að hækka gjöld fyrir grunnþjónustu eða skatta .
Verkefni ársins 2010 verður að standa vörð um þjónustu við börn og velferð og forgangsraða í þeirra þágu ...
Þess í stað hagræðum við í stjórnsýslu og almennum rekstri borgarinnar , rýnum kostnað rækilega og spyrjum gagnrýnna spurninga um útgjöld .
" Ætla Reykvíkingar virkilega að skipta á þessum árangri , sem vissulega hlýtur að teljast til verulegra tíðinda , fyrir brandara , sem á örugglega bara eftir að breytast í lélegan brandara , upplausn og stjórnleysi á hinum ýmsu sviðum borgarinnar ? Ætla kjósendur í Reykjavík að tryggja Jóni Gnarr og Besta flokknum sex borgarfulltrúa og 36% atkvæða í borgarstjórnarkosningunum eftir viku , eins og skoðanakönnun MMR frá því í síðustu viku gaf til kynna að yrði niðurstaðan ? Það setur að mér óþægilegan aulahroll , þegar ég hugsa til þess , nú viku fyrir kosningar , að ekkert bendir til annars en Jón Gnarr og Besti flokkurinn ætli að halda framboði sínu til streitu .
Samt sem áður vona ég að hinir ágætu grínistar sem fara fyrir framboði Besta flokksins muni sjá að sér .
Þetta var fínn brandari og áreiðanlega þörf áminning fyrir þau sem hafa tekið að sér að reka okkar ágætu borg .
En nú ætti brandaranum að ljúka , eða hvernig halda þau Jón Gnarr og félagar að þau haldi út næstu fjögur ár , að vera í alvörurekstri , með mörg þúsund manns í vinnu og veltu upp á tugi milljarða króna á ári , taka erfiðar ákvarðanir og óvinsælar og komast ekki upp með að svara út og suður , eins og hefur verið einkenni þessa grínframboðs hingað til ? Það sem ég vil veðja á núna er að Reykvíkingar sjálfir sjái að sér , því fátt bendir til þess að grínframboðið muni gera það og vísbending um að svo geti orðið er að 70% aðspurðra í ofangreindri skoðanakönnun telja að Hanna Birna hafi staðið sig frekar vel eða mjög vel í starfi borgarstjóra .
