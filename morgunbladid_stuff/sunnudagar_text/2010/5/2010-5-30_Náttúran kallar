Raxi , mig langar að lenda aftur .
" Nei , Einar , ertu vitlaus ? Nú fer að koma fallegasta birtan á gosið , sagði ég .
Við Einar Dagbjartsson , flugstjóri hjá Icelandair , vorum á flugi yfir Fimmvörðuhálsi að taka myndir af eldgosinu .
Ég sá að Einar iðaði allur í skinninu þar sem hann sat fyrir framan mig í Super Cub-flugvél flugklúbbsins Þyts .
Hann langaði greinilega að lenda aftur í brekkunni á jöklinum við hliðina á hrauninu sem hafði runnið þar síðustu daga .
Við flugklúbbsfélagarnir , Arnar Jónsson , Stefán Davíð Helgason og Einar Dagbjartsson , erum allir þaulvanir flugmenn og höfðum skipst á að fljúga í kringum gosið og myndað .
Við vorum að skrá Íslandssöguna í myndum .
Það er frábært að hafa svona félagskap þar sem allir eru boðnir og búnir að koma í flug við þessar aðstæður og að fljúga áhyggjulaus með öruggum flugmönnum sem vita upp á hár hvað þeir eru að gera .
Super Cub-flugvélin er tveggja sæta á risastórum dekkjum þannig að hægt er að lenda henni nánast hvar sem er .
Það var einmitt það sem Einar hafði gert nokkru áður , við lentum á jöklinum upp smá brekku þannig að flugvélin stöðvaðist um leið og hún snerti .
Við biðum smá stund eftir því að það færi að rökkva til að spara bensín .
Við vorum búnir að skoða lendingarstaðinn áður .
Þá höfðum við keyrt á jeppa upp á jökulinn til að hafa allt á hreinu .
Einar iðaði allur í skinninu , vildi lenda aftur á jöklinum en ég barðist á móti því , vildi ekki missa af neinu .
" Raxi , ég er að míga á mig , " sagði Einar allt í einu og iðaði enn meira í sætinu .
Ég sá hvað hann langaði að lenda aftur þar sem hann horfði löngunaraugum á lendingarstaðinn okkar .
Ertu ekki með flösku sem þú getur migið í ? spurði ég hann .
" Nei , hann er of stór .
Ég verð að lenda aftur , " svaraði Einar .
Ég reyndi að tefja eins lengi og ég gat , við erum báðir stríðnir en ég varð að láta undan eftir smá þref .
Allt í lagi , lentu þá til að míga .
Ég hafði varla sleppt orðinu þegar við vorum komnir í krappa beygju og dýfu niður að jöklinum .
Með glampann í augunum lenti Einar með stæl eins og hann er vanur að gera .
Það voru nokkrir hneykslaðir ferðalangar á jeppum sem gláptu úr sér augun þegar lítil flugvél lenti upp brekkuna og út steig maður sem kveikti sér í vindli , meig út í loftið og horfði á gosið um leið .
Það gerist ekki betra í bíómynd .
Ég held að sumir þeirra sem voru á jeppum á jöklinum hafi verið í meiri hættu en við á flugvélinni yfir honum .
Við flugum í nokkra hringi og tókum myndir af gígnum .
Degi var tekið að halla og ljósið eins fallegt og það getur orðið .
" Ég er að míga á mig aftur , " kallaði Einar .
Ertu með blöðrubólgu ? kallaði ég til hans .
" Já , ég held það , " svaraði hann hlæjandi .
Það er ekki hægt að mótmæla Einari , það er alltaf líf og fjör í kringum hann .
Við lentum því þrisvar í viðbót , Einar var alltaf að míga á sig , eða svo sagði hann .
Ég vissi að hann langaði bara að lenda nokkrum sinnum á jöklinum , ég sá það á glottinu .
Honum fannst það ekki leiðinlegt .
" Ertu ekki kominn með góðar myndir ? Þú hefðir aldrei náð þeim ef ég hefði ekki lent til að míga , " sagði Einar við mig og glotti út í annað .
Jú , svei mér þá , ég held það bara , sagði ég og glotti á móti .
Heyrðu , Einar , á meðan ég man .
Ég hringdi í lækni , vin minn , og pantaði tíma út af blöðrunni í þér ...
