Skýrsla rannsóknarnefndar Alþingis um bankahrunið og skyld málefni dregur fram í dagsljósið mikilvægar upplýsingar um viðskipti bankanna með eigin hlutabréf , um lánveitingar þeirra til tengdra aðila og um meðferð þeirra á verðbréfasjóðum , sem reknir voru á vegum bankanna .
Umræður um þessi málefni munu í vaxandi mæli byggjast á þeim upplýsingum .
Hins vegar verður ekki betur séð en stefna slitastjórnar Glitnis til kyrrsetningar á eignum nokkurra fyrrverandi forráðamanna Glitnis og tengdra aðila fyrir dómstól í New York opni nýjar hliðar þessa máls til viðbótar við þær , sem fram koma í skýrslu rannsóknarnefndarinnar , og setji það í annað ljós en hingað til hefur verið gert í umræðum hér á Íslandi .
Í stefnu Glitnis er því haldið fram , að lántökur bankans sjálfs í Bandaríkjunum haustið 2007 hafi byggzt á rangri upplýsingagjöf til kaupenda skuldabréfa bankans og þess vegna hafi lög verið brotin í tengslum við lántökurnar sem slíkar .
Í framhaldi af þessum staðhæfingum er sett fram sú sýn , að um eitt allsherjar samsæri hafi verið að ræða , þ.e. að afla fjár í Bandaríkjunum með lögbrotum , að lána þetta sama fé úr bankanum til tengdra aðila og með því brotin lög um hámark lánveitinga til tengdra aðila og að þær lánveitingar hafi svo m.a. verið notaðar til þess að halda uppi verði hlutabréfa í bankanum , sem sé brot á ákvæðum laga um markaðsmisnotkun .
Þannig sé um að ræða röð lögbrota frá upphafi fjáröflunar bankans til enda .
Þessi mynd af starfsemi íslenzku bankanna kemur ekki fram með þessum hætti í skýrslu rannsóknarnefndarinnar .
Telja má víst að hún sé verk þeirra erlendu ráðgjafa , sem unnið hafa á vegum slitastjórnar og skilanefndar Glitnis , og hefur formaður slitastjórnar staðfest það .
Þessari sýn fylgir svo harkaleg orðanotkun , sem við erum ekki vön í íslenzku lagamáli .
Nú á auðvitað eftir að koma í ljós , hvort þessi röksemdafærsla slitastjórnar Glitnis stenzt .
En hún vekur þá spurningu , hvort hægt sé að sýna fram á , að lánsfjáröflun allra íslenzku bankanna hafi byggzt á rangri upplýsingagjöf .
Rannsóknarnefndin sýnir fram á með nánast óyggjandi hætti , að bankarnir hafi stundað skipulögð viðskipti með hlutabréf í sjálfum sér til þess að halda verði þeirra uppi .
Þá hlýtur að vakna sú spurning , hvort sams konar aðferðum hafi verið beitt til þess að halda uppi verði hlutabréfa í öðrum fyrirtækjum , sem skráð voru á markað og voru í eign stórra hluthafa í bönkunum .
En jafnframt er ljóst , að umtalsverður hluti af hagnaði bankanna byggðist á gengishagnaði af hlutabréfum .
Þannig sagði í upphaflegum athugasemdum Royal Bank of Scotland um Kaupþing , sem Morgunblaðið birti 24. nóvember 2005 : " Gengishagnaður var 4,8 milljarðar á 3. ársfjórðungi .
Skv. upplýsingum okkar var meira en helmingur hans vegna eignarhlutar Kaupþings í Bakkavör en hlutabréf Bakkavarar hækkuðu um 11,5% á ársfjórðungnum .
Bankinn hagnast beint vegna breytilegra skuldabréfa Bakkavarar , sem hann á , og sömuleiðis með óbeinum hætti vegna 19,2% eignarhlutar í Exista ( sem er stærsti hluthafinn í Kaupþingi ) .
" Hafi hagnaður Kaupþings byggzt að töluverðu leyti á gengishagnaði , sem aftur varð til vegna þess sem kallað er markaðsmisnotkun , vaknar sú spurning í ljósi stefnu slitastjórnar Glitnis , hvort lánsfjáröflun Kaupþings , sem byggðist á reikningum þess , hafi verið á nægilega traustum grunni byggð lagalega séð .
Áþekk sjónarmið koma vafalaust upp í sambandi við lánsfjáröflun Landsbankans .
Hvað sem líður öðrum þáttum kyrrsetningarmáls slitastjórnar Glitnis má gera ráð fyrir , að sú heildarsýn , sem þar er brugðið upp af viðskiptaháttum þess banka , hafi áhrif á umræður um viðskiptahætti hinna bankanna , þótt ekkert verði um þetta fullyrt á einn veg eða annan fyrr en niðurstöður dómstóla liggja fyrir .
Sú mynd , sem dregin er upp í stefnu slitastjórnar Glitnis af viðskiptaháttum bankans , kemur á óvart .
Harkan í framsetningu hennar í stefnunni kemur okkur Íslendingum á óvart en er daglegt brauð í Bandaríkjunum .
En hún vekur okkur óneitanlega til nýrrar umhugsunar um málið allt .
Og þá ekki sízt um stöðu eftirlitskerfa á Íslandi .
Verði þessi mynd staðfest fyrir dómstólum og telzt vera rétt erum við meiri börn í þessum málum en við höfum þó talið okkur vera .
Það má nálgast stefnu slitastjórnar Glitnis í heild á mbl.is .
Hún er um 80 blaðsíður að lengd en ástæða er til að hvetja þá , sem á annað borð hafa áhuga á að fylgjast vel með þessum málum , að lesa hana .
Fréttir fjölmiðla segja ekki nema takmarkaða sögu um þann texta .
Raunar á það við um þetta mál allt .
Það mun áreiðanlega taka töluverðan tíma fyrir allan almenning að öðlast yfirsýn yfir þessa ótrúlegu atburðarás .
En í raun og veru má segja , að það sé skylda fólks að kynna sér málið af eins mikilli kostgæfni og mögulegt er .
Nú sem fyrr stendur yfir tilraun til að gera alla málsmeðferð tortryggilega .
Ýmist er sagt að málaferli slitastjórnar Glitnis snúizt um pólitík eða reynt er að varpa rýrð á málsmeðferð sérstaks saksóknara .
Telja má víst , að ekki sé lengur jarðvegur fyrir slíkan málflutning .
Málið er orðið svo stórt fyrir þjóðfélagið allt að það er hafið yfir áróðursstarfsemi af því tagi .
Í henni felst virðingarleysi gagnvart dómgreind almennra borgara .
Sjálfsagt mun draga hratt úr þessari viðleitni á næstunni .
Hún kostar peninga og þeir eru tæpast lengur til .
