Fæstir gerast svo háðir skólabókum að þeir finni þeim stað í bókahillum á heimili sínu .
Eftir notkun verða skólabækur sjálfkrafa afgangsbækur .
Sennilega af því maður var skyldaður til að lesa þær .
En það eru alltaf undantekningar .
Ein skólabók , og aðeins ein , er í hillu á heimili mínu .
Þetta er bók sem er í sérstökum hávegum höfð vegna þess að við hana eru einungis tengdar góðar minningar .
Það fer ekki mikið fyrir þessari bók og hún er orðin nokkuð snjáð af mikilli notkun .
Útgáfuárs hennar er ekki getið en hún er sannarlega komin til ára sinna .
Kápan er blá .
Þetta er bókin Skólaljóð sem Ríkisútgáfa námsbóka gaf út .
Kristján J. Gunnarsson valdi kvæðin og Halldór Pétursson gerði myndirnar .
Bókin hefst á heilræðavísum Hallgríms Péturssonar og endar á Tímanum og vatninu eftir Stein Steinarr .
Þetta var bókin sem flest skólabörn lásu á árum áður , á þeim tíma þegar sjálfsagt þótti að börn lærðu ljóð utan að .
Og við börnin lærðum hvert ljóðið á fætur öðru utan að , og þurftum stundum að hafa þó nokkuð fyrir því .
Við áttuðum okkur engan veginn á því meðan við þuldum : Nú andar suðrið ...
að verið væri að mata okkur á dýrmætu veganesti .
Nú , áratugum seinna , hugsar maður með sér að það væri blessun að kunna enn meira utan að en maður kann .
En þessi bláa bók , sem í huga manns stóð fyrir utanbókarlærdóm , varð aldrei óvinur .
Í ljóðunum var reyndar allt fullt af sérkennilegum orðum sem maður skildi ekki alltaf en þau voru samt heillandi og hljómuðu svo vel .
Maður vissi innst inni að seinna myndi maður skilja þau réttum skilningi .
Svo var bókin full af myndum og hugurinn tengdi saman orð og mynd og á þann veg talaði bókin til manns .
Það var eitthvað sérstaklega vingjarnlegt við hana , þótt maður þyrfti að leggja nokkuð á sig til að kynnast henni .
Þarna var allt fullt af dramatík eins og mynd af Ásdísi á Bjargi , móður Grettis , þar sem hún situr og grætur .
" Ein á Bjargi allar nætur / Ásdís bað og grét " stóð í kvæði Jakobs Thorarensen , sem við börnin þurftum ekki að læra utan að en vorum látin lesa .
Þessi mynd af hinni grátandi móður festist í minnið og varð til þess að nokkrum árum seinna , þegar Grettis saga var lesin , náði maður sérstöku sambandi við Ásdísi , af því maður hafði séð mynd af henni .
Bláu skólaljóðin höfðu sín sannarlega sín áhrif .
