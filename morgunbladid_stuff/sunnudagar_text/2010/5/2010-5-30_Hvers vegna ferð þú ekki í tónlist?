Hann fórnaði karate fyrir fiðluna og síðar myndlist fyrir tónsmíðar .
Guði sé lof , segja margir en Högni Egilsson í Hjaltalín hefur á undraskömmum tíma skipað sér á bekk með okkar framsæknustu og vinsælustu tónlistarmönnum .
Fáir hafa komið við hjartað í þjóðinni með sama hætti .
Texti : Orri Páll Ormarsson orri@mbl.is Ljósmyndir : Eggert Jóhannesson eggert@mbl.is Hann kom eins og stormsveipur inn í íslenskt tónlistarlíf , skeggjaður með snúð í hári .
Það er nóg að horfa á Högna Egilsson til að átta sig á því að hann fer ekki troðnar slóðir , frekar en nafnið gefur til kynna .
Hann er söngvari og helsti lagasmiður einnar vinsælustu hljómsveitar landsins , Hjaltalín , sem vakið hefur athygli innan lands og utan fyrir frumlega nálgun við viðfangsefni sitt – poppið – og tilvísanir í allar mögulegar áttir , ekki síst blessaða klassíkina .
Skyldi engan undra , Högni ólst upp við Bach og Mozart og í vor brautskráist hann frá Listaháskóla Íslands með próf í tónsmíðum upp á vasann .
Burtfarartónleikarnir verða einmitt í Þjóðmenningarhúsinu í dag ( laugardag ) kl. 16 .
En hver er hann annars , þessi síðhærði og bjarti halur , sem af útlitinu að dæma gæti allt eins hafa verið uppi á víkingaöld ? Högni fæddist í Reykjavík 3. október 1985 , sonur Egils B. Hreinssonar , prófessors í verkfræði við Háskóla Íslands , og Ernu Guðrúnar Árnadóttur íslenskufræðings , sem starfar hjá menntamálaráðuneytinu .
Raunar standa fleiri velunnarar tungunnar okkar að Högna en afar hans eru Hreinn Benediktsson málfræðingur og Árni Böðvarsson , ritstjóri Orðabókar Menningarsjóðs .
Þá er maður Sigríðar Kristjánsdóttur , föðurömmu hans , Jónas Kristjánsson , handritafræðingur og fyrrverandi forstöðumaður Árnastofnunar .
Móðuramma Högna er Guðrún Ágústa Sigurðardóttir .
Högni á þrjú systkini , Arndísi Hrönn leikkonu og Hrafnkel Orra sellóleikara , sem eru eldri , og tvíburabróðurinn Andra , sem er stærðfræðingur að mennt .
" Við erum tvíeggja og afskaplega ólíkir í útliti og háttum .
En samt ekki , " segir Högni og hallar undir flatt .
Fjórðungi bregður til föður Foreldrar Högna skildu þegar hann var sex ára en seinni maður móður hans er Eiríkur Baldursson vísindaheimspekingur .
Börn Eiríks og stjúpsystkini Högna eru Ingvi , Ragnheiður og Finnur .
Tónar flæddu um bernskuheimili Högna .
Faðir hans er liðtækur píanisti og var virkur í djasssenunni hér heima á níunda og tíunda áratugnum .
Sendi meira að segja frá sér eina plötu .
" Pabbi er mjög músíkalskur maður , " segir Högni .
" Mamma er það raunar líka enda þótt hún leiki ekki sjálf á hljóðfæri .
Hún hefur spilað Bach , Mozart , Händel og hina gömlu meistarana í botni frá því ég man eftir mér .
" Við blasir að Högni hefur tónlistargáfuna frá foreldrum sínum .
" Auðvitað eru áhrifaþættirnir fleiri en stendur ekki í Njálu að fjórðungi bregði til föður og fjórðungi til móður ? " Rétt er það .
Fimm ára hóf Högni fiðlunám hjá Lilju Hjaltadóttur í Suzuki-tónlistarskólanum .
" Ég djöflaðist á fiðlunni í tíu ár , " segir hann sposkur á svip .
" Það var mjög sterkt félagslegt aðhald hjá Suzuki , við fórum í ferðir út á land og til útlanda , og mér leiddist aldrei í fiðlunáminu en það væri ofmælt að ég hafi verið í því af lífi og sál .
Á tímabili hugsaði ég um að hætta og snúa mér að karate eða einhverju slíku en var hvattur til að halda áfram .
Ég leit samt aldrei á fiðlunámið sem kvöð og bý ennþá að þeim grunni sem ég hlaut þar .
" Þegar Högni var tólf ára flutti fjölskyldan til Brussel , þar sem fósturfaðir hans starfaði í íslenska sendiráðinu .
Bræðurnir gengu í breskan skóla og Högni kunni ágætlega við sig .
Og hélt áfram að læra á fiðlu .
Sungið í Hamrahlíðinni Við komuna heim til Íslands þremur árum síðar ritaðist Högni inn í Menntaskólann við Hamrahlíð .
" Það einhvern veginn blasti við .
Eldri systkini mín tvö höfðu verið í MH og Árni afi minn kenndi þar um tíma .
" Um þetta leyti lagði hann fiðluna á hilluna .
" Ég sá ekki lengur tilganginn með því námi .
Ætlaði hvort eð er aldrei að verða fiðluleikari .
" MH er tónelskur skóli og tvíburarnir skráðu sig í skólakórinn fræga sem Þorgerður Ingólfsdóttir hefur stýrt styrkri hendi um langt árabil .
" Við vorum svolítið utanveltu þegar við byrjuðum í skólanum , nýfluttir heim frá útlöndum , en það breyttist fljótlega eftir að við byrjuðum í kórnum .
Það vita allir sem reynt hafa að Hamrahlíðarkórarnir eru frábær félagsskapur .
Það býr einhver samandlegur kraftur í þeim , " segir Högni og lýkur lofsorði á Þorgerði stjórnanda .
" Hún er ekki bara frábær tónlistarmaður , heldur hefur hún líka gott lag á því að virkja krafta ungs fólks .
Líf Þorgerðar hefur snúist um að kveikja neistann hjá ungu fólki og kenna því að umgangast tónlist af umhyggju og virðingu .
Hún er engri lík .
" Högni var samtals sjö ár í Hamrahlíðarkórunum og segir það hafa verið svakalega skemmtilegan tíma .
Hann hafi fengið mikla félagslega næringu .
" Það voru forréttindi að kynnast músíkinni sem kórarnir voru að flytja , öllu fólkinu og síðast en ekki síst að fara með kórunum til útlanda .
Ég held ég hafi farið sex sinnum , meðal annars til Eistlands , Kanada og Kína .
Þetta eru skemmtilegustu ferðir sem maður fer í .
" Suðupottur fyrir krakka MH er ekki bara söngur , tónlistin blómstrar þar í öllum mögulegum myndum .
" MH er suðupottur fyrir krakka sem hafa áhuga á tónlist og auðvelt að mynda tengsl sem duga jafnvel áratugum saman , eins og dæmin sanna , " segir Högni sem nýtti innblásturinn til að kaupa sér gítar .
" Ég veit ekki alveg hvers vegna gítarinn varð fyrir valinu , mig langaði bara að prófa .
Ég æfði mig stíft í nokkra mánuði áður en ég skráði mig í Tónlistarskóla FÍH .
" Högni fann fljótt að gítarinn átti við hann og fór að prófa sig áfram með ýmsum hljómsveitum innan skólans .
Setti meðal annars á laggirnar band ásamt Snorra Helgasyni , sem síðar stofnaði Sprengjuhöllina .
Henni entist ekki aldur en kært er æ síðan með þeim Högna og Snorra .
Fyrsti vísir að Hjaltalín varð einnig til í MH árið 2004 en upprunalega skipuðu sveitina , auk Högna , Axel Haraldsson trommuleikari , Guðmundur Óskar Guðmundsson bassaleikari , Hjörtur Ingvi Jóhannsson hljómborðsleikari og Þorsteinn Kári Jónsson söngvari .
Fyrsta lag Hjaltalín var jólalag , merkilegt nokk .
" Atli Bollason var að gera jólaplötu sem hann kallaði Stúf fyrir jólin 2004 og vildi hafa okkur með .
Við sömdum því lagið Mamma kveikir kertaljós sem kom út á plötunni .
Sigurður Guðmundsson úr Hjálmum tók lagið upp og gerði það flott og " smooth " .
Okkur þykir ákaflega vænt um þetta lag og höfum sungið það við ýmis tilefni .
" Bílskúrsballöðutímabilið Við hjá Hjaltalín tók " bílskúrsballöðutímabilið " , eins og Högni kallar það , fram til ársins 2006 .
" Á þessu tímabili tókum við upp allskonar lög sem við spilum aldrei í dag .
" Þreifingar stóðu sumsé yfir .
" Vorið 2005 hætti ég í MH , " segir Högni óvænt .
Hættir ? gríp ég fram í fyrir honum .
" Nei , ég meina útskrifaðist , " svarar Högni hlæjandi , " meira að segja af tveimur brautum , náttúrufræði og félagsfræði .
" Það hljómar betur ! Leiðin lá beint í Myndlistarskóla Reykjavíkur .
" Ég hef alltaf haft brennandi áhuga á fagurfræði listarinnar og þegar ég var yngri langað mig að verða myndlistarmaður .
Fór til dæmis mikið á söfn og sýningar meðan ég bjó í Brussel .
Á þessum tímapunkti flögraði ekki að mér að helga mig tónlistinni .
" Högni var spenntur í byrjun en áhuginn dvínaði er leið á veturinn .
" Við skulum ekkert vera að skafa af því , ég var bara latur , " segir hann .
Það breyttist skyndilega þegar Högni fékk þá hugmynd að leysa verkefni í skólanum með því að gera örplötu með klámvísum .
" Ég fékk þessa hugmynd á miðvikudegi og var tilbúinn með verkefnið á fimmtudegi .
Kennarinn minn , Finnur Arnar myndlistarmaður , var ekki vanur þessum afköstum frá mér og kallaði mig á sinn fund .
" Efnislega sagði Finnur eitthvað á þessa leið : " Högni , hvers vegna ferð þú ekki í tónlist ? Svo virðist sem hún liggi mun betur fyrir þér en myndlistin .
" Högni velti þessu fyrir sér um stund en ákvað svo að taka Finn Arnar á orðinu .
Skráði sig í tónsmíðanám í Listaháskólanum um haustið .
Fjölin var fundin .
Í Kastljósinu Áfram starfaði Hjaltalín í fylgsni sínu og vorið 2006 fengu þeir félagar afdrifaríkt símtal .
Það var frá Kastljósi Sjónvarpsins sem vildi fá Hjaltalín til að koma fram í þættinum .
Þegar hér er komið sögu var Þorsteinn Kári söngvari genginn úr skaftinu en hann leggur nú stund á nám í hagsfræðiheimspeki í Kaupmannahöfn .
" Það var í mesta bróðerni enda erum við miklir mátar .
Þorsteinn Kári hoppar stundum á svið með okkur á tyllidögum , " segir Högni sem tók sjálfur við hljóðnemanum .
" Það bara æxlaðist þannig , " segir hann brosandi .
Síðar bættist söngkonan Sigríður Thorlacius í hópinn .
Í stað þess að troða upp sem kvartett í Kastljósi söfnuðu félagarnir liði , bættu við blásturshljóðfærum og strengjum .
" Við höfðum verið að velta þessu fyrir okkur og ákváðum að nota þetta tækifæri til að láta slag standa , " útskýrir Högni sem samdi nýtt lag fyrir tilefnið The Trees Don ' t Like the Smoke við texta eftir Óskar Arnórsson arkitekt í New York sem hann fann á netinu .
Upptroðsla Hjaltalín í Kastljósi mæltist vel fyrir og síminn tók við sér .
Fleiri gigg voru bókuð , meðal annars á Airwaves-hátíðinni að frumkvæði húsbænda .
" Það gladdi okkur vegna þess að við höfðum sótt um að spila á hátíðinni árið áður en verið synjað , " segir Högni kíminn .
Plata í uppsiglingu Í kjölfarið lagðist hann undir feld og samdi fleiri lög með Airwaves í huga .
Einir tónleikar ráku aðra , meðal annars í Tjarnarbíói með Benna Hemm Hemm .
Nú áttu Rebekka Bryndís Björnsdóttir , fagott , Grímur Helgason , klarínetta , Viktor Orri Árnason , fiðla og Þorbjörg Daphne Hall , selló orðið fast sæti .
Og enn snerust hjólin .
" Benna Hemm Hemm hlýtur að hafa litist sæmilega á okkur því hann fór að tala um plötu , " segir Högni .
" Okkur fannst það alls ekki galin hugmynd enda er Benni vanur karl sem veit hvað hann syngur .
" Í upphafi ræddu menn um litla plötu , í mesta lagi fimm lög , og settist Gunnar Tynes múmari við takkaborðið .
" Við vorum mjög ánægð að fá þá til liðs við okkur , " segir Högni .
Sumarið 2007 óx vegur Hjaltalín enn þegar lagið Goodbye July / Margt að ugga fór í spilun í útvarpi .
Hægt og bítandi vatt verkefnið upp á sig , lögunum fjölgaði og ljóst var að Hjaltalín var með plötu í fullri lengd í höndunum .
" Ég var stöðugt að eiga við útsetningarnar , bæta inn kórum og öllu mögulegu .
Gunni hefur örugglega verið að verða brjálaður á mér , " segir Högni hlæjandi .
" En það sást ekki á honum enda er Gunni alveg dásamlegur maður .
" Á bekk með Páli og Mugison Frumburður Hjaltalín Sleepdrunk Season kom út í desember 2007 og féll í frjóan jarðveg hjá gagnrýnendum .
" Platan fékk fimm stjörnur í Fréttablaðinu og fjórar hjá ykkur , " rifjar Högni upp .
Salan var líka ásættanleg , um eitt þúsund eintök seldust fyrir jólin .
" Það er viðunandi fyrir fyrstu plötu .
Við vorum sátt .
" Ekki var þó allt búið .
Vorið 2008 var Hjaltalín áberandi þegar tilnefningar til Íslensku tónlistarverðlaunanna voru kynntar .
Högni meðal annars tilnefndur fyrir lagasmíðar og söng .
" Þar var ég allt í einu á bekk með mönnum eins og Páli Óskari og Mugison , " segir hann og glottir .
Athyglin jókst við þetta og salan á Sleepdrunk Seasons tók kipp .
Hjaltalín hafði meðbyr .
Leiðin lá meðal annars til Lundúna , þar sem sveitinni var vel tekið .
Hafi hún ekki verið búin að því söng sveitin sig endanlega inn í hjarta þjóðarinnar um sumarið – óvænt , að sögn Högna .
" Ég var uppi í sumarbústað að hlusta á plötuna hans Páls Óskars og hreifst af henni , sérstaklega einu lagi , Þú komst við hjartað í mér , og langaði strax að henda í útsetningu , mýkja dansteknóstemninguna í laginu .
" Óhemjuþroskað verk Eins og allir vita sló lagið ærlega í gegn í flutningi Hjaltalín og varð einn helsti smellur ársins á Íslandi .
Högni segir viðtökurnar hafa komið sér á óvart .
" Hugmyndin var aldrei að gera lagið vinsælt enda ekki hægt að ganga út frá því í jafnlitlu samfélagi og okkar .
Markmiðið var einfaldlega að gera eitthvað sem okkur þótti skemmtilegt .
Það var ánægjulegt að svona margir aðrir hefðu gaman af þessu líka .
" Hjaltalín var komin á stall í íslensku tónlistarlífi og mikil eftirvænting lá í loftinu þegar önnur breiðskífa bandsins , Terminal , kom út í nóvember síðastliðnum .
Gefum Arnari Eggerti Thoroddsen , tónlistargagnrýnanda Morgunblaðsins orðið , en í niðurlagi umsagnar sinnar um plötuna sagði hann : " Terminal fer þannig yfir allan skalann , en fyrst og síðast er um að ræða óhemjuþroskað og metnaðarfullt verk og ekki er skrítið að fólk grípi til Sigur Rósar-líkinga þegar talað er um sveitina [ ...
] Ég á ekki lengur erfitt með að átta mig á Hjaltalín .
Þetta er allt saman orðið mjög skýrt .
Þessi öndvegissveit hefur hér skilað sannkölluðu meistaraverki , verki sem er enn að vaxa og hræra upp í þessum haus .
Sannkallað þrekvirki þegar allt er saman tekið , hreint út sagt glæsileg smíð .
Hæglega plata ársins og plata síðustu ára ef út í það er farið .
" Við þetta er engu að bæta .
Forvitnileg samfélagsleg tilraun Sveitarstjórnarkosningar fara fram á Íslandi í dag ( laugardag ) og Högni Egilsson er spurður hvort hann sé pólitískur .
" Ég er meðvitaður , " svarar hann að bragði , " og reyni eftir bestu getu að fylgjast með og taka þátt í umræðunni um hluti sem mér þykja skipta máli .
Við lifum á undarlegum en um leið skemmtilegum tímum .
Gap hefur myndast í íslenskri pólitík og fyrir vikið eiga nýir , spennandi og skrýtnir hlutir upp á pallborðið .
" – Áttu þar við Besta flokkinn ? " Já , þar er mjög forvitnileg samfélagsleg tilraun á ferðinni .
Besti flokkurinn hefur hrist duglega upp í kosningabaráttunni og mun örugglega hrista vel upp í borgarstjórn þegar hann hefur komið mönnum þar að .
Mér finnst ekkert að því að gera hlutina með öðrum hætti en við erum vön .
Forsenda þróunar er að prófa nýja hluti .
Hlutir sem virka óþægilegir við snertingu eru oftar en ekki hlutirnir sem koma okkur áfram .
Það er eðli þróunarinnar að hún er óþægileg fyrst .
Það gildir um stjórnmál alveg eins og vísindi og list .
Ég hef ekki hugmynd um hvort þessi breyting í borginni kemur til með að virka – kannski fer allt í bál og brand og borgarstjórastóllinn gengur milli manna – en við komumst ekki að því öðruvísi en að prófa .
Stundum er betra að gera eitthvað en ekki neitt .
" – Þú kvíðir því sum sé ekki að nýtt afl komi með svona afgerandi hætti inn í borgarpólitíkina , eins og skoðanakannanir benda til ? " Alls ekki , svo lengi sem það verður gott samtal þarna á milli .
Það er eðlilegt að fólk rífist í borgarstjórn og stjórnsýslunni almennt og sé ekki sammála um alla hluti en það verður að geta unnið saman að sameiginlegum hagsmunamálum .
" Fagnar hugmyndinni – Þýðir þetta að þú munt kjósa Besta flokkinn ? " Það er ekki endilega víst .
Ég fagna samt hugmyndinni og því að svona margir í samfélaginu virðast vera tilbúnir að taka þátt í þessari tilraun .
Besti flokkurinn segist ætla að vinna af heilindum og sjá hlutina í öðru ljósi en við eigum að venjast .
Því ber að fagna .
" Vitnisburður um andartak Stórtónleikar Hjaltalíns og Sinfóníuhljómsveitar Íslands fara fram í Háskólabíói 16. júní næstkomandi .
Verður þar leikið efni af breiðskífum Högna og félaga , einkum Terminal , auk fimm laga sem sérstaklega eru samin fyrir þetta tilefni .
Sinfónían hefur gert töluvert af því á liðnum árum að efna til samstarfs við popphljómsveitir , flestar hafa þær þó staðið í eldlínunni árum og áratugum saman .
Fyrsta breiðskífa Hjaltalíns kom út fyrir rúmum tveimur árum .
" Þetta er mikill heiður fyrir okkur og tónleikarnir leggjast vel í okkur , " segir Högni en frumkvæðið kom frá Hagatorgi .
Einhver gæti bent á að þetta sé rökrétt skref á ferli Hjaltalíns en sveitin er að hluta skipuð strengja- og blásturshljóðfærum , auk þess sem hún kom fram á tónleikum með kammersveit á Listahátíð í Reykjavík í fyrra – við góðan orðstír .
" Það er alveg rétt , þetta er alls ekki óeðlilegt framhald á þeim verkefnum sem við höfum verið að fást við , " segir Högni .
" Bara heldur stærra í sniðum .
" Heiðarlegt samtal Talað hefur verið um að Hjaltalín byggi brú milli heima , frá poppi yfir í klassík enda komi aðdáendur sveitarinnar úr báðum áttum .
Sjálfur vill Högni ekki tala um brú í þessu sambandi .
" Við lítum fyrst og síðast á okkur sem popphljómsveit enda þótt við viljum gefa tónlist liðinna alda vægi í nútímalegu samhengi .
Þetta eru öðru fremur tilvísanir í fortíðina , heilbrigt og heiðarlegt samtal milli greina án þess að það eitt og sér sé forsenda fyrir sköpuninni .
" Högni og Viktor Orri fiðluleikari Hjaltalíns útsetja tónlistina sjálfir fyrir sinfóníuhljómsveit , auk þess sem Hrafnkell Orri Egilsson , sellóleikari og bróðir Högna , fer höndum um fáein lög .
Hann er meðlimur í Sinfóníuhljómsveit Íslands en hefur verið í leyfi í Berlín á þessu starfsári .
" Þar sem við gerum þetta sjálfir verður útsetningin samofin lagasköpuninni , " útskýrir Högni .
" Vonandi getum við leikið okkur með það á listrænan hátt .
" Hann hefur mjög víðtækan áhuga á tónlist , drekkur í sig " þetta venjulega " en líka djúpa og hæga minimalteknómúsík og hefur eins og hver annar ungur maður yndi af skífuþeytum sem bræða saman hrynskipti og tóntegundir .
" Það er alltaf gaman að spegla óhljóðin , hluti sem gerðir eru af hvatvísi .
Það þarf nefnilega alls ekki að vera samasemmerki milli hvatvísi og óvandvirkni .
" Margir snertifletir Tónsmíðaneminn hefur líka fylgst grannt með nýrri skrifaðri tónlist .
" Í seinni tíð snýst tónsköpun að miklu leyti um hljóð , litbrigði sem eru þegar allt kemur til alls ekki svo ótengd poppinu , þó formstrúktúrinn sé hugsaður á allt annan hátt .
Snertifletirnir eru margir .
Sjáðu til dæmis sönglagahefðina í Bandaríkjunum , menn eins og Leonard Cohen , Neil Diamond og Paul Simon , hún er undanhaldi á yfirborði poppmenningarinnar .
Nú er einblínt á hljóðið og þar gefið listrænt rými til sköpunar .
" Hann talar um að þýða poppið yfir á önnur svið – og öfugt .
" Þegar allt kemur til alls er þetta allt músík .
Vitnisburður um ákveðið andartak , ákveðinn tíma .
" Högni tæpir á frelsinu í tónlist – og listum almennt .
" Frægt var þegar Stalín hótaði að hengja Sjostakovitsj fyrir dulin skilaboð í einni sinfóníu hans .
Nú er tíðin önnur .
" Högni heillast ekki síður af poppmenningunni í heild og segir vora tíma speglast vel í nýjustu stjörnunni , Lady Gaga .
" Þegar hér er komið sögu er búið að brjóta svo margar reglur í poppmenningunni að reglurnar eru ekki lengur til .
Þetta hefur Lady Gaga fært sér í nyt – með eftirtektarverðum hætti .
Hún kastar fram hlutum sem eru svo dýrir í framkvæmd og klikkaðir á sinn siðferðislega spillta hátt að við eigum ekki orð .
Svo selur hún sig stórfyrirtækjum með glamúr .
Hún virðist algjörlega hömlulaus .
Maður hlýtur að velta fyrir sér hvert næsta skref sé .
Hversu langt getur samfélagið leitt okkur ? Eru engin takmörk ? " Kastar aldrei til höndum Högni vekur athygli á því að um leið og Lady Gaga gengur fram af fólki leiði hún fagmennskuna til öndvegis .
Þessi vandvirkni er honum að skapi .
" Minn metnaður stendur til þess að gera hlutina vel , koma afurðinni frá mér á snyrtilegan hátt , handverkslega og hugmyndalega .
Afstaðan verður líka að vera skýr , sérstaklega á þessum tímum .
Það er skylda listamannsins að taka afstöðu til augnabliksins sem hann lifir í .
Það eina sem við getum treyst á er innihald sem afleiðing af vinnu .
Listamaðurinn verður að vera nógu auðmjúkur til að bera virðingu fyrir því sem hann er að gera .
Að öðrum kosti er stríðið tapað .
" 