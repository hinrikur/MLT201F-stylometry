Það hefur ekki heyrst mikið í gítarleikaranum John Frusciante frá því hann sagði endanlega skilið við félaga sína í hljómsveitinni Red Hot Chili Peppers á síðasta ári .
Það var þó vitað mál að þessi mikli gítarsnilllingur ætti ekki eftir að sitja auðum höndum lengi .
Hann hefur þó stofnað sveitina Swahili Blonde og fengið til liðs við sig Alan Meyer úr Devo og John Taylor úr Duran Duran við upptökur á nýjum lögum .
Fyrir stuttu kom svo upp á yfirborðið platan Omar Rodriguez Lopez & John Frusciante , sem er samstarfsverkefni Frusciante og Omars Rodriguez Lopez , listamanns og gítarleikara sem eitt sinn var í At The Drive In og sér nú um gítarleikinn í hljómsveitinni Mars Volta .
Það var vitað mál að þegar jafnfærir gítarleikarar og Lopez og Frusciante myndu leiða saman hesta sína við lagasmíðar , hver með sínar eigin hugmyndir , að afurðin yrði sérstök , jafnvel einstök .
Spurningin var kannski frekar hvort sambland þessara tveggja nútíma gítarsnillinga myndi heppnast eða ekki .
Það má segja að við fyrstu hlustunina virðist þema plötunar vera hreint og einfalt gítar-djamm á milli Lopez og Frusciante .
En þegar rýnt er betur í lögin kemur í ljós að platan fer miklu lengra en að vera bara einfalt samspil þeirra tveggja .
Það sem kannski hefur átt að vera einfalt í byrjun er orðið allt annað og mun flóknara .
Sennilega vegna þess hversu færir gítarleikarar Lopez og Frusciante eru , hvor með sitt sérsvið í gítarleik .
Gítarleikur þeirra yfir fyrirfram ákveðnar laglínur yfirstígur einfaldleikann og minnir stundum á afar vel úthugsaða póst-rokk plötu , frekar en einfalda bílskúrsdjammplötu .
Á plötunni er að finna sjö lög sem Lopez og Frusciante tóku upp fyrir nokkrum árum .
En af einhverjum ástæðum var ákveðið á bíða með að gefa þau út á sínum tíma .
Tónlistarlega séð er ekki hægt að finna mikið að lögunum og virka þau öll afar vel ein og sér .
En það sem er best við þau er að þau eru lítill hluti af 29 mínútna heild .
Á vissan hátt er hvert lag framhald af laginu á undan .
Svipaðar melódískar pælingar eru endir og upphaf margra laganna þannig að áreynslulaust flæði nær að myndast á milli þeirra .
Sem gerir það að verkum að við hlustun virkar platan frekar eins og eitt langt verk sem búið er að skipta niður í sjö styttri kafla .
Nýlega var haft eftir Frusciante að hann væri hættur að búa til tónlist sem hann eða útgefendur yrðu ríkir á og passar þessi nýja plata hans og Lopez vel við breytt hugarfar hans og nálgun á tónlist .
Plötunni má nefnilega hlaða frítt niður af netinu í gegnum tónlistarsíðuna Bandcamp .
Þar ráða hlustendur hvað þeir borga fyrir plötuna og rennur allur ágóði af sölu hennar til góðgerðarfélags sem vinnur að bættri tónlistarmenntun í skólum í Kaliforníuríki .
Þessi nýja leið til að gefa út tónlist virðist hafa náð að festa sig í sessi hjá þekktum hljómsveitum og tónlistarfólki undanfarin ár .
Ekki er svo langt síðan sveitir á borð við Radiohead og Nine Inch Nails settu plötur frá sér frítt á netið og leyfðu þeim sem náðu í þær að ákveða hvað væri sanngjarnt verð .
Samkvæmt öllum fréttum heppnaðist þetta vel og segir sagan að þetta uppátæki hafi skilað sér vel í kassann hjá sveitunum .
Spurning hvort Lopez og Frusciante eigi eftir að græða jafn mikið á því að gefa plötuna sína og risarnir í Radiohead og Nine Inch Nails gerðu .
Tíu ára samstarf Samstarf þeirra Omars Rodriguez Lopez og Johns Frusciantes er langt og farsælt .
Árið 2001 fékk Lopez , Frusciante til liðs við sig til að semja tónlist við kvikmynd sem hann vann að .
Komplatan út árið 2004 .
Lopez fékk svo Frusciante aftur til liðs við sig þegar hann vann að frumraun hljómsveitarinnar Mars Volta .
Þá var komið að Lopez að launa greiðann og spilaði hann á fjölda sólóplatna sem Frusciante gaf út 2004 og 2005 .
Þeir félagar hafa verið duglegir að hjálpast að í gegnum árin ; Frusciante með Mars Volta og Lopez meðal annars með Red Hot Chili Peppers .
