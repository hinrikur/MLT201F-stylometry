Kjartansgata í Borgarnesi kúrir að hluta til undir klettum svo þar er skjólsælt .
Gatan eru upp af Borgarvogi og á fjöru er ekkert tiltölumál að ganga á hörðum ísaldarleirnum yfir að Rauðanesi á Mýrum .
" Það er ævintýri líkast að fylgjast með fuglalífinu við voginn og á vordögum eins og núna heyrir vetur sögunni til og sumarið gengur í garð .
Úr garðinum mínum á Kjartansgötunni er frábært útsýni til dæmis vestur á Mýrar og á utanvert Nesið þar sem Snæfellsjökull er glottandi í vestri , " segir Indriði Jósafatsson sem býr við Kjartansgötu .
Indriði er fæddur og uppalinn á bænum Húsey í Skagafirði en hefur búið samfleytt í 21 ár í Borgarnesi .
" Ætli ég geti ekki í dag talið mig vera orðinn alvöru Borgfirðing .
Ég hef verið lengur hér í árum talið en fyrir norðan og hér höfum við Hrönn Helgadóttir eiginkona mín alið upp dæturnar okkar þrjár og eigum eitt barnabarn .
Mér leið strax vel hér í Borgarnesi þegar ég kom hingað fyrst í nám .
Gerðist svo íþróttakennari á Blönduósi í nokkur ár en svo sneri fjölskyldan aftur hingað árið 1989 og við höfum verið hér síðan , " segir Indriði sem er íþrótta- og æskulýðsfulltrúi Borgarbyggðar .
Eins og gjarnan gerist í bæjum landsins eru götunöfnin gjarnan sótt í hinn sögulega arf .
Göturnar í gamla bænum í Borgarnesi eru nefndar eftir söguhetjum Eglu og má til dæmis nefna Böðvarsgötu , Þórólfsgötu , Egilsgötu , Brákarbraut , Þorsteinsgötu og svo Kjartansgötuna .
Kjartansgata heitir eftir Kjartani Ólafssyni syni Helgu fögru þannig að Egill Skallagrímsson var því afi hans .
" Húsin hér við Kjartansgötu eru um það bil 30 talsins , sem mynda gott samfélag og nágrannavörslu án þess að vera á neinn hátt skipulögð .
Fólk lætur sig einfaldlega hvað annað miklu varða eins og gjarnan gerist úti á landi .
Mér líkar sömuleiðis mjög vel við nágranna mína sem eru flestir afskaplega þægilegt rólegheitafólk .
Hefð er fyrir því að fólkið sem býr hér við götuna haldi samkomu einu sinni á ári , þar sem við grillum og krakkarnir fara saman í leiki á leikvellinum neðst í götunni .
" Starf Indriða sem íþrótta- og æskulýðsfulltrúi sveitarfélagsins tekur til margra þátta .
Stærsta viðfangsefni Indriða og raunar bæjarbúa allra nú er undirbúningur fyrir Ungmennalandsmót UMFÍ , sem í sumar verður haldið í Borgarnesi .
" Bæjarstæðið hér í Borgarnesi er eitt það fallegasta á landi .
Nú er að mínu mati tækifæri til að íbúarnir taki höndum saman til að hér verði einn fallegasti bær landsins þegar að mótinu kemur .
" sbs@mbl.is Uppáhaldsstaðirnir 1 .
Sundlaugin okkar hér í Borgarnesi er nánast flaggskip okkar og ég er stoltur af því að hafa lagt mitt af mörkum við uppbyggingu hennar á sínum tíma .
Laugin sjálf er 25 metrar á lengd með góðri rennibraut og einnig eru á svæðinu góðir heitir pottar .
Hver veit svo nema við komum upp enn betri aðstöðu þarna í framtíðinni , við eigum að minnsta kosti til teikningar að slíku þó framkvæmdir séu í biðstöðu .
2 .
Landnámssetrið er mjög fjölsótt meðal ferðamanna og leiksýningar þar hafa slegið í gegn .
Eftir nokkar vikur verða svo opnaðir hér Brúðuheimar , þar sem er brúðusafn sem ég trúi að eigi eftir að slá í gegn meðal fjölskyldufólks .
Annars er þetta sem ég nefni , sundlaug og brúðusafn , allt til merkis um hvernig Borgarnes er að breytast .
Þjónusta við ferðafólk skiptir stöðugt meira máli á meðan landbúnaður og þjónusta við hann verða veigaminni póstar .
