Klukkan er að ganga tíu .
Fríður flokkur lækna með yfirlækni í fararbroddi fer hinn daglega stofugang eins og stormsveipur .
Þar eru vakthafandi læknar fræddir um ástand hinna nýfæddu borgara .
Flokkurinn staðnæmist við hitakassann hjá dóttur minni , við foreldrarnir leggjum við hlustir og reynum örvæntingarfull að ráða dulmál læknanna .
Hvítklæddur yfirlæknirinn , ljós yfirlitum , minnir mig helst á ásýnd Krists , tekur til máls : " Eins dags gömul stúlka , sitjandi fæðing , stúlkan er nokkuð spræk , " segir maðurinn sem ég treysti umfram alla aðra fyrir lífi dóttur minnar .
Ég er himinlifandi , orðið spræk hlýtur að vera góðs viti .
Vakað yfir börnum Á deild 23D dvelja yngstu borgarar þessa lands .
Börnin eru í flestum tilvikum fyrirburar eða fædd fyrir 37 vikna meðgöngu , en eðlileg meðgöngulengd kvenna er á bilinu 37-42 vikur .
Árlega fæðast um 350-400 börn fyrir tímann hér á landi og um 200 veikir nýburar koma til eftirlits á nýburagjörgæslu .
Þar ríkir lítið , samhent samfélag foreldra sem í nálægð við lækna og hjúkrunarfólk annast kornabörn sín af alúð allan sólarhringinn , oft á tíðum við afar erfiðar aðstæður .
Vökudeild tók til starfa árið 1976 og er ein sinnar tegundar hér á landi .
Nafnið er vísun í að ávallt er vakað yfir sjúklingum .
Hún var áður til húsa á kvennadeild Landspítalans en árið 2003 var hún flutt á Barnaspítala Hringsins .
Deildin hefur að geyma 22 rúm og þar af eru 10 gjörgæslurými .
Engum sjúklingum er vísað frá þannig að skjólstæðingar geta farið umfram þann fjölda sem rými er fyrir .
Beitt er þroskahvetjandi hjúkrun sem hæfir aldri barnsins og þroska og áhersla er lögð á fjölskylduhjúkrun .
" Þetta er ekkert fimm stjörnu hótel ! " segir galvösk hjúkkan og lætur dóttur mína sitja með stuðningi á meðan hún er sett á brjóst .
Dóttir mín er með mikla nýburagulu og af þeim sökum löt að drekka .
" Hún er orðin svo gömul að hún á að geta drukkið sjálf , " segir hún um 10 daga gamla dóttur mína .
" Ef þetta er of þægilegt , þá nennir hún þessu ekki , " heldur hún áfram og vísar í það að barnið nærist í gegnum slöngu .
" Ég legg til að slangan verði fjarlægð .
Reynslan sýnir að þá fara börnin fyrr að geta nært sig sjálf .
" Hjúkkan hefur betur , slangan er tekin og mér finnst mikið lagt á svo lítið barn .
Fríði læknirinn gefur tilmæli um hversu mikið hún á að drekka .
Ákveðna dóttir mín er ekki sátt við tilmæli læknisins og finnst gjöfin fullstór .
En læknirinn sýnir enga miskunn og segir að ef hún klári ekki fulla gjöf gjaldi hún þess næst .
Sólarhring síðar hefur mjólkurskuldin safnast upp en innheimtan er sanngjörn og tekið er mið af greiðslugetu skuldarans .
Miklar framfarir Nýburalækningar fóru að þróast sem sérgrein um miðja síðustu öld .
Kraftar lækna og ljósmæðra á þeim tíma beindust fyrst og fremst að því að draga úr mæðradauða .
Miklir fyrirburar voru yfirleitt ekki álitnir lífvænlegir og endurlífgun sjaldan reynd .
Árið 1963 eignuðust fyrrverandi forsetahjón Bandaríkjanna , Jacqueline og John F. Kennedy , dreng eftir 35 vikna meðgöngu sem lést skömmu eftir fæðingu úr glærhimnusjúkdómi en sá sjúkdómur var algengasti dauðdagi fyrirbura á þeim tíma .
Dauði hans vakti heimsathygli og í kjölfarið vaknaði áhugi sérfræðinga á rannsóknum á fyrirburum sem síðar varð hvati að mikilli framþróun í faginu .
Upp úr því var farið að nota öndunarvélar og síðan síblástur í vaxandi mæli við meðferð lungnasjúkdóma og lífslíkur fyrirbura bötnuðu mikið .
Hér á landi varð notkun lyfsins lungnablöðruseytis almenn í kringum 1990 en lyfið hindrar að lungu barnsins falli saman .
Um svipað leyti var farið að nota barkstera fyrir fæðingu í þeim tilgangi að flýta fyrir lungnaþroska fóstursins en lungun eru síðust líffæra að þroskast í móðurkviði .
Á undanförnum árum hafa einnig orðið framfarir á öðrum sviðum nýburagjörgæslu , svo sem með bættum tækjabúnaði og betri fæðingarhjálp .
Orsakir fyrirburafæðinga Sektarkennd er algengur fylgifiskur foreldra sem eignast barn sitt fyrir tímann .
Tilfinningin getur verið yfirþyrmandi og sumir fara yfir það í huganum aftur og aftur hvað hafi valdið fæðingunni og hvort hefði verið hægt að koma í veg fyrir hana með breyttri hegðun .
Orsakirnar eru yfirleitt af lífeðlislegum toga sem erfitt getur reynst að fyrirbyggja .
Algengar ástæður fyrirburafæðinga eru sýkingar , meðgöngueitrun , hár blóðþrýstingur , ótímabært belgjarrof , fjölburameðganga , vaxtarskerðing fósturs , leghálsbilun , fylgjulos , eða aðrir þættir sem snúa að fylgjunni , svo sem blæðing frá fylgju eða staðsetning hennar .
Sýking móður sem framkallar skyndilega fæðingu á við í um 60% tilfella .
Í stórum hluta tilvika er orsök óþekkt .
Þá ber fæðinguna oft brátt að og lítið svigrúm myndast til að undirbúa foreldrana fyrir yfirvofandi fyrirburafæðingu .
Mun barnið mitt lifa ? " Er hún að deyja ? " spurði ég skelfingu lostin og krafði lækninn um svör .
Mér hafði verið tilkynnt að dóttir mín hefði tvisvar sinnum farið í öndunarhlé um nóttina .
Öndunarstopp , hugsaði ég , þá hlýtur maður að deyja .
Yfirvegaður læknirinn útskýrði fyrir mér að öndunarhlé eða apnea væri þekkt fyrirbæri á meðal fyrirbura .
Þetta stafaði einkum af vanþroska í öndunarstjórnstöðvum heilans og lýsti sér þannig að barn hætti að anda tímabundið og stundum hægðist á hjartslætti í kjölfarið .
Á vökudeild eru flest börn tengd við sírita sem gefur frá sér aðvörunarhljóð þegar lífsmörk barns verða óstöðug .
Pípin frá tækjunum voru yfirþyrmandi en veittu mér jafnframt öryggi .
Sama dag tilkynnti læknirinn mér að þeir ætluðu að óma höfuðið á dóttur minni til þess að útiloka að blætt hefði inn á heila við fæðingu .
Þrír læknar og hjúkrunarkona birtust með framandi tækjabúnað .
Læknirinn var þögull .
Hjartsláttur minn þyngdist og ég fann tárin leka niður þreytulegt andlitið .
Þetta voru erfiðustu mínútur lífs míns .
" Engin blæðing , þetta lítur vel út , " sagði hann að vel athuguðu máli og allir önduðu léttar .
Góðar lífslíkur Eftir því sem læknavísindum fleygir fram hafa lífslíkur íslenskra fyrirbura batnað verulega og teljast nú mjög góðar .
Á árunum 1999-2007 lifðu 92% barna , sem lögðust inn á vökudeild Barnaspítala Hringsins , sem voru á bilinu 1000-1500 grömm að fæðingarþyngd .
Þá lifðu 88,2 % þeirra barna sem vógu minna en 1000 grömm við fæðingu .
Yngsta barn sem lifað hefur hérlendis sem um er vitað fæddist eftir 23 vikna og fimm daga meðgöngu og það léttasta vó rétt innan við 500 grömm .
Nú er svo komið að meirihluti minnstu fyrirburanna lifir , eftir allt að 23-24 vikna meðgöngulengd .
Batahorfur og lífslíkur fyrirbura ráðast að mestu af meðgöngulengd , fæðingarþyngd og þroska barns í móðurkviði .
Fjölburameðgöngur eru áhættusamari og áhættan er meiri hjá eineggja tvíburum .
Meðgöngulengd er sterkasti áhrifaþátturinn og geta lífslíkur barns allt að því tvöfaldast við hverja viku sem þau ná í móðurkviði ef fæðing er yfirvofandi löngu fyrir áætlaðan fæðingardag .
Í samantekt sem unnin var árið 2008 úr niðurstöðum nokkurra rannsókna kemur fram að 79% barna á Íslandi sem fædd eru eftir 25. viku lifa af en aðeins um 15% þeirra sem fædd eru eftir 23 vikna meðgöngu .
Þekkt er meðal fyrirbura að lífslíkur stúlkna eru að jafnaði betri en hjá drengjum .
Vandmeðfarin hjúkrun Meðferð minnstu fyrirburanna fyrstu dagana eftir fæðingu er vandasöm , aðallega vegna vanþroska helstu líffæra þeirra .
Reynt er að líkja eftir verunni í móðurkviði með því að dempa ljós , skapa ró , öryggi og varma .
Eftir fremsta megni er leitast við að draga úr hávaða en það fylgir því óneitanlega mikið áreiti að vera á vökudeild .
Inger Sofía Ásgeirsdóttir , sjúkraliði og hjúkrunarfræðinemi , starfaði á deildinni í tvö ár .
Aðspurð segir hún að áhersla á fjölskylduhjúkrun hafi verið þungamiðja í starfinu .
" Í rauninni eru foreldranir á vissan hátt skjólstæðingar okkar fyrstu dagana , ekki síður en börnin .
" Hún segir að foreldrar hafi oft verið ósáttir við að mega ekki vera viðstaddir og hlýða á stofugang læknanna .
" Þeim fannst eins og læknarnir væru að segja eitthvað sem þeir mættu ekki heyra .
Ástæðan sem liggur að baki því að foreldrar eru hafðir utan við stofugang lækna er sú að verið er að hlífa þeim við upplýsingum um önnur og kannski veikari börn .
Ég varð margoft vitni að því að nýbakaðar mæður tóku mjög nærri sér ástand annarra barna á deildinni , jafnvel þótt þeirra barn braggaðist vel .
" Það erfiðasta við starfið kveður hún að hafi verið að horfa á eftir börnum heim sem bjuggu við bágar heimilisaðstæður .
" Það var oft mun erfiðara en að sætta sig við veikindi barns eða dauða .
Burtséð frá öllu er afar vinsælt að vinna á vökudeild .
Í raun voru forréttindi að fá vera þátttakandi í því gjöfula starfi sem þar fer fram , " bætir hún við .
" Þetta er mikið áfall " Flest erum við sammála um að fæðing barns auðgi lífið .
Fáir eru þó undir það búnir að barn þeirra fæðist fyrir tímann eða sé veikt þegar það kemur í heiminn .
Þegar öllu er á botninn hvolft reikna flestir með því að eignast fullburða og heilbrigt barn .
Foreldrahlutverkið hefst því við óvenjulegar aðstæður .
Því fylgir mikið áfall þegar barn er aðskilið frá móður sinni við fæðingu og hópur sérfræðinga hleypur með það á harðaspretti yfir á nýburagjörgæslu .
Stundum líða nokkrir tímar þar til foreldrar fá að sjá barnið sitt .
Sumir fá jafnvel ekki að halda á barninu fyrr en að nokkrum dögum eða vikum liðnum .
Viðbrögð foreldra við að sjá barnið sitt í fyrsta skipti eru æði misjöfn .
Það getur reynst erfitt að sjá barnið sitt í fyrsta sinn , lítið og veikburða , umkringt læknum og tengt við vélar og tæki á gjörgæslu .
Algengar tilfinningar sem foreldrar upplifa í kjölfar fyrirburafæðingar eru vanmáttur , ótti , reiði , sektarkennd og missir .
Undir þessum kringumstæðum er ótti eðlilegur , ótti við að barnið hafi skaðast og ótti við missi .
Feður hafa lýst því sem erfiðri reynslu að eignast barn fyrir tímann .
Þeir upplifa sig oft utanveltu og finnst þeir ekki hafa stjórn á aðstæðum .
Það getur tekið tíma að átta sig á því að barnið þurfi að dvelja á sjúkrahúsinu vikum saman og því fylgir mikið álag .
Sjúkrahúsprestur og sálfræðingur eru foreldrum innan handar á vökudeild ef þeir óska .
Foreldrar eru hvattir til að vinna vel úr tilfinningum sínum við þetta mikla áfall .
Skin og skúrir " Eruð þið búin að fá nýjustu tölur ? " spyr einn faðirinn spenntur .
Svipur hans ber vott um stolt .
Fagnaðarópin berast út þegar sonur hans klífur yfir tvö þúsund gramma múrinn .
Þá styttist í væntanlega heimför .
Kappsfullar mæður berjast í hvívetna við að þyngja agnarsmá börn sín .
Þær sem mjólka vel frysta morgunmjólkina og næra börn sín eingöngu á síðdegis- og kvöldmjólkinni , sem er orkuríkari .
Minnstu börnin fá trölladuft , sem er annað heiti yfir fæðubótarefni .
Mælieingarnar eru smærri en við eigum að venjast , allt snýst um grömm og millilítra .
Vikugamalt barn er " háaldrað " en þá hefur merkum áfanga verið náð .
Áhættan í lífi barnsins er mest við fæðingu , fyrsta sólarhringinn og fyrstu vikuna .
Flestir foreldrar fyrirbura velta fyrir sér framtíðarhorfum barna sinna .
Ekki er hægt að spá um hvort að barn beri skaða af því að hafa fæðst fyrir tímann .
Einstaka fyrirburar eru með meðfæddan sjúkdóm og er framtíð þeirra háð honum að einhverju leyti .
Hvað sem því líður eru margir fyrirburar á engan hátt frábrugðnir jafnöldrum sínum í þroska og vexti , enda þótt koma þeirra í heiminn hafi verið ótímabær .
Ást , nærvera og umhyggja eru nauðsynlegar forsendur þess að barnið þroskist og eflist .
Einstaka meðganga eða fæðing getur reynst lífshættuleg .
Öflugt mæðraeftirlit og góð fæðingarhjálp eru hornsteinn að velferð nýburans .
Ávallt þarf að gera ráð fyrir að nýfætt barn geti þurft á hjálp að halda á fyrstu mínútum lífsins .
Þrátt fyrir að tíðni burðarmálsdauða á Íslandi sé með því lægsta sem þekkist í heiminum verður aldrei Hélt hún myndi aldrei stækka " Fæðing dóttur okkar var yfirvofandi allt frá því á 25. viku meðgöngu .
Það var mikill sigur að hún skyldi ekki fæðast fyrr en á 34. viku , " segir Kristinn Björnsson , faðir Melkorku Kristinsdóttur .
Hann segir að foreldrarnir hafi fengið góðan tíma til aðlögunar og læknar færðu þeim reglulega upplýsingar um ástand dóttur þeirra og við hverju mætti búast .
" Mér brá óneitanlega þegar við fórum fyrst að skoða nýburagjörgæsluna , mér fannst ótrúlegt að svo lítil börn gætu á annað borð lifað .
" Þegar þeim bárust þær fregnir að barnið myndi fæðast fyrir tímann voru fyrstu viðbrögðin ótti .
" Við unnum vel úr þeirri tilfinningu strax á meðgöngunni , þannig að þegar hún fæddist var sú tilfinning yfirbuguð .
Óttinn varð aldrei ráðandi tilfinning , við tók mikið þakklæti .
" Frá upphafi segir hann að þau hafi verið jákvæð , æðrulaus og sannfærð um að allt færi vel .
" Fyrsta nóttin eftir fæðingu dótturinnar var hálfsúrrealísk , " rifjar hann upp .
Nýbakaður faðirinn hélt heim , án konu sinnar og barns sem héldu til á vökudeild .
" Tilfinningarnar báru mig nánast ofurliði , ég ætlaði að bólstra alla íbúðina og hefla horn af húsmunum að ótta við að dóttir mín gæti farið sér að voða .
Tilfinningin um að hún myndi aldrei stækka var mjög sterk , " segir hann en margir foreldrar hafa upplifað smæð fyrirbura á þennan hátt .
Hann segir það hafa verið ótrúlegt að fylgjast með henni vaxa og þroskast þessar fyrstu vikur .
" Ég var umfram allt þakklátur guði fyrir það hversu falleg og dugleg hún var , " segir Kristinn að lokum .
Þess má geta að Melkorka er rúmlega eins árs í dag , fílhraust og hefur dafnað ákaflega vel .
Þrátt fyrir að vísindunum fleygi fram kemur ekkert í stað nálægðar ástríkra foreldra .
Um leið og aðstæður leyfa eru foreldrar hvattir til þess að hafa barnið bert á bringu sinni , húð við húð .
Öndunin og hjartslátturinn hvetur barnið til þess að anda .
Aðferðin hefur hlotið nafnið " kengúran " og á rætur að rekja til Kólumbíu .
Þar í landi voru lengi vel engir hitakassar og mæður fyrirbura báru þá á bringu sér til þess að halda á þeim hita .
Meðferðin er liður í þroskahvetjandi hjúkrun og eykur tengslamyndun á milli barns og foreldra .
Kengúran hefur verið notuð sem meðferðartæki á fyrirburum um heim allan með góðum árangri .
