Það er vika þangað til kosið verður til borgarstjórnar Reykjavíkur og annarra sveitarstjórna og það er eins og engar kosningar séu í nánd .
Fullyrða má , að svona deyfð hefur ekki verið í aðdraganda kosninga í hundrað ár .
Ástæðan er augljós .
Þjóðin er með hugann við skýrslu rannsóknarnefndarinnar , bankahrunið og afleiðingar þess , sem birtzt hafa að undanförnu í handtökum , gæzluvarðhaldsvist og öðru slíku .
Þjóðin er líka búin að missa trú og traust á stjórnmálaflokkum eins og sjá má í niðurstöðum skoðanakannana .
Sumir segja , að þetta muni breytast í kjörklefanum .
Þegar þangað verði komið eigi grínistar ekki upp á pallborðið .
Ég er ekki viss um að það sé rétt .
Þeir sem eru fyndnir á yfirborðinu eru oft miklir alvörumenn undir niðri .
Stjórnmálaflokkarnir og frambjóðendur þeirra hafa átt erfitt með að fóta sig í þessu umhverfi .
Þetta kom skýrt fram í auglýsingu , sem birtist í sjónvarpi fyrir síðustu helgi frá Samfylkingunni .
Þar var vakin athygli á miklu atvinnuleysi í Reykjavík og því síðan lýst með fjálglegum hætti hvernig flokkurinn mundi þurrka það út fengi hann tækifæri til .
Áhorfandinn hlaut að spyrja sig , hvers vegna þess sæi ekki stað á landsvísu , þar sem Samfylkingin er í forystu .
Boðskapurinn var endurtekinn í fréttatíma viðkomandi sjónvarpsstöðvar í viðtali við Dag B. Eggertsson , sem leiðir framboðslista flokksins í Reykjavík .
Sömu dagana flutti Árni Páll Árnason , félagsmálaráðherra sama flokks , þjóðinni alvarleg tíðindi um niðurskurð í velferðarkerfinu .
Er þetta trúverðugur máflutningur og er við hæfi að nota auglýsingastofur til að koma honum á framfæri ? Er þetta ekki eitthvað 2007 eins og unga fólkið segir ? Jafnvel Gylfi Arnbjörnsson kennir forystuleysi ríkisstjórnar um .
Samfylkingin er þó ekki eini stjórnmálaflokkurinn , sem á í vandræðum með sjálfan sig þessa dagana .
Það eiga þeir allir .
Sjálfstæðisflokkurinn virðist ekki hafa gert upp við sig , hvernig hann eigi að bregðast við skýrslu rannsóknarnefndarinnar , þótt tækifærin til þess blasi við í skýrslunni sjálfri .
Þó náði þingflokkurinn vopnum sínum , svo að notað sé orðalag gamals þingmanns flokksins , í umræðum í liðinni viku um bankana og fjármálakerfið .
Þar sóttu hinir ungu þingmenn flokksins fram og náðu að hrekja þingmenn stjórnarflokkanna í vörn .
Kannski er það vísbending um betri tíð .
Hanna Birna Kristjánsdóttir borgarstjóri hefur slegið réttan tón í kosningabaráttunni en hún mætti halda honum meira fram .
Á sama tíma og Dagur B. Eggertsson hefur hvatt til þess að skerpa andstæðurnar , sem er gamaldags , hefur Hanna Birna hvatt til aukinnar þátttöku borgarbúa í ákvarðanatöku , sem sýnir að hún er í takt við grasrótina í samfélaginu .
Og það sem meiru skiptir : hún hefur sýnt þennan vilja sinn í verki eins og fjallað var um hér á þessum vettvangi fyrir nokkrum mánuðum ( 19. desember 2009 ) .
Sæki Sjálfstæðisflokkurinn fram síðustu dagana fyrir kjördag undir þeim merkjum hefur hann enn möguleika á að efla stöðu sína .
Kannski er skýringin á því hvað forystusveit Sjálfstæðisflokksins hefur hægt um sig í aðdraganda kosninganna um skýrslu rannsóknarnefndarinnar sú , að frambjóðendur flokksins í sveitarstjórnarkosningum hafi óskað eftir því , að hún haldi sig til hlés fram að kjördegi .
Það er þó tvíbent .
Til þess , að fólk kjósi Sjálfstæðisflokkinn til sveitarstjórna , þarf það að hafa öðlast trú á að flokkurinn hafi náð áttum eftir bankahrunið .
Sú trú fæst ekki nema það liggi ljóst fyrir hvað flokkurinn vill í málefnum þjóðarinnar .
Fyrir hverju hann vilji berjast .
Verði stjórnmálaflokkarnir fyrir áfalli í sveitarstjórnarkosningunum vegna þess , að nýir listar nái árangri , hvort sem um er að ræða grínista eða aðra , mun gagnrýnin innan flokkanna ekki beinast að frambjóðendum í þessum kosningum .
Hún mun beinast að forystumönnum flokkanna .
Nái Samfylkingin ekki árangri verður lífið erfitt fyrir Jóhönnu Sigurðardóttur .
Fái Sjálfstæðisflokkurinn nýtt áfall verður Bjarni Benediktsson spurður erfiðra spurninga .
Detti Framsóknarflokkurinn út úr borgarstjórn verður spurt um Sigmund Davíð Gunnlaugsson .
Þetta kom skýrt fram innan Sjálfstæðisflokksins eftir kosningaósigurinn vorið 1978 .
Þá beindist gagnrýnin ekki fyrst og fremst að Birgi Ísl. Gunnarssyni , sem þá var borgarstjóri , heldur Geir heitnum Hallgrímssyni , sem þá var formaður flokksins og forsætisráðherra .
Kosningarnar eftir viku hafa því pólitíska þýðingu á landsvísu og m.a. vegna þess , að gert er ráð fyrir að landsfundur Sjálfstæðisflokksins komi saman í lok júní eða mánuði síðar .
Það uppgjör , sem þar mun fara fram , tekur óhjákvæmilega mið af úrslitum sveitarstjórnarkosninganna og þá ekki sízt í Reykjavík .
Og hættan er sú , að nauðsynleg málefnaleg endurnýjun hverfi í skuggann fyrir deilum um önnur mál .
Þó er ljóst , að Sjálfstæðisflokkurinn nær sér ekki á strik nema endurnýjun verði á stefnumálum flokksins í grundvallaratriðum .
Hanna Birna Kristjánsdóttir er eini forystumaður Sjálfstæðisflokksins , sem hefur tekið af skarið og lýst yfir stuðningi við hugmyndir um aukið lýðræði og beint lýðræði í orði og verki .
Pólitísk framtíð hennar sjálfrar byggist að sjálfsögðu mikið á úrslitum borgarstjórnarkosninganna en það verður ekki síður forvitnilegt að sjá hvort hún tekur hugmyndir sínar um aukið lýðræði og aukna þátttöku almennings í ákvarðanatöku um eigin mál upp á landsfundinum og berst fyrir því að þær verði þáttur í endurnýjun á stefnumörkun Sjálfstæðisflokksins .
Hvort svo verður getur ráðið úrslitum um framgöngu þeirra hugmynda þar .
