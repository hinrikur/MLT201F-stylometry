Hefði einhver spurt mig fyrir fáeinum vikum hvort ég teldi líklegra að ég ætti fyrr eftir að standa á tindi Esjunnar eða Zugspitze , hæsta fjalls Þýskalands , hefði ég væntanlega veðjað á Esjuna enda búsettur við rætur hennar .
Það fór á annan veg .
Örlögin höguðu því nefnilega þannig að ég virti fyrir mér útsýnið í nepjunni á tindi Zugspitze fyrr í þessum mánuði .
Vissulega svolítið vandræðalegt fyrir Kjalnesinginn en á móti kemur að það eru hvorki áætlunarferðir með lest né kláfi upp á Esjutinda .
Kannski Jón Gnarr og hans fólk ættu að taka það mál upp .
Þess má geta að um þessar mundir eru áttatíu ár frá því fyrsti kláfurinn sem ferjaði fólk upp á Zugspitze var tekinn í notkun en hann þótti mikið undur á sinni tíð .
Hæsti tindur Zugspitze er í 2.962 metra hæð yfir sjávarmáli .
Hvorki meira né minna .
Og útsýnið eftir því .
Óvíða ku fegurra í fjallasal .
Zugspitze er syðst í Bæjaralandi við landamæri Austurríkis og á góðum degi sést til hinna ýmsu landa , Austurríkis , Ítalíu og Sviss .
Því miður er lágskýjað meðan ég stend á tindinum og fátt annað að sjá en fjöll og skýhnoðra .
Gestgjafinn , Tanja að nafni , fullvissar mig og ferðafélaga mína um að útsýni yfir München , höfuðborg Bæjaralands , sé alla jafna mikilfenglegt og auðveldlega hægt að fylgjast með gangi mála í kappleikjum á Allianz-leikvanginum .
Bara ekki í dag .
Það er ekki um annað að ræða en taka hana trúanlega , einkum eftir að hún sýnir okkur myndir máli sínu til stuðnings .
Fjallstjórinn á fundi Tanja er að hlaupa í skarðið fyrir fjallstjórann sem átti að vera með okkur en festist á fundi .
Tilkomumikið starfsheiti " fjallstjóri " og lofa ég því hér með að sækja um það starf losni það einhvern tíma hér heima – nema þá helst á Eyjafjallajökli .
Fjallstjórinn þar væri eflaust búinn að segja starfi sínu lausu núna .
Ég hef aldrei komið til Austurríkis – alltént ekki í þessu lífi – og nem staðar við kirfilega merkta hurð á landamærunum .
Tek duglega í hana og hristi .
Allt kemur fyrir ekki , Austurríki er lokað í dag , enda þótt landamæravarsla hafi lagst af með Schengen-samkomulaginu .
Gott og vel , Tírol bíður þá bara betri tíma .
Eftir að hafa stjáklað um stund á útsýnispallinum á tindi Zugspitze höldum við sem leið liggur inn í München-húsið sem Þýski alpaklúbburinn reisti um þarsíðustu aldamót .
Heldur rólegt er þar þennan morgun en alla jafna verður ekki þverfótað fyrir ferðamönnum .
Og stórmenni .
Rolling Stones stungu þarna við stafni í fyrra og fyrir Evrópumeistaramótið 2008 var þýski landsliðshópurinn í knattspyrnu kynntur í glersal miklum sem hlotið hefur heitið Panorama-stofan .
Hún er almennt séð vinsæll vettvangur fyrir fundi og ráðstefnur .
Í meira en heila öld hefur hátindurinn líka verið veðurstöð sem safnar í seinni tíð einnig upplýsingum fyrir Alþjóðlegu lofthjúpsvaktina .
Vinsæl kapella Í stað þess að snæða hádegisverð í Panorama-stofunni höldum við með kláfi niður rúma 350 metra á næsta áningarstað í fjallinu , Zugspitzplatt .
Komum þar á hreint prýðilegan veitingastað sem kallast SonnAlpin .
Ég ræðst til atlögu við einhverja kalkúnakássu sem bragðast ágætlega .
Það er önnur saga .
Við hliðina á SonnAlpin er annar veitingastaður , Glergarðurinn , en hann er aðeins opinn á kvöldin .
Matgæðingar gætu kannast við nafnið á yfirkokkinum þar , Akram heitir kappinn og sérhæfir sig í evrasískum krásum .
Í hlíðinni fyrir ofan veitingastaðina er lítil og heimilisleg kapella , Mariä Himmelfahrt , sem Tanja upplýsir okkur um að sé sú vinsælasta í Þýskalandi þegar kemur að hjónavígslum .
Engin athöfn er í gangi , þannig að við örkum þangað upp .
Leiðin er tiltölulega greið þrátt fyrir skaflana en ég undrast eitt augnablik hvað ég mæðist – eða þangað til upp fyrir mér rifjast að ég er staddur í 2.600 metra hæð .
Guðshúsið er geðfellt á alla kanta og á einum veggnum getur að líta ljósmynd af sjálfum Benedikt 16. páfa þegar hann sótti kirkjuna heim .
Hann er jú þýskur , blessaður .
Í annarri hlíð hangir drungaleg bygging utan í berginu .
Tanja upplýsir að þar hafi fyrr á árum verið rekið hótel en nú hafi vísindamenn þar aðsetur og leggi meðal annars stund á loftslagsrannsóknir .
Hroll setur að Sólveigu Gísladóttur , blaðamanni á Fréttablaðinu , sem lýsir áhuga sínum á því að gera þarna hryllingsmynd við tækifæri .
Fróðlegt verður að fylgjast með þeim áformum ! Helsta skýringin á fámenninu á Zugspitze þennan dag er sú að skíðavertíðinni er nýlokið .
Hún hefst alla jafna í nóvember en lýkur fyrstu helgina í maí .
Raunar upplýsir Tanja að nægur snjór sé ennþá í fjallinu en hefðir eru hefðir .
Á veturna sækja allt að 3.500 manns fjallið á dag en brekkurnar á svæðinu munu vera hver annarri betri .
Athygli vekur að ein stólalyftan er í gangi – galtóm .
Aðspurð furðar Tanja sig á því .
Ætli framliðnir séu að nýta sér næðið ? Gerist nú fjallageitum af ýmsu tagi þessi grein örugglega hvimleið en þeim og öðrum sem ekki kunna að meta lestar og kláfa skal bent á að margar göngu- og klifurleiðir eru á Zugspitze , meðal annars upp svokallaðan " Dal heljar " .
Vanir menn snara sér víst upp aðgengilegustu gilin á nokkrum klukkustundum á sumrin en aðrir dunda sér við þetta dögum saman , á tveimur jafnfljótum eða hangandi utan í berginu .
Ykkar er valið ! Menn gengu fyrst á tindinn árið 1820 að sumarlagi en 1882 að vetri .
Sjálfur held ég sem leið liggur niður Zugspitze með lest – enda tímabundinn .
Hægt er að fara með lestinni alla leið niður í hinn geðþekkja fjallabæ Garmisch-Partenkirchen , sem áhugamenn um alpagreinar skíðaíþrótta þekkja eins og lófann á sér – Bjarni Fel .
fór einatt vel með það nafn í gamla daga .
Ég stíg hins vegar út úr lestinni í Eibsee , þar sem sérskipaður bílstjóri bíður eftir mér og föruneyti mínu .
Hann hrekkur upp af værum blundi .
Í kveðjuskyni horfi ég upp eftir hamrinum – fullur lotningar .
Hvernig ætli útsýnið sé annars af Esjunni ? Þeim sem vilja kynna sér ferðamöguleika í Þýskalandi er bent á heimasíðu þýska ferðamálaráðsins á íslensku , www.tyskalandsferdir.travel .
