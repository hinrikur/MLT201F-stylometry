Ellefta júlí næstkomandi eru liðin fimmtíu ár frá því skáldsagan To Kill a Mockingbird eftir Harper Lee kom út ( fyrir einhverjar sakir hefur bókin aldrei verið þýdd á íslensku – kannski heitið standi í mönnum : Hvernig drepa á hvíthöfðaslúðru ) .
Bókin seldist metsölu frá fyrsta degi og selst enn ; í grein í New York Times , sem skrifuð er í tilefni af væntanlegu afmæli , kemur fram að síðustu ár hafa milljón eintök af bókinni selst á hverju ári , en alls hafa selst af henni þrjátíu milljón eintök .
Skemmst er svo að minnast þess að fyrir rúmum áratug var To Kill a Mockingbird valin besta skáldsaga allra tíma vestan hafs .
Harper Lee var hálffertug þegar bókin kom út og er enn í fullu fjöri þó hún láti lítið á sér bera , hefur reyndar haldið sér utan sviðsljóssins alla tíð og þannig mun hún víst ekki taka þátt í neinum afmælisfagnaði vegna bókarinnar ; hún er víst þeirrar skoðunar að rithöfundar eigi að halda sig til hlés og leyfa bókum sínum að vera í sviðsljósinu .
Líklegt verður að telja að margir , kannski flestir , þeirra sem þetta lesa hafi lesið bókina og eins líklegt að þeir hafi kunnað að meta hana enda er hún vel skrifuð , spennandi og felur í sér mikinn sannleik ; sögurnar tvær í henni , annars vegar af upploginni nauðgun og réttahöldum vegna hennar og hinsvegar hvernig fordómar barnanna spegla fordóma hinna fullorðnu , eru hrífandi og átakanlegar í senn .
Það kemur því ekki á óvart að bókin sé vinsæl , en kannski erfiðara að gera sér grein fyrir því af hverju hún er talin besta bandaríska skáldsaga allra tíma .
Samnefnd kvikmynd , sem fylgir bókinni býsna vel , varð líka gríðarlega vinsæl .
Hún var frumsýnd 1962 , ekki nema tveimur árum eftir að bókin kom út , og státaði af einni mestu kvikmyndastjörnu þess tíma , Gregory Peck .
Myndin er jafnan talin með bestu myndum sögunnar vestanhafs ; nægir að nefna að bandaríska kvikmyndaráðið taldi hana 25. bestu mynd sögunnar og bestu réttarsalsmyndina , aukinheldur sem söguhetjan Atticus Finch var valin besta kvikmyndahetja tuttugustu aldarinnar Þegar betur er að gáð er því líklegt að kvikmyndin To Kill a Mockingbird hafi haft mikið að segja með vinsældir bókarinnar To Kill a Mockingbird án þess það þó dragi úr verðleika bókarinnar , hún er snilldarverk , ekki síður en myndin .
