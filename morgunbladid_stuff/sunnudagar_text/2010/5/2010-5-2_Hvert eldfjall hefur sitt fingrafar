Og það sem við höfum orðið vitni að er í raun lítil æfing fyrir það sem mun gerast , ekki ef , heldur þegar Katla gýs , " sagði Ólafur Ragnar Grímsson , forseti Íslands , í viðtali við BBC í byrjun vikunnar .
Þar sagði hann að afleiðingar eldgossins Eyjafjallajökli gætu verið einungis upphafið á atburðarás , sem ætti eftir að endurtaka sig út 21. öldina .
Reynslan sýndi að eldfjöllin á Íslandi gysu reglulega og gætu valdið stórkostlegu tjóni á nútímavæddum og háþróuðum samfélögum og hann klykkti út með að eldgos í Kötlu nálgaðist .
Það varð síðan tilefni annars viðtals forsetans , að þessu sinni á bandarísku fréttastöðinni CNBC .
Fyrsta spurningin var sú , við hverju mætti búast af því eldgosi sem væri yfirvofandi og enn stærra .
Hann sagðist ekki vita hvort það eldgos yrði næstu fimm , tíu eða fimmtán árin , eða jafnvel fyrr .
Þá sagði hann að eldgosið í Kötlu og önnur eldgos , sem búast mætti við á næstu tuttugu til þrjátíu árum árum , myndu hafa " dramatískar afleiðingar " fyrir flugsamgöngur um allan heim .
Óhætt er að segja að ummæli Ólafs Ragnars Grímssonar í erlendum fjölmiðlum hafi fallið í grýttan farveg hjá forystufólki ferðaþjónustunnar á Íslandi .
Enda koma þau á versta tíma .
Mikið er um afbókanir á ferðum til Íslands og skaðinn nemur milljörðum .
Ekki sér fyrir endann á því .
Víst er að flugmálayfirvöld um allan heim , ekki síst innan Evrópusambandsins , munu draga lærdóm af þessari reynslu .
Ekki þarf Ólaf Ragnar til .
En á þessum tímapunkti er meiri þörf á því að róa fólk , en að koma með frekari spár um heimsendi .
Og auðvitað væri æskilegt að stjórnvöld samhæfðu skilaboð sín til þess að lágmarka skaðann .
Ástæða er til að rifja upp ummæli Haraldar Sigurðssonar eldfjallafræðings , sem hann lét falla í Sunnudagsmogganum 28. mars , en þar var hann spurður um þann möguleika , að Kötlugos fylgdi í kjölfarið á gosinu í Eyjafjallajökli .
" Já , það er nú það , " sagði Haraldur .
" Það hefur verið rætt um að stundum hafi komið Kötlugos skömmu eftir gos í Eyjafjallajökli .
Þá er spurningin hvort það sé tilviljun eða orsök og afleiðing .
Ég sé ekki nein tengsl þar á milli .
Kvikan sem kemur þarna upp er ekki sú sama og við höfum séð í Kötlu .
Kvikan í Kötlu er sérkennileg með hátt títan og járn .
Hvergi í heiminum er til hraunkvika með jafnmikið títan og í Kötlu , 5% títan , sem er verðmætur málmur .
Það er bara dýrt að vinna hann úr berginu .
Kvikan í öllum eldfjöllum hefur viss efnafræðileg einkenni , sem eru eins og fingraför – hvert eldfjall hefur sitt fingrafar .
Við getum fundið ösku í hafi og greint hvort hún er úr Öskju eða Kötlu .
Þetta er eins og erfðagreining .
Hvert fjall hefur sinn persónuleika hvað snertir efnafræðina .
Og annar persónuleiki kemur fram í Eyjafjallajökli en Kötlu .
Enginn veit hvað gæti gerst , en ég sé ekki ástæðu til að halda því fram að þetta sé forspil fyrir Kötlu .
Ég bendi líka á að engin óvenjuleg skjálftavirkni er í Kötlu eða í Goðabungu , sem er á milli Eyjafjallajökuls og Kötlu , austan Fimmvörðuháls .
" Það er að minnsta kosti freistandi að álykta , að þegar eldfjall gýs á Íslandi og setur flugsamgöngur í heiminum úr skorðum , þá sé síst þörf á því , að forseti Íslands fari um og vari heimsbyggðina við því að önnur eldfjöll á Íslandi geti gosið og sett flugsamgöngur í heiminum enn meira úr skorðum .
