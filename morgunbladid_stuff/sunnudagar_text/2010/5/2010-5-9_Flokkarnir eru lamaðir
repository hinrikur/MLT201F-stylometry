Stjórnmálaflokkarnir eru allir í vandræðum með hvernig þeir eigi að bregðast við skýrslu rannsóknarnefndar Alþingis .
Stjórnarflokkarnir töldu , að skýrslan yrði meiriháttar áfellisdómur yfir Sjálfstæðisflokknum en standa frammi fyrir því , að í grundvallaratriðum er hún staðfesting á því , sem nokkrir talsmenn Sjálfstæðisflokksins hafa haldið fram um viðskiptalífið á undanförnum árum .
Vandi Samfylkingarinnar er sá , að á þeim tíma héldu helztu talsmenn hennar því fram , að sú gagnrýni væri sprottin af annarlegum hvötum .
Nú liggur fyrir staðfesting á því , að svo var ekki .
Talsmenn Sjálfstæðisflokksins virðast hins vegar ekki hafa áttað sig á þessum kjarna skýrslunnar og þess vegna hafa þeir lítið sem ekkert haldið því á lofti að skýrslan sé í raun vitnisburður um , að þeir forystumenn Sjálfstæðisflokksins , sem gagnrýndu ákveðin vinnubrögð í viðskiptalífinu á fyrstu árum nýrrar aldar höfðu rétt fyrir sér .
Í stað þess að hefja nýja pólitíska sókn í krafti skýrslunnar leggja þeir enn áherzlu á að verjast .
Bæði Sjálfstæðisflokkur og Samfylking eru á báðum áttum um , hvernig þeir eiga að taka á þeirri gagnrýni , sem einstakir þingmenn og frambjóðendur þeirra standa frammi fyrir vegna kostnaðar við prófkjörsbaráttu .
Eiga flokkarnir að taka sökina á sig að hafa látið prófkjörin þróast í þennan farveg ? Og jafnvel þótt þeir tækju hana á sig mundi það duga kjósendum ? Þótt Vinstri grænir hafi að mestu hreint borð í samskiptum sínum við viðskiptalífið á undanförnum árum standa þeir frammi fyrir öðru vandamáli í kjölfar skýrslunnar , sem er mjög alvarlegt og lítið hefur verið fjallað um í fjölmiðlum .
Í einum kafla skýrslunnar , löngum og ítarlegum , er mjög nákvæmur rökstuðningur fyrir því , að íslenzku þjóðinni hafi ekki borið skylda til að taka á sig skuldbindingar vegna Icesave-reikninga Landsbankans .
Þegar þessi kafli skýrslunnar er lesinn vaknar sú spurning , hvernig á því standi að núverandi ríkisstjórn Samfylkingar og Vinstri grænna hafi í tvígang undirritað samninga við Breta og Hollendinga um að leggja á íslenzku þjóðina gífurlega skuldabyrði , sem rannsóknarnefndin sýnir fram á , að þjóðinni bar ekki að taka á sig .
Um þetta hafa fjölmiðlar lítið fjallað .
Þeir ráðherrar , sem mesta ábyrgð bera á þeim samningum , Jóhanna Sigurðardóttir og Steingrímur J. Sigfússon , hafa ekki brugðizt við þessum kafla skýrslunnar og stjórnarandstaðan hefur ekki krafið ráðherrana sagna um þetta mikilvæga atriði .
Þótt rannsóknarnefndin sjálf álykti um marga þætti í skýrslunni bregður svo við , að hún dregur ekki nema takmarkaða ályktun af þeim staðreyndum , sem hún hefur dregið fram í dagsljósið í þessu tiltekna máli .
Hins vegar er full ástæða til að spyrja , hvort þeirri þingnefnd , sem hefur verið falið það verkefni að gera tillögur um aðgerðir í framhaldi af skýrslunni beri ekki skylda til að taka þetta mál til nákvæmrar skoðunar .
Vanmáttur stjórnmálaflokkanna allra til þess að bregðast við skýrslu rannsóknarnefndarinnar vekur athygli .
Að sumu leyti verka þeir á áhorfanda , sem stendur utan við sviðið eins og hnefaleikamenn , sem húka hver í sínu horni , uppgefnir og örmagna , vita ekki sitt rjúkandi ráð og hafa ekki krafta í sér til þess að standa upp og takast á við verkefnið , sem blasir við .
Stjórnmálaflokkar eru hins vegar mikilvægar stofnanir í samfélagi , sem byggir á lýðræðislegum stjórnarháttum .
Þess vegna skiptir máli , að þeir nái áttum .
Tilhneigingin í umræðum hér er að persónugera alla hluti .
Er Jóhanna að tapa trúverðugleika sínum ? Ræður Bjarni Benediktsson við verkefnið ? Er Steingrímur J. Sigfússon búinn að tapa tengslum við grasrótina ? Er Sigmundur Davíð horfinn og Framsóknarflokkurinn með ? Þetta snýst ekki um persónur .
Þetta snýzt um stefnu og hugsjónir , ástríðu í pólitík .
Á hvaða vegferð eru þessir flokkar ? Hvað vill Sjálfstæðisflokkurinn ? Er hann búinn að gera það upp við sig ? Það er mikilvægt fyrir þann flokk að á landfundi flokksins , sem væntanlega verður haldinn á næstu mánuðum verði sleginn nýr tónn .
Hvað vill Samfylkingin ? Það er orðinn of mikill munur á orðum og gerðum .
Þess vegna er flokknum ekki treyst .
Vinstri grænir þurfa hins vegar að sýna fram á , að þeir séu einn flokkur en ekki tveir .
Þótt merkilegt kunni að virðast eru flokkarnir allir í einum og sama báti eftir birtingu skýrslu rannsóknarnefndarinnar , þótt með mismunandi hætti sé .
Forystumenn þeirra hafa hins vegar ekki mikinn tíma .
Það eru sveitarstjórnarkosningar eftir þrjár vikur .
Þær kosningar snúast ekki bara um hefðbundin verkefni sveitarstjórna .
Úrslit þeirra munu fara mjög eftir því , hvernig flokkunum tekst að takast á við þau viðfangsefni , sem hér hafa verið gerð að umtalsefni .
Hvernig bregðast þeir við niðurstöðum skýrslunnar ? Þetta er mikil áskorun .
Kannski sú mesta , sem íslenzka flokkakerfið hefur staðið frammi fyrir í mjög langan tíma .
Vandi frambjóðenda í sveitarstjórnarkosningum er sá , að þeir verða að geta svarað spurningum kjósenda um hvernig flokkar þeirra ætli að bregðast við .
Svo lengi sem flokkarnir og forystumenn þeirra hafa ekki svarað þessum spurningum verður erfitt fyrir frambjóðendur að svara spurningum fólksins .
Og þá fer Jón Gnarr að eygja möguleika á meirihluta í borgarstjórn Reykjavíkur ! Næstu þrjár vikur leiða í ljós , hvort lömun flokkanna er slík , að þeim verði ekki við bjargað .
