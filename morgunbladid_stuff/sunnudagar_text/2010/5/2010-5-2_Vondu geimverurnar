Markaðsdeildin hjá sjónvarpsstöðinni Discovery kann augljóslega sitt fag .
Netheimar hreinlega loguðu í byrjun vikunnar vegna þeirra ummæla Stephens Hawking að ástæða væri til að hafa varann á : verur úti í geimi gætu haft illan ásetning og koma þeirra til jarðarinnar haft svipaðar afleiðingar fyrir mannkynið og landafundir Kólumbusar höfðu fyrir innfædda í Ameríku .
Hawking klykkti út með þessum orðum í lokin á fyrsta hluta þáttaraðar þar sem hann fræðir áhorfendur um geiminn og það sem í honum kann að leynast .
Því miður færir Hawking ekki mjög ítarleg rök fyrir þeirri skoðun sinni að það sé varasamt fyrir mannkynið að reyna að ná sambandi við aðrar verur úti í geimnum .
Megnið af þættinum fer í vangaveltur um hvort og hvernig líf geti þróast á öðrum plánetum , og þau lögmál sem ætla má að eigi við um þróunina þar rétt eins og hér á jörðu .
Ekki nema örfáar mínútur undir lokin fjalla um háþróað vitsmunalíf og ferðalög milli sólkerfa .
Rökin hjá Hawking eru nokkurn veginn þessi : Ef við lítum á þróun vitsmunalífs á jörðinni til þessa , þá getum við vel ímyndað okkur að vitsmunalíf á öðrum hnöttum geti þróast út í eitthvað sem við kærðum okkur ekki um að hitta .
Þróaðar geimverur væru líklegar til að þurrausa á endanum auðlindir sinnar heimaveraldar , og ímyndar Hawking sér að þá geti orðið til n.k. flökkuþjóðflokkur sem ferðast um geiminn og notar allt sem á vegi verður .
Stórt er spurt Hawking varð ekki fyrstur til að setja fram tilgátur um illan ásetning geimvera .
Ein tilgátan hljóðar einmitt á þá leið að óttinn við þróaðri verur , sem ættu alveg örugglega að vera til , sé ástæða þess að við greinum ekki neitt vitsmunalíf hér á Jörðu : Þegar samfélag nái vissum þroska komi fram hugsuðir eins og Hawking og telji sitt fólk á að slökkva ljósin , að segja má , svo aðrir verði þeirra ekki varir .
Kenningin er síðan að öll þróuð samfélög frá miklahvelli hafi fallið í þessa sömu rökrænu gildru og skjálfi á beinunum þegar þau horfa til stjarnanna .
Önnur kenning er reyndar á þá leið að við heyrum ekki merki frá öðrum plánetum hér á Jörðinni einmitt vegna þess að einhvern tíma fyrir óendanlega löngu síðan hafi komið fram herská geimverutegund sem leitar uppi og útrýmir öðru vitsmunalífi með þeim rökum að af öðru þróuðu lífi stafi hætta .
Jafnvel þó sú siðmenning væri löngu liðin undir lok gætu sjálfvirkir tortímendur verið enn á sveimi leitandi uppi " geimkakkalakka " sem slysast til að senda frá sér merki um þróaða tækni .
Órökrétt svartsýni ? Erfitt er að andmæla Hawking þar sem hann útskýrir mál sitt ekki í þaula .
En sá sem þetta skrifar vill halda , eða vona , að Hawking hafi rangt fyrir sér .
Sú skoðun byggist kannski umfram allt á óhóflegu glápi á Star-Trek seríuna .
Menn geta haft sínar skoðanir á afþreyingargildi þáttanna en um hitt er ekki hægt að deila að hvergi hafa verið settar fram jafnfjölbreyttar kenningar og útpældar heimspekilegar vangaveltur um eðli og ásetning annarra vitsmunavera .
Stef sem kemur þar ítrekað upp er að samfélög sem ekki tileinka sér friðsemd og umburðarlyndi nái yfir höfuð ekki að þróast svo langt að geta ferðast milli sólkerfa .
Þar sem græðgin og grimmdin þrífst eru samfélög líklegri til að tortíma sjálfum sér frekar en vera ógn við aðrar plánetur .
Við þurfum ekki annað en að skoða fjöldamörg dæmi úr mannkynssögunni : þar sem góðmennskan þrífst þar verða framfarir og velmegun fyrir háa sem lága .
Þar sem ógnun og ótti ríkir , hvað þá virðingarleysi fyrir lífi , verður afturför og eymd .
Það væri synd ef við reyndum að fela plánetuna okkar fyrir geimnum og meiri líkur en minni að það verði til góðs þegar við loksins uppgötvum geimnágranna okkar .
Hitt er sennilega meira áhyggjuefni en skarar grimmra geimbandíta , hvort við náum yfir höfuð að forðast það nógu lengi að tortíma okkur sjálf .
Kannski erum við vondu geimverurnar .
Fermi-þversögnin Þar sem tölfræðilega eru ágætar líkur á að heimurinn sé iðandi af vitsmunalífi , hvers vegna verðum við ekki vör við það ? Sú ráðgáta hefur verið kölluð Fermi-þversögnin .
Kenningarnar eru af ýmsum toga : Kannski er það eðli þróaðra samfélaga að tortíma sjálfum sér .
Kannski berast okkur þegar skilaboð sem okkur skortir tæknina eða vitsmunina til að skilja .
Eða er jörðin einangruð af ásetningi og bíða geimverurnar þess að sýna sig þar til mannkynið hefur tekið út nægilegan félagslegan þroska ? Ekki hvort , heldur hversu margir Eins og Hawking bendir á í þáttum sínum er það engin óskhyggja að halda að líf þrífíst annars staðar en á jörðinni .
" Tölfræðin ein og sér gerir það að verkum að það er fullkomlega skynsamlegt að áætla að geimverur séu til , " segir hann .
Það var árið 1961 að stjarneðlisfræðingurinn Frank Drake , upphafsmaður SETI-verkefnisins , lýsti með frægri jöfnu líkunum á að okkur tækist að heyra í vítsmunalífi á öðrum plánetum í Vetrarbrautinni .
Jafnan gerir ráð fyrir þáttum eins og hve margar nýjar stjörnur myndast í stjörnuþokunni ár hvert , hversu margar þeirra eru með reikistjörnur þar sem vitsmunalíf getur þróast , og hversu lengi þróað samfélag myndi senda frá sér merki sem við gætum numið hér á jörðu .
Frá 0 til 20.000 í okkar hverfi Byggt á formúlunni hljóða bjartsýnustu spár upp á 20.000 samfélög geimvera sem bíða nánast eftir að við svörum símanum .
Ágætis fjöldi , en stjörnuþokan er þó svo stór að næsti nágranni okkar væri í um 1.500 ljósára fjarlægð .
Svartsýnustu tölur benda hins vegar til þess að við séum alein á sveimi hér í okkar þoku .
Þegar nýjustu rannsóknir og vandlega meitlaðar tilvistarlegar vangaveltur eru settar inn í formúluna er niðurstaðan sú að a.m.k. eitt samfélag þróaðra vitsmunavera sé á sveimi hér með okkur .
En það er bara á Vetrarbrautinni , sem er aðeins eitt agnarsmátt korn í óendanlegri mauraþúfu af stjörnuþokum .
