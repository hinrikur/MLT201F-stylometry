Enn lýsum við eftir hinu " Nýja Íslandi " , þar sem allt er uppi á borðum , gegnsæi algjört , og leyndarhyggja , pukur og baktjaldamakk er á bak og burt .
En erum við farin að sjá eitthvað sem gefur okkur fyrirheit um að svo muni verða ? Það er ég ekki viss um .
Vissulega gefur skýrsla rannsóknarnefndar Alþingis okkur mjög margt til að hugsa um , mjög margar ábendingar um það sem úrskeiðis hefur farið og mjög margar ábendingar um það hvað beri að laga , í vinnubrögðum , stjórnarháttum , regluverki og fleira .
Þannig að ótímabært er með öllu að leggja árar í bát , fyllast vonleysi og halda því fram að hér muni ekkert breytast til hins betra .
Við verðum einfaldlega að trúa því að hér muni margt breytast til hins betra , því annars tæki bara við allsherjar depurð og þunglyndi .
Undanfarið hefur mikið verið rætt um styrki til stjórnmálaflokka og styrki til stjórnmálamanna , sem hafa tekið þátt í prófkjörum á vegum flokka sinna .
Það hefur verið rætt um siðferði í stjórnmálum og hvernig menn hafa misst sjónar á því sem talist getur siðlegt og boðlegt .
Öll slík umræða er af hinu góða og til þess fallin að menn og flokkar vandi sig betur hér eftir en hingað til .
En ég velti því fyrir mér , hvernig stendur á því , að styrkjakóngur Íslands í pólitík , Guðlaugur Þór Þórðarson , kemst upp með það að gera ekki grein fyrir þeim styrkjum sem hann hlaut frá einhverjum til þess að fjármagna prófkjörsbaráttu sína .
Hann hlaut samtals 24,8 milljónir króna og þegir bara þunnu hljóði um það hver eða hverjir styrktu hann um milljónir á milljónir ofan .
Þorgerður Katrín Gunnarsdóttir hefur sagt af sér varaformennsku og tekið sér tímabundið leyfi frá þingstörfum .
Það gerði hún ekki vegna þess að hún hefði gert eitthvað rangt , heldur vegna þess að fáránleg starfshlunnindi eiginmanns hennar , þegar hann starfaði hjá Kaupþingi , gerðu það að verkum að hann tók kúlulán upp á tæplega 1,7 milljarða króna hjá vinnuveitanda sínum .
Þessi lántaka eiginmannsins varpaði rýrð á trúverðugleika varaformannsins .
Það sá hún og brást við með ofangreindum hætti .
Illugi Gunnarsson sagði af sér sem formaður þingflokks Sjálfstæðisflokksins og tók sér tímabundið leyfi frá þingstörfum , þar sem rannsóknarnefnd Alþingis hafði vísað störfum stjórnar Peningamarkaðssjóðs 9 í Glitni til skoðunar hjá sérstökum saksóknara ásamt fjölda mála , en Illugi átti , eins og alþjóð er kunnugt , sæti í þeirri stjórn .
Ekki hefur neitt saknæmt komið fram tengt störfum Illuga í stjórn þessa sjóðs , en ef ég skildi yfirlýsingu hans rétt , þá taldi hann sér rétt og skylt að víkja tímabundið , á meðan botn er fenginn í þá skoðun sem væntanlega mun fara fram á störfum stjórnar sjóðsins .
En Guðlaugur Þór , 25 milljóna maðurinn , situr sem fastast .
Hrokinn er slíkur , að hann gerir ekki einu sinni grein fyrir því hverjir stóðu á bak við hinar mjög svo rausnarlegu styrkveitingar til hans .
Ætlar Sjálfstæðisflokkurinn að láta þar við sitja ? Hvað segir heilagur Sveinn Andri Sveinsson nú , sem hefur svo sannarlega ekki þagað þunnu hljóði , hafi hann á annað borð talið , að menn þyrftu að gera grein fyrir hinu eða þessu ? Þegir Sveinn Andri þunnu hljóði vegna þess að styrkjakóngurinn er einkavinur hans , eða býr eitthvað annað að baki þögn hins " sigursæla " lögmanns ? Getur Guðlaugur Þór haldið áfram að þegja yfir því hverjir velgjörðarmenn hans eru ? Gerir þingmaðurinn sér enga grein fyrir því , að með áframhaldandi þögninni , þá magnar hann bara upp sögusagnir um styrkveitingarnar , sem hafa verið ærið fyrirferðarmiklar í langan tíma ? Sögusagnir í þá veru , að Guðlaugur Þór hafi fjármagnað rándýra og hatramma prófkjörsbaráttu sína , einkum gegn Birni Bjarnasyni , með Baugspeningum .
Hvenær ætlar þingmaðurinn að gera hreint fyrir sínum dyrum ? 