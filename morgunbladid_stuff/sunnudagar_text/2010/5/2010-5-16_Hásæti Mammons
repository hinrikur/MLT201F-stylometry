Heilagur Palach glottir þegar kerlingarhelvítið grípur stólinn og kjagar þrjóskulega áleiðis út á torgið .
" Þetta er ólíðandi , " muldrar upploginn útibússtjóri hneykslaður og bætir við " – og þvert gegn stefnu bankans " .
Hann sparkar af sér mokkasínunum og krýpur uppi í stólnum .
Forviða millistjórnandi hringir eftir lögreglu , af því að öryggisvörðurinn skrapp með fullorðna móður sína til höfuðbeina- og spjaldhryggjarþerapista , eða eitthvað í þeim dúr .
Þannig hefst prósaljóð sem letrað er á listaverkið Hásæti Mammons sem nú er í eigu Landsbankans og varðveittur í anddyri útibúsins á Akureyri .
Listamaðurinn , Hrönn Einarsdóttir , færði bankanum verkið að gjöf í vikunni , en það er lokaverkefni hennar við Myndlistarskólann á Akureyri .
Haustið 2008 tapaði Hrönn fé sem hún átti í peningamarkaðssjóði bankans .
" Ég ætlaði að taka út það sem ég átti og eyðileggja reikninginn en hafði þá tapað upphæð sem svarar til skólagjalda í eitt ár , " segir hún .
Þegar Hrönn komst að því hvers kyns var , og sá engan öryggisvörð í bankanum , greip hún með sér stól og sagðist taka hann í pant .
Tveir starfsmenn reyndu að ná af henni stólnum en hún gaf sig ekki þannig að hringt var á lögreglu og " þjófurinn " handtekinn .
" Ég skilaði svo stólnum og það urðu engin eftirmál af þessu .
" Einhver hafði á orði að reisa ætti minnisvarða um Hrönn vegna þessa .
Henni líkaði ekki hugmyndin í fyrstu en ákvað síðan að búa sjálf til slíkan minnisvarða og segir hásætið áminningu til allra .
Þegar til kom hafi svo verið best að gefa bankanum verkið því enginn eigi peninga nú til að kaupa það .
" Það hefur enginn beðið mig afsökunar vegna tapsins .
Þó að ég hafi ekki tapað milljörðum skipti upphæðin mig máli .
Mér fannst ég ekki geta tapað 150 þúsund kalli án þess að mótmæla – og láta eins og allt væri í lagi .
" Atli , sonur Hrannar , samdi textann á stólinn sem er úr járni .
" Ég fékk frábæra iðnaðarmenn til að hjálpa mér ; við eigum marga í bænum .
Björn í Slippnum smíðaði stólinn og Sigþór í Pólýhúðun , fyrrverandi maðurinn minn , húðaði hann .
" Hrönn afhenti Landsbankanum listaverkið við athöfn á Ráðhústorgi á miðvikudaginn og hópur fólks var viðstaddur .
" Ég gat ekki boðið upp á neinar veitingar því allur peningurinn fór í verkið , " segir hún .
Helgi Teitur Helgason útibússtjóri tók við gjöfinni .
" Hann var búinn að láta mig vita að hann kæmi þannig að ég vissi að ég yrði ekki ein og við áttum mjög gott spjall í síma , " segir Hrönn .
" Ég bauð öllum pólitíkusunum hér á Akureyri og ráðherrum en enginn mætti .
En ég fékk hringingu þar sem Katrín Jakobsdóttir menntamálaráðherra afboðaði sig ; mér fannst frábært að hún skyldi láta vita .
" skapti@mbl.is 