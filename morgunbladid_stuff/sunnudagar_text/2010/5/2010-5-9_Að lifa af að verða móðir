Mæðradagurinn er haldinn hátíðlegur víða um heim .
Börn á öllum aldri gefa blóm , búa til morgunmat handa mömmu eða hringja heim .
Alveg eins og það á að vera .
Á ferðalögum mínum um allan heim hef ég sannfærst æ meir um það , að það eru mæðurnar sem halda fjölskyldum saman , og raunar heilu samfélögunum .
Konur eru lím samfélagsins og hreyfiafl heimsins .
Engu að síður bregst heimurinn mæðrum allt of oft .
En þótt haldið sé upp á mæðradaginn er það því miður svo , að margar konur hafa fyllstu ástæðu til að óttast afleiðingar þess að verða móðir .
Sú var raunin með Leonora Pocaterrazas , tuttugu og eins árs gamla konu sem lést af barnsförum nýlega í fjallaþorpinu Columpapa Grande í Bólivíu , frá eiginmanni og þremur börnum .
Eða hin tvítuga Sarah Omega , en barn hennar fæddist andvana á sjúkrahúsi í Keníu .
Hún lifði af alvarlega sár og var staðráðin í því að láta að sér kveða til þess að aðrar konur þyrftu ekki að þola sömu eldraun .
" Líf mitt missti tilgang sinn , " sagði hún við bandaríska þingmenn árið 2008 .
Frásögn hennar skipti verulegu máli þegar Bandaríkjaþing samþykkti aukin framlög af þróunarfé til að bæta heilsufar mæðra í heiminum .
Þetta eru aðeins tvær sögur innan um þær hrikalegu tölur sem Mannfjöldastofnun Sameinuðu þjóðanna ( United Nations ' Population Fund ) birtir á hverju ári .
Þær tölur sýna að ginnungagap er á milli ríkra landa og fátækra þegar heilsa mæðra er annars vegar .
Sameinuðu þjóðirnar eru staðráðnar í að brúa þetta bil .
Þegar kona deyr af barnsförum í ríkum löndum , er gengið út frá því sem vísu að eitthvað hafi farið úrskeiðis .
Í þróunarríkjum er það hins vegar talið gangur lífsins að kona lifi ekki af fæðingu barns .
Í sumum löndum deyr áttunda hver kona við að fæða barn .
Þungun og fæðing eru helsta dánarorsakir stúlkna á aldrinum 15 til 19 ára í heiminum .
Í fátækum ríkjum verða ófrískar konur oft að sjá alveg um sig sjálfar ; þar er engri heilsugæslu til að dreifa og þær eiga ekki í neitt skjól að leita .
Þær eiga oft í vandræðum með að næra sig sómasamlega og vinna langan vinnudag í verksmiðjum eða úti á ökrum , þar til þær eru komnar á steypirinn .
Þær fæða oftast heima , og njóta í mesta lagi aðstoðar ófaglærðrar ljósmóður .
Ég fæddist sjálfur í heimahúsi í litlu þorpi úti í sveit í Kóreu .
Ein af æskuminningum mínum er að hafa spurt móður mina hvers vegna konur sem voru í þann veginn að fara að fæða barn störðu á skóna sína .
Móðir mín svaraði því til að konurnar veltu því fyrir sér hvort þær myndu nokkru sinni klæðast þessum skóm á ný .
Konur vissu að þær voru hreinlega í lífshættu við að fæða barn .
Sem dæmi má nefna að fyrir aðeins hundrað árum var hundrað sinnum meiri hætta á að kona létist af barnsförum en í dag .
Við vitum hvernig hægt er að bjarga lífi mæðra .
Einfaldar blóðprufur , mæðraskoðun og lágmarkshjálp fagfólks við fæðingu skiptir sköpum .
Ef bætt er við einföldum fúkkalyfjum , blóðgjöf og öruggum aðstæðum , eru verðandi mæður nánast ekki lengur í neinni lífshættu .
Nýlegar tölur sýna að framþróun hefur orðið í heiminum .
En það er enn langt í land .
Á hverju ári deyja hundruð þúsunda kvenna af barnsförum ; 99% þeirra í þróunarríkjum .
Af þessum sökum hef ég sem framkvæmdastjóri Sameinuðu þjóðanna talað máli mæðra og ófrískra kvenna við hvert tækifæri .
Í síðasta mánuði hleyptu Sameinuðu þjóðirnar af stokkunum aðgerðaáætlun í samvinnu við ríkisstjórnir , fyrirtæki , sjóði og frjáls félagasamtök til að vinna þessu máli lið .
Ég treysti á stuðning almennra borgara um allan heim til að vinna bug á þessum hneykslanlega vanda sem þagað er um þunnu hjóði .
Engin kona ætti að gjalda fyrir það með lífi sínu að gefa líf .
Við skulum heiðra mæður um allan heima á mæðradaginn með því að heita því að það verði hættulaust að verða móðir .
Höfundur er framkvæmdastjóri Sameinuðu þjóðanna .
Höfundarréttur : Project Syndicate , 2010 .
