Það er ekki lítið mál að koma æringjunum í Ljótu hálfvitunum saman enda níu talsins og flestir með fjölmörg járn í eldinum .
Fjórir þeirra gáfu sér þó tíma til að spjalla við blaðamann um nýju plötuna sem er í smíðum , lögin sem fara ekki á hana , leiklistarbakteríuna , pönkið á Húsavík , gráu heilasellurnar , drauminn um Evróvisjón , mögulega þátttöku í kvennaflokki Vestfjarðavíkingsins og þau fjölmörgu íþróttafrek sem sveitin á að baki .
Texti : Bergþóra Njála Guðmundsdóttir ben@mbl.is Ljósmyndir : Kristinn Ingvarsson kring@mbl.is Við erum eiginlega þannig staddir núna að hafa óskaplega litla yfirsýn .
Þetta er frekar kaótískt allt saman , " segir Þorgeir Tryggvason og horfir hálfráðvilltur á félaga sína .
Þeir sitja á háum barstólum í kring um kaffiborð á yfirfullu kaffihúsi – planið um að hittast á rólegheitastað virðist ekki alveg hafa gengið upp .
Það kemur ekki að sök ; þrátt fyrir ótvíræðan hálfvitaganginn virðist einbeitingin vera í lagi hjá Togga og kumpánum hans , þeim Ármanni Guðmundssyni , Arngrími Arnarsyni og Baldri Ragnarssyni .
Með kaffi og kók sér til fulltingis gefa þeir sig á vald forvitni spyrjandans og svara eftir bestu samvisku .
Ringulreiðin sem Toggi vísar til varðar upptökur á þriðju hljómplötu Ljótu hálfvitanna en þeim er að ljúka um þessar mundir .
" Við uppgötvum kannski skyndilega að það vanti banjó eða franskt horn og þá er rokið í að redda því .
Við erum pínu týndir akkúrat núna .
" Vinir hans eiga þó auðvelt með að lýsa nýjustu afurðinni .
" Hún er öðruvísi , " segir Baldur .
" Þarna eru polkar og vals og jafnvel hálfgerð lyftutónlist – dálítið þjóðlagaskotið .
Og spennandi leynigestir .
" Hingað til hafa yrkisefni hálfvitanna snúist um " ást , bjór og hafið " sem allt mun koma við sögu á nýju plötunni en líka " dans og fermingar " .
" En það er lítið fjallað um Guð að þessu sinni , " upplýsir Baldur en finnst erfitt að dæma um hvor hafi yfirgefið hvorn .
" Ég held að það sem við höfum sungið um hann hingað til hafi ekkert hjálpað upp á sambandið , " kveður Toggi upp úr með .
" Við syngjum t.d. miklu fallegar um bjór en um Guð .
Hins vegar eru alls konar yrkisefni á plötunni , t.d. svolítið uppgjör við pönkið ...
" " ...
og lag um Bibba , " skýtur Ármann inn í og fær um leið spurningu út í hött frá blaðamanni : " Ha ? Morthens ? " Toggi tekur að sér að leiðrétta : " Nei Ármann samdi lag um Bibba sem er með okkur í hljómsveitinni .
" Aggi tekur við : " Við gætum sennilega dekkað heila plötu með lögum um sjálfa okkur .
Reyndar á Ármann lag um Bubba Morthens en það fór ekki á plötuna .
Og ef titlinum hefði verið breytt úr Bubbi í Bibbi hefði það komið eins út .
" Einu yrkisefni er úthýst á plötunni ; kreppunni .
" Hún er bara ekkert skemmtileg , " segir Ármann og Baldur er sama sinnis .
" Hún er fyrst og fremst ofmetin , " segir hann .
" Við áttum reyndar lag með krepputexta sem var saminn löngu fyrir kreppu .
Þar að auki inniheldur hann línuna : " Og hvenær var það síðast sem að Katla gaus ? " En á endasprettinum var ákveðið að það lag færi ekki á plötuna , " segir Toggi og Ármann er með skýringu á því : " Það hefði bara kynt undir einhverjum samsæriskenningum .
Og við vildum ekki kalla vandræði yfir okkur með því .
" Aggi kinkar kolli : " Við köllum bara yfir okkur viðráðanleg vandræði .
" Lögin á plötunni eru bæði gömul og ný .
" Við fórum yfir helgi í vinnubúðir á yfirgefinn bóndabæ í Borgarfirðinum og æfðum og sömdum en tvö laganna eru samin þar , " segir Toggi og Aggi minnir á að það hafi verið aðrar vinnubúðir vetrarins .
" Við fórum líka í Hrísey í haust og nokkur lög úr þeirri ferð eru líka á plötunni .
" " Við vinnum vel á svona einangrunarstöðvum , " botnar Toggi .
Að þessi sinni hljóðrita þeir félagar á nýjum stað og með nýjum upptökustjóra , Axel Árnasyni í stúdíói Reflex , sem þeir segja koma með nýja vídd í tónlistina .
Það er jafnframt á þeim að heyra að upptökustjóranum sé viss vorkunn .
Í raun sé það afrek í sjálfu sér að níu stofnfélagar hljómsveitarinnar starfi enn saman og séu nú að gefa út þriðju plötuna sína , " ekki síst miðað við hverjir þessir níu eru , " eins og Aggi orðar það .
Samstarfið hafi gengið " lygilega smurt " fyrir sig , þótt stundum hafi vissulega blásið .
" En það er innan eðlilegra marka .
Við höfum ekkert slegist ennþá , nema Baldur og Bibbi og það er alveg óháð hljómsveitinni , " segir Ármann en Baldur er fljótur til varna : " Það er bara af því að við erum bræður sem við nuddum stundum bringunum hvor í annan .
" En , jújú – vissulega flæki það málið dálítið að tíundi maðurinn sé kominn í upptökustjórnina .
" sérstaklega af því að hann er ráðinn til að hafa skoðanir .
" Eins og þekkt er eiga Ljótu hálfvitarnir rætur sínar að rekja norður .
Sjö þeirra eru uppaldir á Húsavík en tveir eru " sveitamenn úr nágrenninu " , annars vegar Oddur Bjarni sem er úr Aðaldal og hins vegar Sævar sem kemur frá Ásbyrgi .
Þeir segja þó djúpt í árinni tekið að segja þá æskuvini .
" Það er brjálæðislegur aldursmunur í þessari hljómsveit því Baldur er fæddur 1984 en við Ármann árið 1968 .
Við vorum löngu búnir að stofna hljómsveit þegar hann fæddist , " segir Toggi .
Ýmsar æskutengingar eru þó innan hópsins , eins og Ármann útskýrir : " Bibbi og Aggi eru æskuvinir og við Toggi og Sævar .
En þegar hljómsveitin var stofnuð höfðum við Baldur aldrei hist .
" Fljótu hálfvitarnir í kvennaboltanum Aggi bendir á að ýmsar aðrar tengingar séu innan bandsins .
T.a.m. hafi Toggi kennt Eggerti ( Edda ) og Gumma í menntaskóla og sjálfur þjálfaði hann Baldur í fótbolta um tíma .
" Og þegar Ármann spilaði tölvuleikinn Football manager var Aggi einn af mönnunum sem hann notaði , " rifjar Toggi upp og Ármann staðfestir það fúslega : " Já , þannig kynntist ég Agga fyrst ! " Þegar blaðamaður afræður að kafa dýpra ofan í íþróttaferil þeirra félaga koma afhjúpandi upplýsingar fram í dagsljósið .
Aggi var einhverju sinni " góður í fótbolta " eins og vinir hans orða það svo hógværlega , en á sínum tíma spilaði hann með unglingalandsliðinu .
Sjálfur hefur hann þó meiri áhuga á að rifja upp önnur afrek .
" Ekki gleyma að við Bibbi vorum einu sinni í unglingalandsliðinu í frjálsum íþróttum , sem er ótrúlegt , " segir hann og Toggi grípur orðið : " Og Sævar átti , síðast þegar vitað var , ennþá héraðsmet Norður-Þingeyinga í hástökki .
Hann verður brjálaður ef þú kvótar þetta ekki rétt ! " Baldur vill líka koma mikilvægum upplýsingum á framfæri : " Ég held ég eigi ennþá Vatnaskógarmetið í hástökki , " segir hann grobbinn .
Ármann verður hins vegar hálfmóðgaður þegar hann er spurður hvort íþróttaferill hans sé bundinn við Football manager ? " Nei aldeilis ekki , ég æfði nú fótbolta til 12 , 13 ára aldurs , " svarar hann að bragði .
" Var héraðsmeistari ! " bætir hann ábúðarfullur við svo hlátur hinna kæfir næstum því mikilvægt niðurlag máls hans : " Ég var fyrsti varamaður ! " Þeim finnst þó mikilvægt að fram komi að Ljótu hálfvitarnir í heild séu ósigraðir sem íþróttalið , þar sem þeir hafi eitt sinn unnið fótboltaleik .
" Þá hétum við Fljótu hálfvitarnir og skoruðum á meistaraflokk kvenna hjá Völsungi í fótbolta á sjómannadaginn .
Við slátruðum þeim , " segir Baldur .
" Þetta var sigur skriðþungans , " skýtur Toggi inn í áður en Baldur heldur áfram : " Eddi var reyndar fluttur upp á sjúkrahús eftir upphitunina , án gríns .
Hann gat hvorki andað né hreyft sig svo við fórum með hann uppeftir .
En kláruðum leikinn með stæl .
" Þar með eru íþróttaleikir og -sigrar Ljótu hálfvitanna upptaldir , þótt annað gullið tækifæri hafi gefist .
" Skömmu síðar vorum við með tónleika á Litla-Hrauni og þeir vildu endilega fá okkur aftur til að spila við sig fótbolta .
Þá gátum við sem betur fer afþakkað og sagt að við spiluðum bara við stelpur , " segir Toggi .
" Annars hefðum við sennilega dáið og ekki komið aftur , " klykkir Baldur út með .
Einhverjum kann að þykja merkilegt að níu manna hljómsveit komi í heild sinni frá ekki stærri bæ en Húsavík og nágrenni .
Það liggur því beint við að spyrja hvort bærinn sé einhvers konar norðlensk hliðstæða bítlabæjarins Keflavíkur ? Toggi verður fyrir svörum : " Ég myndi frekar segja að Húsavík hafi verið eins konar pönkbær því þar reið yfir hressileg pönkbylgja 1987 til 1992 – dálítið á eftir , ég veit .
En langflestir okkar , fyrir utan Baldur , voru þátttakendur í því .
" " Elstu mennirnir í bandinu stóðu þá á sviðinu og þeir yngri úti í sal , " heldur Aggi áfram .
" Ég man t.d. eftir því að ég byrjaði að safna hári og keypti mér eins gítar og Eddi átti eftir að hafa séð hann uppi á sviði þegar ég var svona 13 ára og hann 19 .
Þá var hann aðaltöffarinn í bænum .
Og er náttúrulega ! " Þeir segja hljóðfærakunnáttuna þó misjafna í bandinu .
" Oddur Bjarni er fyrst og fremst söngvari , en hann lemur í allt lauslegt ef það er lítið að gera hjá honum , " segir Ármann og Toggi samsinnir : " Og hann semur fín lög , sérstaklega miðað við að hann spilar ekki á neitt hljóðfæri .
" " Sævar er líka helvíti hógvær þegar kemur að hljóðfæraleik .
Hann getur ekki gert hlutina nema vel , " bætir Baldur við og Toggi hefur skýringuna á reiðum höndum : " Hann er bara svona vandaður ! Hann vandar sig svo rosalega mikið .
" Annars hafa hljómsveitarliðar þann kæk að " grípa í hljóðfæri sem þeir eru ekkert rosalega góðir á , " eins og Toggi orðar það .
" Menn spila sjaldnast tvisvar í röð á sama hljóðfærið á tónleikum .
" " Fyrstu fjárfestingar okkar voru þráðlausir sendar á hljóðfærin svo við enduðum ekki í flækju á sviðinu út af snúrunum og stæðum þar síðan vandræðalegir í einni kös , " bætir Ármann við .
Þrátt fyrir spaugilegar lýsingar á hugsanlegum vandræðagangi á sviðinu eru Ljótu hálfvitarnir á heimavelli fyrir framan áhorfendur .
Flestir hafa þeir haft puttana í leiklist , bæði sem höfundar , leikstjórar , leikarar og tónlistarmenn í hinum ýmsu áhugaleikfélögum .
" Það er sennilega bara Arngrímur sem er leikhúsjómfrú , " segir Toggi en þessi ummæli vekja þegar hörð mótmæli Baldurs : " Hann hefur nú einu sinni samið tónlist fyrir barnaleikrit , " segir hann og téður Arngrímur grípur boltann á lofti : " Og það var m.a.s .
tilnefnt til Grímunnar ! " Og undanfarið hefur verið meira en nóg að gera í leiklistinni fyrir drjúgan hluta hljómsveitarinnar .
Nýlega frumsýndi Hugleikur leikritið Rokk undir leikstjórn Togga en margir hálfvitanna hafa verið áberandi í starfi þess leikfélags .
Í þessari sýningu fer t.d. Baldur með hlutverk trommara og Eggert semur tónlistina .
" Leiksýningin er með söngvum og fjallar um stelpnaband og strákaband , sem deila æfingarhúsnæði .
Þannig að þetta er veröld sem við þekkjum mjög vel , " segir Toggi og svarar aðspurður játandi að í sýningunni sé því dálítil " Með allt á hreinu " stemning .
" Þarna eru strákar á móti stelpum og strákar með stelpum ef ekki vill betur til .
" Baldur dettur þegar í " plögg " -gírinn : " Við sýnum á sunnudag , miðvikudag og fimmtudag , og svo má fara inn á www.hugleikur.is til að sjá hvað þetta er yndislegt ! " Vilja þátttökurétt í Evróvisjón í kílóavís Það hefur því verið ansi stíf dagskrá að púsla saman leikæfingum og hljóðverstímum undanfarið hjá þeim félögum .
Rullan yfir leiklistarafrek hálfvitanna er þó mun lengri eins og þeir tíunda fúslega .
" Bibbi skrifaði og leikstýrði með fyrrverandi kærustu sinni á Húsavík fyrir framhaldsskólann í vetur og er að skrifa leikrit fyrir leikhópinn Lottu , sem fer í gang í sumar .
Hann er líka að skrifa eitthvert túristaleikrit sem á að sýna á Húsavík og Oddur ætlar að leika í .
Gummi hefur samið tónlist í leikrit og Ármann er að fara á Reyðarfjörð að setja upp eigið leikrit um hernámið þar , en hann vinnur líka hjá Bandalagi íslenskra leikfélaga .
Okkar frægasta seleb er hins vegar skaupstjarnan Sævar , " en eins og lesendum er í fersku minni fór hann á kostum í síðasta áramótaskaupi í hlutverki Sigmundar Ernis Rúnarssonar alþingismanns .
" Vandaður , Sævar ! " klykkir Toggi út með .
Þeir vísa því þó á bug að þessi sviðssækni sé afleiðing einhvers konar athyglissýki .
" Ég held að við séum aðallega með valkvíða yfir því hvað við eigum að verða .
Það er betra að vera lélegir í mörgu en góðir í einu , " segir Ármann .
" Þórarinn Eldjárn kallar það að vera fjölómenntaður , " bætir Toggi við .
Sú staðhæfing stangast þó óneitanlega á við árangur Ljótu hálfvitanna í hinum ýmsu spurningakeppnum , s.s. Útsvari og Popppunkti , eða hvað ? " Við vitum ýmislegt en getum ekki margt .
Reyndar koma árangurinn í Popppunkti okkur á óvart , " segir Toggi og Ármann glottir : " Ég held að hann hafi nú bara sýnt að hinir vissu jafnvel ennþá minna en við .
" Óvænt yfirlýsing frá Baldri vekur lukku : " Ég er mjög feginn að ég fór ekki í þessar keppnir því ég er eiginlega öfugur .
Ég get ýmislegt en veit ekki neitt ...
" " ...
sem er einmitt það sem felst í því að vera öfugur ! " botnar Aggi og uppsker hlátursrokur félaga sinna .
Þeir segja allt á huldu með framhald þess að þeir brýni gráu sellurnar í spurningakeppnum .
" Við vorum ekki beðnir um að koma aftur í popppunkt , enda vilja þeir alltaf nýjar hljómsveitir í þáttinn .
Svo er ekkert vitað með Útsvar ; hvort það verður , hvort við verðum þá beðnir um að taka þátt og hvort við myndum þá taka það að okkur .
Það verður bara að koma í ljós .
Síðan erum orðnir of gamlir til að taka þátt í Gettu betur , " segja þeir en unglambið Baldur er ekki á sama máli .
" Talið fyrir sjálfa ykkur , " segir hann snúðugt .
Þá er bara spurning hvort ekki sé kominn tími til að spreyta sig á einhverjum öðrum keppnum ? Evróvisjón ? " Við erum of margir til þess , því það mega bara vera sex á sviðinu , " segir Toggi en Baldur veit ráð : " Ef við fengjum þessu breytt yfir í kíló gætum við kannski verið átta .
" Toggi heldur óhindraður áfram .
" Ég held raunar að fleiri en þrír í hljómsveitinni væru til í að bíða í græna herberginu á meðan .
Þeir gætu komið sem lagahöfundur , textahöfundur og danshöfundur , " segir hann og á staðnum er Eddi félagi þeirra ráðinn í síðasttalda djobbið .
Raunar blundar mismikið í mönnum að taka þátt í keppninni .
" Toggi er með eitthvert helv ...
blæti um að fara í þetta , " hnussar í Ármanni og Aggi á ekki von á að það yrði til að auka á hróður þeirra félaga .
" Við erum náttúrulega búnir að vinna Ragga Bjarna í sjómannalagakeppni og toppum það ekkert .
Það er eins og að vinna Abba í Evróvisjón eða Hjalta Úrsus í Vestfjarðavíkingnum .
" Toggi er ekki alveg tilbúinn til að gefa þátttöku í Evróvisjón upp á bátinn : " Við gætum líka sagt að við séum til í að taka þátt í Evróvisjón , en að við keppum bara við stelpur .
" Baldur er snöggur að sjá annan möguleika : " Eða taka þátt í Vestfjarðavíkingnum og keppa bara við stelpur ! " Slík afrek eru þó ekki á dagskránni í nánustu framtíð því nýja platan er væntanleg um mánaðamótin maí , júní og í kjölfarið verður lagst í hljómleikahald um landið .
Það má búast við mikilli gleði í hljómsveitarrútunni á milli staða enda segja þeir " iðulega gaman í okkar bekk .
" Þeir eiga svo von á því að verða í spileríi fram eftir hausti en hvað gerist eftir áramót er meira á huldu .
" Við erum reyndar alltaf á leiðinni út , svona til að geta sagt að við höfum farið til útlanda .
Svo sendum við fréttatilkynningar heim um hvað þetta er allt voðalega vel heppnað , " segja þeir og Aggi klykkir út með frekar hálfvitalegum endapunkti : " Og það er lykilatriði að lenda á Aðaldalsflugvelli þegar við komum til baka .
Þegar Katla gýs verður hann án efa millilandaflugvöllur landsins .
" 