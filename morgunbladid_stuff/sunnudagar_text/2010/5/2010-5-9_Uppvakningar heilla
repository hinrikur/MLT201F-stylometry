Ég var að byrja á Pride and Prejudice and Zombies eftir Jane Austen , með viðbótum eftir Seth Grahame-Smith .
Bókin er nákvæmlega eins og titillinn segir .
Elizabeth Bennet og systur hennar berjast við uppvakninga og ástarsorg .
Það er spurning hvort brandarinn endist í 300 síður , en hingað til er mér verulega skemmt .
Það er bara eitthvað við uppvakninga sem ávallt heillar .
Sérstaklega á þessum væmnu vampírutímum .
Annars les ég fátt annað en myndasögur .
Um daginn hakkaði ég í mig The Losers eftir Andy Diggle .
Það er svolítið eins og að lesa hasarmynd , enda er búið að framleiða eina slíka eftir bókinni .
Hér segir frá útlægri sérsveit , þjálfaðri í herkænsku , sem ákveður að hefna sín á fyrrverandi vinnuveitendum sínum , þ.e.a.s. leyniþjónustu BNA .
Persónurnar eru afar hnyttnar og gaman verður að sjá hvaða one-linerar enda í myndinni .
Vonandi þessi : " I ' m the black McGyver .
Blackyver ! " Annað sem á hug minn allan þessa dagana er hið epíska Dark Reign-ævintýri sem er í fullum gangi í Marvel-ofurhetjuheiminum , sem er svo margþættur og flókinn að til eiga við hann má maður helst ekki lifa einhvers konar lífi .
Hver hetja er með sína eigin bók , og maður þarf helst að lesa allavega þrjár í einu til að ná almennilegri heildarmynd yfir þetta .
Í Dark Reign berst langveikur Iron Man ásamt nýupprisum Kapteini Ameríku ( hann var ráðinn af dögum fyrir um þremur árum ) gegn spilltum yfirvöldum .
Inn í þetta blandast almáttuga ofurhetjan Sentry sem einnig er haldinn ofurmannlegum geðklofa .
Vonandi að hann drepist í lokin , enda takmarkast þessar allra máttugustu ofurfígúrur fljótt sem persónur .
Ég bíð með öndina í hálsinum eftir lokaheftinu .
Ég sá í nýlegri ferð minni í Nexus , bestu myndasögubúð Norðurlanda , að indí-myndasögumeistararnir Peter Bagge ( Hate ) og Daniel Clowes ( Ghost World ) voru báðir að senda frá sér nýjar bækur .
Ég verð að lesa þær sem fyrst , enda má ég ekki bara lesa spandex .
Other Lives eftir Bagge er mannlegt grín-drama um netnörda .
Óskandi er að sagan virki sem forvörn á mig , því ég eyði sjálfur óæskilegum tíma á netinu .
Wilson eftir Clowes segir frá miðaldra einfara sem talar við hundinn sinn .
Ætli það verði ekki ágæt forvörn líka .
Þó ég myndi nú frekar fá mér kött .
