Bandaríski rithöfundurinn Christina Sunley sendi frá sér skáldsöguna The Tricking of Freyja á síðasta ári , en í bókinni segir hún frá telpunni Freyju sem elst upp hjá einstæðri móður sinni í Connecticut .
Móðir hennar er af íslensku bergi brotin , afi hennar fluttist með foreldrum sínum til Winnipeg í Kanada í kjölfar Öskjugossins vorið 1875 , og ólst upp í Gimli .
Framan af vill hún þó ekki að Freyja kynnist ættingjum sínum , en svo fer að þær halda til Gimli að hitta móðurforeldra Freyju og móðursystur , Ingibjörgu , Birdie .
Birdie , sem haldin er geðhvarfasýki , tekur ástfóstri við Freyju , en veikindi hennar eiga eftir að hafa alvarlega afleiðingar .
Bókinni var vel tekið vestanhafs og kom út íslensku á síðasta ári undir heitinu Freyjuginning .
Christina Sunley er svo væntanleg hingað til lands nú um helgina til að kynna bókina og á mánudag mun hún lesa upp úr henni í Þjóðmenningarhúsinu , segja frá tilurð hennar og tengslum sínum við Ísland og svara fyrirspurnum .
Kemur með kærastann Christina Sunley er ekki að koma hingað í fyrsta sinn , en það eru þó níu ár liðiðn frá því hún kom síðast og hún segir að nú rætist draumur hennar öll þau ár þegar hún kemst hingað aftur .
Það gefi heimsókninni svo sérstakt gildi að hún komi til að segja frá bók sinni , enda hafi hana aldrei grunað að hún ætti eftir að gefa bók út á Íslandi .
" Ég kem líka með kærastann minn með mér núna og það verður gaman að geta sýnt honum slóðir afa fyrir austan , en ég á líka eftir að skoða heimaslóðir ömmu minnar sem var að vestan .
" Aska úr Öskju örlagavaldur Í viðtölum hefur Sunley sagt frá því að kveikja bókarinnar hafi verið er hún sá fyrir sér lítinn dreng vakna að morgni við svo mikið öskufall að hann sá ekki handa sinna skil .
Hún segir og að það verði eflaust merkilegt að sjá ösku yfir svo miklu landsvæði á Suðurlandi , þó að vissulega sé það ekki nema brot af þeim ósköpum sem komu upp úr Öskju 1875 .
" Ég vona að það verði enn eitthvert líf í Eyjafjallajökli þegar ég ek austur en það er nóg að sjá smágosskvettu rétt á meðan við keyrum framhjá , " segir hún og hlær .
Snar hluti Freyjuginningar var skrifaður þegar Sunley dvaldi á Skriðuklaustri í maí 2001 .
" Ég hélt að ég væri að koma til Íslands á góðum tíma , það hlyti að vera gott veður í maí , en svo snjóaði meira og minna allan tímann og ég hélt mig því að mestu innan dyra og skrifaði fyrir vikið meira á þeim mánuði en ég hafi gert alla mánuðina á undan , " segir hún og kímir .
Sögur af íslenskum ættmennum Eins og getið er í upphafi segir bók Sunley frá Freyju sem kemst á snoðir um ætt sína og uppruna þegar hún kynnist ættingjum sínum í Gimli í Manitoba .
Þó að Sunley sé af íslenskum ættum líkt og Freyja segir hún að þær eigi lítið annað sameiginlegt .
" Ég ólst upp ættingjalaus , " segir hún : " Ég átti enga ættingja í New York þar sem ég bjó með foreldrum mínum og systur .
Móðir mín átti íslenska foreldra og bjó í Gimli sem barn , en missti þá og var ættleidd til Bandaríkjanna .
Hún hélt þó fast í uppruna sinn og sagði okkur oft sögur af íslenskum ættmennum sem við þó hittum aldrei enda sagði hún okkur að það væri ekkert þeirra á lífi í Manitoba .
Þegar ég var hálffertug sendi hún mér svo minningar afa míns þar sem hann sagði frá því er fjölskyldan tók sig upp með pjönkur sínar í kjölfar Öskjugossins , hélt til Seyðisfjarðar og þaðan til Kanada .
Þegar ég las þessa frásögn og söguna af því hvernig það var að koma til nýja landsins , eiga í samskiptum við frumbyggjana , veikindi og basl fannst mér sem hann væri að tala til mín og að ég væri hluti af langri sögu .
Mamma lét ekki þar við sitja heldur sendi hún mér fleiri skjöl um vesturfara , minnisbækur , bréf og ævisögur og síðan Íslendingasögurnar .
Hún var helsti ráðgjafi minn við samningu bókarinnar og ég hrindi í hana þegar ég var að velta því fyrir mér hvað fólk hefði haft á borðum í fjölskylduveislum í Gimli , hverju fólkið hefði klæðst og þar fram eftir götunum .
Því miður lést hún áður en ég lauk við bókina , en ég veit að hún hefði verið mjög stolt yfir því að ég lauk við bókina og enn stoltari yfir því að hún skuli hafa komið út á íslensku og að mér hafi verið boðið til Íslands að segja frá henni .
" Langar til að búa hér Þó að Sunley hafi alist upp ættingjalaus , eins og hún orðar það , þá á hún ættingja á Íslandi og segir það hafa verið óvenjulega stund þegar hún kom til Íslands í fyrsta sinn og var boðið í mat hjá ættmennum sínum : " Ég upplifði það í fyrsta sinn á ævinni að sitja í herbergi með ættingjum mínum og það tóku allir mér svo vel .
Þegar ég svo fór til Gimli að kynna bókina komst ég að því að þar átti ég líka fjölmarga ættingja og hitti meira að segja fólk sem mundi eftir afa mínum og í kjölfarið fékk ég tölvupóst frá níræðri konu sem sagðist vita á mér deili og hún hefði þekkt afa minn .
" Sunley segist vera búin að koma því frá sér sem hún vildi segja frá Íslandi í bili að minnsta kosti , hún sé nú með bók í smíðum sem gerist í Bandaríkjunum , en hún sé líka með ýmsar fleiri hugmyndir í kollinum sem hana langi til að takast á við og þar á meðal aðra bók sem hefur íslenska skírskotun án þess þó að hún vilji ræða það frekar að svo stöddu .
" Bandaríkin eru land innflytjenda , en það hafa ekki verið skrifaðar skáldsögur á ensku um hlutskipti íslenskra innflytjenda sem ég veit um og fólk hefur líka tekið bókinni vel .
Eitt af því sem mér finnst merkilegast við viðtökurnar er sá fjöldi landa minna sem hafa skrifað mér og sagst ýmist vera á leið til Íslands eftir að hafa lesið bókina eða vera nýkomnir þaðan eftir að hafa lesið hana .
" Ekki er bara að Sunley hefur gaman af að heimsækja Ísland , hana langar til að prófa það að búa hér : " Mig dreymir um að búa á Íslandi í a.m.k ár .
Ég hef þó ekki efni á því en myndi til dæmis taka því fagnandi fengi ég vinnu við hæfi , til dæmis við kennslu .
Ég verð þó að viðurkenna að ég hræðist íslenskan vetur , þó ekki kuldann heldur myrkrið .
" Upplestur og frásagnir Eins og getið er í upphafi les Christina Sunley upp úr Freyjuginningu í Þjóðmenningarhúsinu við Hverfisgötun á mánudag og hyggst þá lesa upp úr íslensku þýðingunni .
Hún mun síðan segja frá tilurð bókarinnar og tengslum sínum við Ísland og svara fyrirspurnum .
Meðal þess sem hún hyggst sýna eru ýmis gögn sem hún viðaði að sér vegna skrifanna .
Þriðjudaginn kl. 16.00 verður hún einnig með upplestur en nú í Reykjavíkur Akademíunni , JL-húsinu Hringbraut 121 , 4. hæð .
Þar verða einnig pallborðsumræður þar sem m.a. verður fjallað almennt um vesturferðir Íslendinga með skírskotun til nútímans .
Sunnudaginn , 6. júní , les Sunley upp úr bókinni í Stofnun Gunnars Gunnarssonar , Skriðuklaustri , og ræðir við gesti .
Síðasti viðburður í heimsókninni verður svo í Amtsbókasafninu á Akureyri miðvikudaginn 9. júní kl. 17.00 og þá mun hún líka lesa upp og ræða við gesti .
