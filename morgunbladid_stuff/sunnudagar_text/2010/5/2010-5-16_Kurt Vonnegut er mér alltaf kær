Vildi að ég gæti sagt að ég hafi verið að innbyrða háleit og stórmerkileg rit sem breytt hafa eða breyta munu veraldarsögunni en því er ekki að heilsa .
Það eru helst íslenskar glæpasögur sem verið hafa á leslistanum mínum undanfarið .
Þegar kóngur kom eftir Helga Ingólfsson vakti hvað mest athygli mína .
Þar er glæpur til rannsóknar en margt fleira hangir á spýtunni .
Sögulegir atburðir eru færðir í búning skáldsögunnar og tekst vel til að mínu mati .
Horfðu á mig eftir Yrsu Sigurðardóttur kom líka að mörgu leyti á óvart .
Glæpasagnafaraldurinn hefur svo haldið áfram að glepja og við bættust bækur höfunda frá Svíþjóð og Noregi , Hvarfið eftir Johan Thorim og Nemesis eftir Jon Nesbø .
Báðar ágætar , sérstaklega sú síðarnefnda sem er skemmtilega snúin .
Af erlendum höfundum sem rita sögur af sama meiði hef ég verið að lesa Peter Temple sem er ástralskur höfundur , býsna snjall .
Akkúrat núna er það þó Bandaríkjamaður að nafni Linwood Barclay .
Bókin nefnist Fear The Worst og er alveg þokkaleg .
Í fyrra las ég Too Close to Home eftir hann og var hún nokkuð góð .
Það má kannski kalla báðar úthverfakrimma .
Þær fjalla um venjulegar fjölskyldur sem flækjast í glæpsamleg mál .
Fjölskyldufeðurnir í aðalhlutverkum eru ekki neinar ofurhetjur og því síður vanir að fást við illþýði og gengur þetta allt saman upp og ofan hjá þeim .
Ameríkaninn Harlan Coben hefur undanfarið skrifað bækur af sama toga og má mæla með báðum þessum höfundum .
Svo hef ég dottið inn í heim Þórbergs Þórðarsonar .
Les af og til í bókinni hans Péturs Gunnarssonar um ÞÞ í forheimskunarlandinu .
Á þessum síðustu og verstu tímum kinka margir kolli er þeir sjá þennan titil .
Einn höfundur er mér alltaf kær .
Það er Kurt Vonnegut .
Hef alltaf gaman af því að glugga í bækur hans og einnig lesa það sem skrifað hefur verið um hann og hans höfundarferil .
Í mestu uppáhaldi eru Slaughterhouse 5 og Breakfast of Champions en margar aðrar eru líka fínar .
Húmorinn dásamlegur .
Honum datt í hug að lögsækja tóbaksframleiðendur fyrir að lofa því að sígarettur væru bráðdrepandi en standa ekki við það .
Hann væri áttræður og við ágæta heilsu eftir stórreykingar alla ævi .
En að lokum varð hann burt kvaddur eins og gengur þótt ekki gerðist það af völdum reykinga .
