Ég á þrjú börn – það elsta á tólfta ári – og reyni að fylgjast með enda hef ég mikinn áhuga á tölvum og því hvernig við getum hagnýtt okkur þær í leik og starfi , " segir Guðjón H. Hauksson , kennari í upplýsingatækni við Menntaskólann á Akureyri .
Guðjón ritaði grein á vefsíðu Samtaka , svæðisráðs foreldra nemenda í grunnskólum Akureyrar um tölvuleiki sem vinsælir eru meðal barna og unglinga en foreldrar virðast vera lítið meðvitaðir um hvað innihalda .
Greinin hefur komið af stað umræðum um þessi mál svo um munar og farið víða .
Óhætt er að segja að myndskeið sem fylgir greininni , þar sem Guðjón klippir saman brot úr þessum leikjum , hafi fangað athygli foreldra og kennara , enda er efnið í meira lagi óhugnanlegt .
" Ég ætlaði bara að skrifa lítið bréf til foreldra í bekk sonar míns til að benda þeim á síður sem hjálpa manni að átta sig á þessum leikjum .
En bréfið varð alllangt og svo fannst mér að þetta yrði líka að vera myndrænt svo ég setti upp þetta myndband og þannig vatt þetta upp á sig .
" Í framhaldinu var haldinn opinn fundur fyrir alla foreldra á Akureyri sem var vel sóttur .
Viðbrögðin þar voru sterk .
" Það sem sló mig helst var að foreldrar virðast ekki gera sér nokkra grein fyrir þeim heimi sem blasir við börnunum í tölvunni .
Ég átti ekki von á því .
Ég hélt að foreldrar fylgdust betur með tölvunotkun barna sinna .
" Baby Gaga slær í gegn Guðjón hefur einnig kynnt þessi mál fyrir grunnskólakennurum og foreldrafélög víða hafa sýnt mikinn áhuga .
Hann segir fyrirlestrana fjalla um fleira en tölvuleikina , þótt þeir hafi vissulega fangað athyglina .
" Ég ræði t.d. um foreldrahlutverkið , sem er svo einfalt og skýrt til að byrja með þegar barnið er lítið .
Við erum þarna til að veita þeim ást og umhyggju , hjálpa þeim , kenna þeim að hjóla , lesa fyrir þau o.s.frv. Þegar þau ná táningsaldri fara þau að fjarlægjast foreldrana – eins og eðlilegt er – til að uppgötva sjálf sig og öðlast sjálfstætt líf .
Þá fara þau að vilja vera ein í herbergjunum sínum en þar er kannski nettengd tölva , gemsi og sjónvarp , og um leið eru allir vinirnir þar líka .
Og ekki bara nánir vinir heldur líka vinir vinanna og hinir og þessir sem við vitum ekki hverjir eru og þau hitta í gegnum msn og Facebook .
Á þessum viðkvæma aldri hafa þau ekki tilfinningalegan og félagslegan þroska til að takast á við allt þetta áreiti .
Þau fá ekki það einrúm sem þau þarfnast .
" Á fyrirlestrunum hefur Guðjón reynt að gefa foreldrum og kennurum hugmynd um hvað börnin gera inni í herbergi eftir að dyrunum hefur verið lokað .
" Ég sýni þessa tölvuleiki , en líka fyrirmyndirnar í fjölmiðlum og á netinu – t.d. hvernig Lady Gaga verður að Baby Gaga , " segir hann og vísar í brasilískan hæfileikaþátt þar sem átta ára stúlka er meðal keppenda og kemur fram stífmáluð , fáklædd og uppstríluð eins og fyrirmyndin , en myndskeið úr þættinum má finna á Youtube .
" Hún kann reyndar ekkert að syngja eða dansa en af því að hún er svona klædd eru allir svo hrifnir .
Svo nefni ég hinn alræmda Júlí Heiðar og lagið hans Blautt dansgólf .
Þessi fádæma texti sýnir ótrúlegt viðhorf til stelpna og er bara hreint út sagt viðbjóðslegur .
Og í mars söng Júlí Heiðar þennan texta fyrir 13 til 15 ára gömul börn í Sjallanum á Akureyri ! " Á Youtube má annars vegar sjá myndskeið þar sem textinn að laginu rennur yfir skjáinn um leið og það heyrist flutt og hins vegar myndskeið þar sem Júlí Heiðar flytur þetta sama lag fyrir nemendur í Versló .
" Það finnst mér ennþá meira sláandi , " segir Guðjón .
" Þarna segir hann stelpunum til hvers þær eigi að nota háu hælana sína en mér finnst ótrúlegt að þær skuli ekki hreinlega standa upp á sínum háu hælum og lemja hann með þeim .
Í staðinn orga þær og garga af hrifningu með strákunum .
Þarna hverfur einstaklingurinn og múgurinn tekur við , hjörðin sem hugsar ekki neitt .
Svona finnst mér netlíf krakkanna okkar vera að verða .
Þau nærast á svona myndböndum , senda þau á milli sín á msn og Facebook , alltaf eitthvað sem er ýkt kúl eða ýkt ógeðslegt – alltaf ýktara og ýktara .
" Brenna allar brýr að baki sér Í myndskeiðinu sem Guðjón setti saman er einnig sláandi að sjá hver viðbrögðin geta orðið hjá krökkunum , sé lokað fyrir aðgang þeirra að tölvuveröldinni .
Þar má sjá erlent myndband sem tekið er af 12 , 13 ára strák þegar hann uppgötvar að foreldrar hans eru búnir að segja upp áskriftinni að netleiknum hans .
Viðbrögð hans eru ofsakennd og það er ekki annað að sjá en að hann upplifi gríðarlega vanlíðan , ekki bara tilfinningalega heldur einnig líkamlega .
" Þetta sýnir í raun hvað tölvufíknin getur orðið mikil því þetta eru einfaldlega viðbrögð fíkilsins við því að fíkniefnið er tekið .
Ég hef líka heyrt í íslenskum foreldrum barna sem eru nánast búin að brenna allar brýr að baki sér .
Þau eru ekki hæf til neins ; geta ekki stundað sitt nám , ekki tekið þátt í fjölskyldulífinu og eru óhæf í samskiptum því þau hugsa bara um það eitt að komast í tölvuna , hvort sem það er vegna leikja , Facebook eða annars .
" Af umræðum á vefsíðunni , þar sem grein Guðjóns er að finna , má sjá að foreldrum finnst iðulega erfitt að taka á tölvu- og netnotkun barna sinna .
Ekki aðeins eru börnin oft á tíðum ein heima eftir skóla heldur er ómögulegt að hafa yfirsýn eða stjórn á því tölvuefni sem krakkarnir komast í tæri við á heimilum vina sinna .
En hvað er þá til ráða ? " Ég er alltaf að uppgötva betur og betur hvað það skiptir miklu máli að foreldrar tali sig saman um einhverjar ákveðnar reglur .
Þetta geta verið reglur varðandi það að nettengdar tölvur fari ekki inn til krakkanna , að það séu örugglega lykilorð á tölvunum sem krakkarnir kunni ekki og að það séu sér notendareikningar fyrir börnin svo þau slysist ekki inn í okkar tölvupóst svo eitthvað sé nefnt .
Netsíur geta líka verið hjálplegar og lokað fyrir margt .
En mikilvægast er samt að tala um þetta við krakkana , t.d. um texta á borð við Blautt dansgólf og um umgengni á Facebook svo eitthvað sé nefnt , " segir hann og vísar í dæmi um minningarsíður sem stofnaðar eru um fórnarlömb banaslysa í óþökk ættingja , jafnvel andartökum eftir að slysin verða .
" Um allt þetta þarf að ræða því það má ekki fara svo að við lokum augunum og eyrunum fyrir þessu .
" Grein Guðjóns má finna á : http://samtaka.net / ? page_id = 96 Blóðið vellur út um allt Í myndbandinu sem Guðjón setti saman með greininni sýnir hann búta úr þremur tölvuleikjum , sem vinsælir eru meðal krakka frá 11 , 12 ára aldri .
Í fyrsta lagi er leikurinnn Left 4 Dead , þar sem barist er við fjöldann allan af lifandi líkum í óskilgreindri borg .
" Hetjurnar " beita öllum mögulegum aðferðum til að limlesta og hluta líkin sundur svo blóðið vellur út um allt .
Leikurinn virðist vera í mikilli tísku í heimi ungmenna og stálpaðra krakka en hægt er að nálgast " demo " eða prufuútgáfu af leiknum ókeypis á netinu .
Leikurinn var verðlaunaður sem besti fjölspilunarleikinn árið 2008 .
Annar leikurinn sem Guðjón fjallar um er hinn alræmdi Grand Theft Auto þar sem sá sem leikur er í hlutverki fyrrverandi hermannsins Nico Bellic og er staddur í borginni Liberty City .
Hann missir fótanna í undirheimum borgarinnar og plaffar niður hvern þann sem á vegi hans verður , saklausa borgara , lögreglumenn og jafnvel sjúklinga á slysadeild , með tilheyrandi blóðsúthellingum , en fyrir það fær sá sem leikur stig .
Leikurinn á tíu heimsmet enda hefur hann slegið fjölda sölumeta .
Foreldrar halda hins vegar gjarnan að um bílaleik sé að ræða .
Þriðji leikurinn er Modern Warfare þar sem leikandinn setur sig í spor hermanns í stríðsátökum á stöðum eins og Afganistan .
Hann upplifir skotgrafahernað og bílasprengjur svo eitthvað sé nefnt og líkt og í fyrri leikjunum tveimur eru blóðsletturnar ekki sparaðar .
" Það er mikil og nákvæm tölvugrafík í þessum leikjum og hljómgæðin stórkostleg .
Svo þegar barn spilar þessa leiki í myrkri í herberginu sínu með heyrnartól í frábærum myndgæðum tímunum saman þá hefur það verulega vond sálræn áhrif , " segir Guðjón .
Gagnlegar síður : www.gamingwithchildren.com www.whattheyplay.com www.commonsensemedia.org 