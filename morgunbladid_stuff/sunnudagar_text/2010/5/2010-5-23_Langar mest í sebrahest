Það er sennilega ágætt að dýrahirðirinn Dóróthea Unnsteinsdóttir sé í sæmilega rúmgóðu herbergi því þar búa , auk hennar sjálfrar , hundur , tveir kettir , tvær kanínur og hamstur , auk þess sem hestarnir og kindurnar í sveitinni eiga sér sinn stað í hjarta hennar .
Bergþóra Njála Guðmundsdóttir ben@mbl.is Ég dýrka dýr og mig hefur alltaf langað til að eiga dýr og langar alltaf í fleiri og fleiri dýr , " segir Dóróthea Unnsteinsdóttir , fjórtán ára Hveragerðismær , sem óhætt er að segja að sé nokkuð einbeitt í áhuga sínum á alls kyns skepnum .
Sjálf á hún vel yfir tuttugu ferfætta vini þegar allt er talið með .
" Ég á tíu hesta með fjölskyldunni , svo á ég tvær kanínur og einn hamstur , eina eða tvær kindur en fjölskyldan á fleiri , tvær kisur og einn hund hér heima og svo er annar hundur og tvær kisur í viðbót fyrir vestan í sveitinni minni , " segir hún og viðurkennir að þó að vinkonur hennar deili dýraáhuga hennar sé þó sennilega engin sem komist í hálfkvisti við hana í skepnuhaldi .
Dýraáhuginn er síður en svo nýr af nálinni .
" Ég er ekki alveg viss hvenær ég eignaðist fyrsta dýrið mitt .
Ætli ég hafi ekki verið sex , sjö ára þegar ég eignaðist fyrsta köttinn .
Nei annars , ég átti fyrst kind sem ég fékk þegar ég var pínulítil og svo hefur hitt komið smám saman .
Hestarnir hafa alltaf verið frá því ég fæddist og eins hefur fjölskyldan alltaf verið með kindur .
" Eins og gefur að skilja búa ekki öll dýrin hennar Dórótheu inni á heimili fjölskyldunnar .
" Við eigum ekki sjálf fjárhús þannig að við erum með kindurnar okkar hjá frænda okkar sem er vestur í Dalasýslu .
Hluti hestanna er svo hér í Hveragerði en afgangurinn í sveitinni hjá systur minni .
" Á fullu í ljósmóðurstörfunum Smærri skepnurnar eru ekki síður spennandi í augum Dórótheu , sem heldur úti eigin nagdýrarækt undir nafninu Smáholtsræktun .
" Um tíma var ég með 30 hamstra og 18 kanínur en núna er ég bara með einn hamstur og tvær kanínur .
Önnur þeirra er hins vegar ungafull svo þeim fjölgar væntanlega fljótlega .
" Það verður því mikið að gera í ljósmóðurstörfunum hjá Dórótheu á næstunni því önnur kisan á líka von á sér .
" Í raun þarf ekkert að fylgjast með eða aðstoða þegar kanínurnar gjóta en ég held að það þurfi stundum hjá kisum .
Þetta er í fyrsta sinn sem kisa hjá okkur gýtur .
" Hún segir ganga vel að koma afkvæmum gæludýranna á heimili þegar tími er kominn til að þau fari út í heim .
" Alla vega með kanínurnar því allir ungarnir eru fráteknir áður en þeir fæðast .
Þeir eru hreinræktaðir svo það eru margir sem vilja fá þá og flestir þeirra fara inn á heimili hér í bænum .
" Kanínurnar sem Dóróthea ræktar eru af svokölluðu Lionhead-kyni og hafa fengið nöfnin Atlas og Hope .
Kisurnar , Korka og Kolgríma eru " venjulegir húskettir " að hennar sögn en hundurinn á heimilinu , Valía , er blanda af Dalmatian- og Labrador-kyni .
Þrátt fyrir að dýrin séu ólík að stærð og eðli lyndir þeim ágætlega saman að hennar sögn .
" Kettirnir ólust upp með hundinum svo þeir eru bara bestu vinir .
Það hafa ekki orðið neinir árekstrar .
" Ánægjan sem fylgir dýrunum er þeim mun meiri , ekki síst hjá félögum í hverfinu , svo oft er líf og fjör á heimilinu .
" Það er svolítið vinsælt að koma í heimsókn til að klappa og knúsa dýrin , alla vega hjá yngstu krökkunum .
" Sennilega er ágætt að Dóróthea sé með " sæmilega stórt herbergi " til að koma hjörðinni fyrir en mamma hennar hefur þó séð sig knúna til að setja dýrahaldinu ákveðnar skorður .
" Kanínurnar eru úti í litlum kofa því það kemur alveg rosaleg lykt af þeim , en þegar ungarnir koma fær kerlan að koma inn og vera með þá hér inni .
Annars eru dýrin inni í herberginu mínu .
" Og þrif og fóðrun sem fylgir ferfætlingunum er á könnu Dórótheu .
" Ég sé um að þrífa undan dýrunum enda þarf ég að sjá um það í staðinn fyrir að hafa þau hérna inni .
Og það hefur bara gengið vel .
Það þarf að þrífa þrisvar í viku , alla vega hjá kanínunum og hömstrunum .
En kisurnar eru bara útikisur svo við erum ekki með kattasand og því er ekki eins mikið um þrif vegna þeirra .
" Ljósmyndar ferfætlingana Hún játar að vissulega fari mikill tími í dýrin , en telur það ekki eftir sér .
" Ég er ekki í neinum frístundum nema bara hestamennskunni svo ég hef alltaf tíma fyrir dýrin .
Ég hef reyndar mikinn áhuga á ljósmyndun og tek mikið af myndum af dýrunum .
" Myndirnar setur hún svo gjarnan á vefinn , en hún heldur úti vefsíðu um Smáholtsræktunina auk þess sem hún er virk á spjallþráðum um gæludýr .
Það er því óhætt að segja að Dóróthea sé heltekin af dýrunum og ýmsu sem þeim fylgir .
Það er kannski ósanngjarnt að spyrja hvaða dýr séu skemmtilegust en Dóróthea tekur vel í að svara slíkri fyrirspurn .
" Ég verð að segja hestarnir því ég fæ miklu meira út úr þeim en kanínunum og hömstrunum .
" Svarið kemur hins vegar á óvart þegar Dóróthea er spurð hvort það sé einhver dýrategund sem hana langi að eignast .
" Mig langar í sebrahest , " segir hún án þess að hika .
" Ég veit ekki af hverju – ég hef bara alltaf heillast af þeim því þeir eru svo fallegir .
" Hún viðurkennir að vita ekki alveg hvað hún myndi gera við sebrahest ef svo ólíklega vildi til að draumurinn rættist .
" Sennilega bara hafa hann með hinum hestunum , " segir hún svo .
Og það fer ekkert á milli mála hver framtíðarplönin eru hjá hinum unga dýrahirði Dórótheu .
" Ég ætla að reyna að halda áfram með ræktunina og vera áfram með kanínur þegar ég verð stærri .
Síðan þegar ég er orðin fullorðin ætla ég að verða tamningamaður eða dýralæknir .
" http://smaholt.bloggar.is Á kafi í dýrahaldi frá fæðingu " Hún hefur alltaf verið brjáluð í dýr , " segir Dagný Karlsdóttir , mamma Dórótheu , um þann mikla áhuga sem dóttirin hefur á dýrum .
" Hún hefur líka verið í tengslum við skepnur frá upphafi því við áttum heima úti í sveit þegar hún fæddist , þótt við værum ekki bændur .
Það var alltaf hundur og kettir á heimilinu og við höfum alltaf haldið hesta .
Svo eru kindur á næsta bæ þar sem bróðir minn býr svo Dóróthea tekur fullan þátt í sauðburðinum og tekur á móti lömbum .
" Dóróthea var ekkert á því að láta deigan síga eftir að fjölskyldan flutti úr sveitinni í Hveragerði .
" Hún byrjaði strax að suða um kanínur og hamstra og naggrísi eftir að við fluttum hingað í bæinn , " segir Dagný .
" Svo er hún endalaust að stilla dýrunum upp og taka myndir af þeim .
" Dagný segir þokkalega þolinmæði ríkja af hennar hálfu í garð þessa mikla dýrahalds .
" Svona inni á milli að minnsta kosti .
Hún á nú að sjá um þetta að mestu sjálf og gerir það , svona a.m.k. þegar mamma er aðeins búin að nöldra .
" 