Aukið fjármagn í umhverfisstarf fyrirtækja er sennilega eitt af því síðasta sem menn áttu von á að sjá koma út úr kreppunni margumtöluðu .
Haustið 2008 var það viðhorf víða að nú hefðu menn ekki lengur efni á að eltast við umhverfismál ; baráttufólk fyrir vistvænni lifnaðarháttum saup hveljur og óttaðist að nú yrði ekki bara stöðnun heldur mörg skref stigin aftur á bak í þróun umhverfismála á Íslandi .
En hver var raunin ? " Það kom mér dálítið á óvart að þegar kreppan skall á fór síminn hjá mér virkilega að hringja , " segir Finnur Sveinsson hjá FSV ráðgjöf sem sinnir ráðgjöf í umhverfismálum .
" Það er alltaf sagt að umhverfismálin séu mál góðu tímanna þegar fólk hefur efni á því að hugsa um þau en mín upplifun var þveröfug .
Allir höfðu svo mikið að gera í góðærinu að þeir máttu ekki vera að því að hugsa um umhverfismál .
Þegar bankarnir féllu var skyndilega fullt af fólki sem hafði ekkert að gera í vinnunni því fyrirtækin sögðu ekki upp jafn mörgum og þau hefðu í raun og veru þurft að gera .
Niðurstaðan var sú að fyrirtækin nýttu starfskraftana í að undirbúa næstu góðæristíma með því að fara í gegnum gæðastarf fyrirtækisins , þar á meðal umhverfismálin .
" Önnur birtingarmynd þessa er uppgangur norræna umhverfismerkisins Svansins , en fjöldi íslenskra leyfishafa hefur tvöfaldast á síðustu mánuðum og fleiri eru væntanlegir .
" Þegar ég byrjaði hjá Umhverfisstofnun í lok árs 2008 var kreppan að skella á .
Þá hélt ég að það myndi draga úr áhuga á Svansmerkinu en reynslan varð önnur .
Áhuginn hefur stóraukist á undanförnum misserum , " segir Anne Maria Sparf , sem hefur umsjón með Svaninum á Íslandi .
" Fyrirtækin fóru að hugsa um hvernig þau gætu bætt samkeppnishæfnina og sáu að umhverfismálin voru ein leið til þess .
Um svipað leyti tók ríkið ákvörðun um að efla Svansmerkið sem féll vel að hinum aukna áhuga .
" Mikilvægur áhrifavaldur í þessu sambandi er vistvæn innkaupastefna ríkisins , sem umhverfis- og fjármálaráðherra skrifuðu undir fyrir rúmu ári en stýrihópur ríkis og sveitarfélaga hafði þá unnið að málinu um nokkurt skeið .
Stefnan felur í sér að tekið verður tillit til umhverfissjónarmiða við innkaup ríkisins á markvissari hátt en hingað til .
Þetta þýðir að til að auka möguleika sína á samningi við ríkið þurfa birgjar og þjónustuaðilar að sýna fram á að varan eða þjónustan uppfylli ákveðin umhverfisskilyrði .
Til mikils er að vinna því ríkið kaupir vörur og þjónustu fyrir um 100 milljarða króna á ári en til viðbótar kaupa sveitarfélög vörur og þjónustu fyrir um 90 milljarða árlega .
Vilja skapa sér forskot " Vistvæna innkaupastefnan gengur út á að fá markaðinn í gang í umhverfismálum , " útskýrir Finnur , sem er verkefnisstjóri samstarfsvettvangs opinberra aðila um vistvæn innkaup – VINN .
" Hún ýtir undir því birgjarnir fara að hugsa um hvernig þeir geta skapað sér forskot í útboðum ríkisins með því að efla umhverfisstarf sitt .
Þetta þrýstir líka á ríkið að setja umhverfisskilyrði í útboðum .
" Og þetta virkar á markaðinn , ef marka má Anne Maria sem segir greinilegt að vistvæna innkaupastefnan sé drifkraftur fyrir fjölda þeirra leyfa sem nýlega hafa verið veitt eða eru í vottunarferli sem stendur .
" Þegar umhverfisskilyrðin sem felast í stefnunni eru komin inn í rammasamninga og opinber útboð , verður Svansvottun auðveldasta leiðin fyrir fyrirtæki til að mæta þeim , " segir hún .
" Framsækin fyrirtæki hafa sótt um vottun nú þegar til þess að tryggja sér forskot í samkeppninni .
Og nú þegar þekkjum við dæmi þess að vottun hefur skilað árangri fyrir leyfishafa Svansins í opinberum útboðum .
" Það er þó meira en að segja það að gera umhverfiskröfur í opinberum innkaupum en þær þarf að setja fram eftir kúnstarinnar reglum .
Það verkefni er á könnu VINN-stýrihópsins en þar eiga sæti , auk fulltrúa ríkisins , fulltrúar frá Sambandi íslenskra sveitarfélaga , Reykjavíkurborg og Hafnarfirði .
Þannig er unnið að vistvænum innkaupum víðar á opinberum vettvangi .
Stýrihópurinn horfir að miklu leyti til þeirra viðmiða sem hafa verið sett á Norðurlöndum og innan Evrópusambandsins við mótun sambærilegra stefna þar .
" Við breytum ekki erlendu viðmiðunum að neinu ráði enda vitum við að þau hafa þegar farið í gegnum nálaraugað , bæði lagalega , samkeppnislega og hvað umhverfið varðar , " útskýrir Finnur .
" Þessa dagana erum við að klára vistvæn skilyrði , eða viðmið í 12-14 vöruflokkum , " en Ríkiskaup bjóða út í alls 19 vöruflokkum .
" Hver flokkur – t.d. húsgögn eða upplýsingatæknivörur – nær yfir mjög margar vörur og við setjum almenn viðmið sem ná yfir öll helstu umhverfismál sem snerta viðkomandi vöruflokk .
" Að mörgu þarf að huga svo að viðmiðin stangist ekki á við lög og reglur sem gilda á Evrópska efnahagssvæðinu um frjáls viðskipti .
" Við getum tekið dæmi af ljósritunarpappír til að skýra hversu flókið þetta er , " segir Finnur .
" Það má ekki fara fram á að hann sé ekki bleiktur með klór því sú krafa á ekki við um sjálfa vöruna , heldur framleiðsluferilinn .
Hins vegar má tilgreina að ekki megi vera klór í honum – það snertir sjálfa eiginleika vörunnar .
Það skiptir líka máli í þessu sambandi hvort verið er að kaupa vöru , verktöku eða þjónustu .
Allt verður að orða á ákveðinn hátt miðað við það .
Þess vegna förum við ekki mikið út fyrir það sem Evrópusambandið og Norðurlöndin hafa gert , því við vitum að þau hafa þróað viðmið sem eru innan lagarammans .
" Ekki að finna upp hjólið Annað dæmi er umhverfismengun sem hlýst af flutningi vara en Finnur bendir á að óleyfilegt sé að setja sem skilyrði að vara sé ekki flutt um langan veg , sem vissulega myndi hjálpa íslenskum framleiðslufyrirtækjum .
" Það væri dulin samkeppnishindrun skv. Evrópusáttmálanum .
Við verðum að hafa kröfurnar þannig að hægt sé að bjóða vörurnar út á Evrópska efnahagssvæðinu , og það mega ekki vera hindranir sem útiloka erlendar vörur inn á markaðinn .
" Hins vegar megi gera ítarlegar kröfur um hvers eðlis vörurnar eigi að vera , sem hafi verið nýtt til að ýta undir innlenda framleiðslu í öðrum löndum .
" Þekktasta dæmið er matvæli og rekstur mötuneyta .
Í Svíþjóð hafa verið sett skilyrði um að á matseðli í grunnskólum séu epli á borðum frá ágúst og fram í nóvember , en á þeim tíma er uppskerutími fyrir epli í Skandinavíu .
Eftir þetta tímabil má bjóða upp á banana eða aðra ávexti , enda eru þeir þá ekki í samkeppninni við eplin .
Það væri hægt að grípa til svona ráða til að hjálpa íslenskum fyrirtækjum .
" Gera má ráð fyrir að vistvænu viðmiðanna fari fljótlega að sjá stað í útboðum á vegum ríkisins , en nú þegar hefur Reykjavíkurborg horft til þeirra í útboði um ræstingar í leikskólum .
Samhliða verður upplýsingum um það sem er að gerast í þessum málum í Evrópu og Skandinavíu miðlað til opinberra kaupenda og seljenda , m.a. í gegn um heimasíðu verkefnisins , www.vinn.is .
" Það er mikilvægt að fólk viti að við erum ekki að finna upp hjólið í þessu hér á Íslandi , " segir Finnur .
" Þetta er margreynt og við tökum upp það sem hefur reynst vel annars staðar .
Í framhaldinu væri svo auðvitað frábært ef stærstu fyrirtækin á Íslandi tækju sig saman um að nota þessi skilyrði , því þannig yrði þróunin ennþá hraðari .
" En hvað með viðbrögð þeirra sem selja vörur og þjónustu ? Eru fyrirtækin sátt við að verið sé að setja þeim ný skilyrði í opinberum útboðum ? " Andrúmsloftið í samfélaginu er þannig að fólk er fylgjandi þessu , " svarar Finnur .
" Þegar við fórum af stað árið 2002 var þetta eins og að berjast við vindmyllur en nú er rekið á eftir okkur með fyrstu viðmiðin .
Fyrirtæki sem eru komin áleiðis í sínu umhverfisstarfi segja : " Við erum búin að fara í gegnum okkar vinnu – af hverju eru kröfurnar ekki komnar ? " " Hann viðurkennir þó aðspurður að þetta sé ekki algilt .
" Sum fyrirtæki eru ábyggilega pirruð enda sjá þau að umhverfisstarf gengur út á að nota minna af öllu .
Þau spyrja sig e.t.v. af hverju þau eigi að stuðla að minni notkun og draga þannig úr eigin sölu .
Það er líka meðvituð ákvörðun hjá sumum að fara ekkert í þetta umhverfisdót .
Þau trúa því að hinn markaðurinn , sem ekki setur umhverfisskilyrði , sé nægilega stór fyrir þau og þá er það bara í lagi .
" Hins vegar segist hann klárlega skynja hugarfarsbreytingu í fyrirtækjum varðandi umhverfismál .
" Bara það að vottuð fyrirtæki eru farin að auglýsa að þau séu með Svaninn eins mikið og þau gera ýtir undir aukinn áhuga á málaflokknum .
Fólk er farið að upplifa umhverfismálin sem gæðamál og stöðugt fleiri líta þau jákvæðum augum .
" Svanurinn kominn á flug Þegar ég hóf störf fyrir Svaninn árið 2008 voru fjögur gild Svansleyfi á Íslandi en núna eru þau orðin átta talsins .
Að auki eru 15 umsóknir í vinnslu og um 10 áhugasamir til viðbótar , " segir Anne Maria um þá aukningu sem hefur orðið í áhuga fyrirtækja á því að votta vörur sínar og þjónustu með norræna umhverfismerkinu Svaninum .
Merkið vottar að varan eða þjónustan sem um ræðir standist ströng umhverfis- og heilsuskilyrði og sé því vistvænni og heilnæmari en flestar vörur á markaðnum .
Auk þess eru gæðin tryggð þar sem virknin þarf að vera jafn góð eða betri en hjá sambærilegri vöru eða þjónustu .
" Ég væri sennilega með enn fleiri umsóknir ef það væri hægt að votta hvað sem er , " heldur hún áfram .
" Margar fyrirspurnanna sem við fáum eru vegna vöru- eða þjónustuflokka sem ekki er hægt að votta , því ekki er búið að þróa leyfisskilyrði fyrir þá .
Þannig hef ég sem dæmi ekki getað aðstoðað bæði líkkistuframleiðanda og safn úti á landi sem voru áhugasöm .
Hægt er að votta 65 vöru- og þjónustuflokka , þar á meðal prentsmiðjur , veitingastaði , ræstingarþjónustur , hreinsiefni , pappír , sjónvörp , hjólbarða , snyrtivörur og bleiur .
Merkið hefur náð ótrúlegum árangri á síðastliðnum 20 árum , því alls er búið að veita 2.000 leyfi fyrir 6.000 einstakar vörutegundir .
" Um 100 manns vinna á skrifstofum Svansins á Norðurlöndum , þar af flestir við þróun skilyrða fyrir Svansvottun og við leyfisveitingar .
" Það eru því alltaf að koma inn nýir flokkar og núna er t.d. verið að kanna hvort Svanurinn eigi að fara að þróa leyfisskilyrði fyrir matvæli , sem gæti falið í sér góð nýsköpunar- og útflutningstækifæri fyrir íslenska matvælaframleiðslu í framtíðinni .
" Snjóboltaáhrif hjá fyrirtækjum Hún segir að stundum megi skynja snjóboltaáhrif í áhuga á vottun innan ákveðinna sviða atvinnulífsins hér á landi , t.d. meðal prentsmiðja og ræstingarþjónusta , en þar er áhuginn fyrir vottun mikill þessa daga .
" Það er augljóst að drifkrafturinn fyrir þessum aukna áhuga núna er vistvæn innkaupastefna ríkisins .
Fyrirtæki vilja skapa sér sérstöðu og sjá Svansvottun sem tækifæri í kreppunni .
" Hvað varðar kostnað fyrirtækjanna við vottunina segir Anne Maria töluverðs misskilnings gæta varðandi það hver hann sé .
" Fyrirtækin halda að þetta sé dýrara en það er í raun .
Kostnaður vegna Svansvottunar er óverulegur í samanburði við annan kostnað við markaðssetningu .
Fyrir flest íslensk fyrirtæki er árgjald Svansins sambærilegt einni auglýsingu í dagblaði , en verðmæti merkisins í raun mun meira .
Í mínu heimalandi , Finnlandi , er Svansmerkið meðal tíu sterkustu vörumerkjanna .
Við höfum ekki náð þeim árangri á Íslandi en tækifærin eru fyrir hendi og núna erum við að komast á flug .
" Næsta skref er að kynna merkið betur fyrir neytendum .
" Þannig hjálpum við fyrirtækjunum við markaðssetningu á vörunum , því merkið er einskis virði nema fólk viti fyrir hvað það stendur .
Ég held að áhugi neytenda muni aukast á næstunni .
Það er mikill áhugi meðal fólks á hollara mataræði , lífrænni ræktun og fleiru í þeim dúr .
Heilsa snýst ekki bara um matvæli heldur líka aðrar vörur í daglegu lífi okkar , s.s. snyrtivörur , sápur og hreinsiefni sem stundum innihalda hættuleg efni .
Svanurinn auðveldar fólki að velja öruggar vörur því vottun tryggir lágmörkun hættulegra efna í framleiðsluferlinu .
" Með 750 boðbera vistvænnar stefnu Ræstingarþjónusta ISS fékk Svansvottun í nóvember sl. en að sögn Hólmfríðar Einarsdóttur , gæðastjóra fyrirtækisins , kom það til vegna áhuga þess á umhverfismálum almennt .
" Við settum okkur umhverfisstefnu fyrir 15 árum enda dælum við miklu efnismagni út í náttúruna á degi hverjum .
Það skiptir því miklu máli hvað við notum og hversu mikið .
" Vottunin breytti miklu í starfseminni að hennar sögn .
" Í dag eru 90% efnanna sem við notum Svansvottuð og sömuleiðis allur pappír , s.s. klósettpappír , handþurrkur og fleira .
Við innleiðum hjá okkar viðskiptavinum að flokka ruslið sitt og nota ekki plastpoka í ruslafötur nema þar sem ruslið er blautt .
Og eftir nýlega úttekt sýnist mér að efnisnotkun okkar hafi minnkað um 40% frá því að við fengum vottunina .
Samt höfðum við áður farið í átak þar sem við spöruðum efni sem nam einum tanki í Öskjuhlíðinni .
Ég hugsa að við förum hátt í það núna til viðbótar .
" Ræstingarþjónusta ISS fékk samning við Reykjavíkurborg um þrif á leikskólum um áramótin og Hólmfríður er viss um að þar hafi vottunin skipt máli .
" Það var stigagjöf sem réð því hver fékk samninginn en þetta hafði alveg örugglega mikið að segja því við fengum líka stig fyrir umhverfisstarfið .
" Hún á því von á því að vottunin eigi eftir að borga sig fjárhagslega fyrir fyrirtækið .
" Vissulega fylgir þessu kostnaður og þetta er mikil vinna en við höldum að það muni skila sér .
" Þá segir hún Svaninn skipta starfsfólk fyrirtækisins miklu máli .
" Við héldum námskeið fyrir alla okkar starfsmenn þar sem við fórum í gegnum umhverfismálin .
Í dag erum við því með 750 boðbera umhverfisvænnar stefnu .
Enda segja þeir sem stýra ræstingunum að þeim finnist þeir vera að vinna miklu merkilegra starf nú en áður .
" Töpuðu á því að hætta með Svaninn Eitt af þeim fyrirtækjum sem eru í vottunarferli út af Svaninum er Mjöll-Frigg en í sumar hyggst það setja á markað nýtt þvottaefni undir nafninu Milt , sem skarta mun merkinu .
Fyrirtækið hefur áður verið með Svansvottað þvottaefni , Maraþon milt , sem í mörg ár var Svansmerkt .
Fyrir nokkrum árum hætti fyrirtækið hins vegar með vottunina , meðal annars vegna kostnaðarins sem hún hafði í för með sér .
Kristján Grétarsson , framkvæmdastjóri Mjallar-Friggjar , segir að í ljós hafi komið að fyrirtækið tapaði á þeirri ákvörðun .
" Við sáum það klárlega í sölutölum , " segir hann .
" Við teljum því að þetta hafi skipt miklu máli fyrir markaðssetninguna á efninu .
" Kristján er tiltölulega nýr hjá fyrirtækinu en eftir að hann kom til starfa var tekin sú ákvörðun að fyrirtækið skyldi stefna að því að auka áherslu á umhverfisþáttinn í allri framleiðslu sinni .
" Við þróuðum nýja þvottaefnið þannig að það mun uppfylla alla umhverfisstaðla .
Það er hins vegar bara fyrsta skrefið því við ætlum að halda áfram .
Við finnum klárlega að þrýstingurinn á að fá umhverfisvæna vöru er að aukast , bæði hjá innkaupastofnunum og eins hinum almenna neytanda .
Menn vilja hafa þetta umhverfisvænt og við munum halda áfram að fá okkar vörur vottaðar , enda erum við nú þegar með margar umhverfisvænar vörur sem gætu uppfyllt kröfur Svansins .
" Gerir alla vinnu markvissari en áður Árið 2001 hófu Hópbílar að innleiða umhverfisstjórnunarkerfið ISO 14001 í sinni starfsemi .
Að sögn Pálmars Sigurðssonar , skrifstofu- og starfsmannastjóra , kom það til vegna fyrirspurna frá Alcan á Íslandi um umhverfisstarf fyrirtækisins , en Hópbílar sinna akstri fyrir þá hérlendis .
" Þetta vakti okkur til umhugsunar um þessi mál , " segir hann .
" Við ákváðum strax að fara alla leið og fá viðurkennda umhverfisvottun á kerfið okkar .
Í dag lít ég á þetta sem rekstrarkerfi því það kemur inn á allt , hvort sem það snertir heilsu , markaðsmál , öryggismál eða annað .
Að auki útvíkkar þetta alla hugsun er varðar reksturinn og núna erum við að tengja þetta öryggisstjórnunarstaðlinum OHSAS 18001 .
Það gerist nefnilega sjálfkrafa að menn ganga lengra og lengra því þetta gerir alla vinnu svo miklu markvissari en áður .
" Dæmi um það er eldsneytisnotkun fyrirtækisins .
" Það er langstærsti umhverfisþátturinn okkar því við brennum 1,7 milljónum lítra af olíu á hverju ári .
Það munar því gífurlega miklu að geta dregið eldsneytisnotkunina saman .
Við innleiðingu kerfisins sendum við alla okkar bílstjóra á vistakstursnámskeið og fylgdum því eftir markvisst með rafrænu eftirliti .
Og ef við sjáum óvenjulegar breytingar á eyðslu í bílum hjá okkur eru þeir skoðaðir og teknir út sérstaklega .
" Niðurstaðan af þessu var að eldsneytisnotkun fyrirtækisins minnkaði um 6 prósent .
" Og þegar eldsneytisnotkunin er þetta mikil telst hvert prósentustig í milljónum króna , " segir Pálmar .
" Þetta hefur klárlega hjálpað okkur mikið við að halda rekstrinum stöðugum í alla staði .
" Hann bætir því við að það sé þeirra reynsla að ISO 14001 vottunin auðveldi þeim markaðsstarf , bæði erlendis og hér heima .
" Við höfum vaxið á hverju ári og teljum að þetta sé mjög sterkt fyrir ímyndina okkar .
" Gott dæmi um nýsköpun sem leiði af kerfinu sé Frístundabíllinn í Hafnarfirði , sem fyrirtækið haldi úti ásamt Rio Tinto Alcan , N1 , Fjarðarkaupum og Hafnarfjarðarbæ .
" Við erum með fjóra bíla sem keyra eftir áætlun um bæinn og skutla börnum í frístundastarf .
Í bílunum eru þjónustufulltrúar sem taka á móti börnunum og tryggja að allt sé eins og það á að vera .
Eftir fjóra mánuði erum við komnir með 50 þúsund skutl , í stað þess að foreldrarnir fari með börnin hvert í sínum bíl .
Og það er ótrúlega mikil ánægja og jákvæðni með þetta framtak .
" Umhverfið á uppleið Hvernig skyldi umhverfisstarfi fyrirtækja vera forgangsraðað þegar fjármálakreppa ríkir , og eru fyrirtæki sem hafa slíkt starf í hávegum líklegri til að lifa kreppur af en önnur ? Torbjörn Brorson , aðjunkt við Alþjóðastofnun umhverfishagfræði iðnaðarins ( IIIEE ) við Háskólann í Lundi , hefur komið að umhverfisstarfi iðnfyrirtækja , bæði sem ráðgjafi og fræðimaður .
" Við höfum gert rannsóknir á því hvernig umhverfisstarfi fyrirtækja er háttað í fjármálakreppunni með því að spyrja þau hvort þau fjárfesti minna í umhverfismálum , hvort þau breyti uppbyggingu umhverfisstarfsemi sinnar eða dragi úr henni .
Og það er skýrt af svörunum að þó erfitt sé í mörgum fyrirtækjanna þá hafa þau reynt að viðhalda umhverfisímynd sinni .
Mörg fyrirtækjanna sem ég vinn með hafa aðeins hægt á þessu starfi en halda samt sínu striki .
Og eitt fyrirtækjanna , sem skráð er á hlutabréfamarkað , hefur beinlínis hraðað umhverfisstarfinu þrátt fyrir að fjárhagsstaðan sé ekki eins góð og áður .
" Á hinn bóginn hafi fjárfestingar fyrirtækjanna á umhverfissviðinu verið litlar , líkt og fjárfestingar almennt .
" Og það eru örugglega til fyrirtæki sem ætluðu sér að hefja einhvers konar umhverfisstarf en hafa ekki gert það vegna kostnaðarins , " segir Brorson .
Hann segir kröfur viðskiptavinanna mikilvægan drifkraft .
" Ég held að þau fyrirtæki sem skilja ekki mikilvægi umhverfisstarfs eigi erfiða tíma í vændum , því það verður ekki hjá því komist að taka tillit til umhverfisins , vegna viðskiptavinanna , samkeppninnar og ímyndarinnar .
Viðskiptavinirnir vilja fá umhverfisvænni vörur , og hér í Svíþjóð er þessi þrýstingur ansi mikill .
Það leiðir til þess að stór fyrirtæki eins og IKEA og Hennes & Mauritz þrýsta á sína birgja sem þrýsta aftur á sína undirbirgja og svo koll af kolli .
" Brorson bætir við að í dag séu umhverfismál rædd í æðstu stjórnum fyrirtækjanna .
" Þær gera sér grein fyrir að ekki er hægt að líta fram hjá þeim .
" Borgar sig á 1,7 árum Rikke Dreyer , verkefnisstjóri innkaupaþjónustu ríkis og sveitarfélaga í Danmörku , bætir um betur og segir að sennilega sé ekki til það fyrirtæki í Danmörku sem ekki segist vera umhverfisvænt .
" Þau eru mjög meðvituð um að það skipti máli fyrir samkeppnishæfnina .
" Hún bætir við að m.a.s .
byggingageirinn , sem hingað til hefur ekki þótt sérlega áhugasamur um vistvænni starfshætti , sé að koma til .
" Þó að þar sé enn dálítil tregða og menn áhyggjufullir yfir okkar kröfum segjast þeir vita vel að þetta verði ekki umflúið .
Viðskiptavinir í verslunum spyrji t.a.m. æ meira um umhverfisvænar vörur og því séu þeir tilneyddir að gera eitthvað í málunum .
" En það er fleira en samkeppnishæfnin sem hvetur menn til dáða á umhverfissviðinu eins og Brorson útskýrir .
" Fyrirtæki verða mun skipulagðari við að fara í gegnum umhverfisstarf og flest spara þau peninga á því að innleiða hjá sér umhverfisstjórnunarkerfi .
Í stórri rannsókn sem gerð var fyrir nokkrum árum þar sem 500 fyrirtæki voru skoðuð var niðurstaðan sú að það tók að meðaltali 1,7 ár fyrir umhverfisstjórnunarkerfi að borga sig .
Þá horfðu menn fyrst og fremst til sparnaðarins sem fylgdi kerfinu en það væri síðan verðugt rannsóknarefni að athuga hvort og þá hversu mikið viðskiptin aukast við breytingarnar .
" Önnur ástæða sem ýtir undir aukinn áhuga fyrirtækjanna á umhverfismálum er fjármögnunarmöguleikar en Brorson bendir á að nokkuð margir alþjóðlegir sjóðir horfi sérstaklega til " siðfræðilegra " eða " etískra " fjárfestinga .
" Þeir sniðganga ekki aðeins fyrirtæki sem framleiða vopn eða annað álíka augljóst heldur beita þeir líka virku vali til að ýta undir umhverfismál og því gera stjórnendur fyrirtækjanna sér grein fyrir .
" Erfitt þegar neyðarstjórn ríkir Það vantar sumsé ekki rökin fyrir því að fyrirtæki græði á því að leggja áherslu á umhverfisvottanir og umhverfisstarf .
En er eitthvað sérstakt sem hindrar þau í því , ekki síst á krepputímum ? Kollegi Brorsons , Åke Thidell , sem er prófessor við IIIEE , verður fyrir svörum .
" Ég held að baráttan fyrir því að lifa af erfiða tíma geri það erfitt að hugsa um hvað gerist eftir þrjá eða sex mánuði , eða hvernig bæta megi starfsemina því það liggur fyrir utan hið yfirstandandi vandamál .
Slíkir tímar eru hins vegar upplagðir til að vinna í umhverfismálum fyrirtækisins .
Á hinn bóginn getur verið að maður hafi þurft að segja upp svo mörgu starfsfólki að menn átti sig varla á því hvers kyns fyrirtæki þeir eru með í höndunum , og þá er erfitt að hugsa um umhverfisstjórnun .
Sálrænu áhrifin eru þó örugglega mikilvægust , að menn hafi ekki orku til að hugsa um slíka hluti .
" Í sjálfu sér er kostnaðurinn við að innleiða umhverfisstjórnunarkerfi eða fá umhverfisvottanir ekki stærsta hindrunin við slíkar aðstæður að hans sögn .
" Vissulega kostar það eitthvað , en það er ekki sérstaklega dýrt að taka fyrstu skrefin .
" Þannig sé hægt að nýta dauðan tíma í fyrirtækinu til að kynna sér málin í gegnum netið , bækur og e.t.v. með því að fá ráðgjafa á fund .
" Maður getur mjög vel hafið vinnuna án þess að það þurfi að kosta í raun nokkuð annað en að koma sér yfir þröskuldinn .
En það getur verið nógu erfitt , þegar hálfgerð neyðarstjórnun ríkir í fyrirtækinu .
" Þeim mun mikilvægara er að stjórnvöld auki áhersluna á umhverfisstarf í fyrirtækjum á krepputímum , að mati Thidell .
Og stjórntæki hins opinbera í þá átt geta bæði verið " mjúk " og " hörð " þar sem lagasetning og sektir eru dæmi um hið síðarnefnda .
" Væg stjórntæki virka ekki með sama slagkrafti og þau harðari , en þau geta verið af ýmsum toga , s.s. umhverfismerkingar , fræðsla , áróðursherferðir o.fl. Vistvæn innkaup tilheyra þessum mjúku stjórntækjum .
" Brorson bendir þó á að opinber innkaup séu talin mjög mikilvæg í þessu sambandi .
" Hið opinbera kaupir inn fyrir mikla fjármuni og með því að setja visthæfi sem skilyrði fyrir innkaupunum ýtir það undir þróun á umhverfisvænum vörum .
Þegar þeir hafna ákveðnum vörum vegna umhverfissjónarmiða fara hlutirnir að gerast .
Þá laga framleiðendurnir sig að þessum kröfum , því annars missa þeir viðskiptin .
" Hraðar breytingar á neyslumynstri Í Svíþjóð var hafist handa við að koma á vistvænum innkaupum seint á níunda áratugnum en í Danmörku árið 1995 .
Í báðum löndum hefur úrval vistvænnar vöru og þjónustu aukist til muna síðan en erfitt er að meta hversu mikil áhrif stefnan hafi haft þar á .
" Það eru mun fleiri vistvænar vörur á markaði nú en áður en stefnan var tekin upp , " segir Thidell .
" Hins vegar hvíla þessi ólíku stjórntæki á herðum framleiðandans svo framboðið er afleiðing margra ólíkra þátta .
" Dreyer tekur undir þetta varðandi þróunina í Danmörku .
" Við vitum t.d. að markaðurinn fyrir lífrænar matvörur hefur stækkað mikið .
Opinber innkaup eru þó aðeins ein af skýringunum á þessari jákvæðu þróun því til viðbótar koma innkaup einkaaðila og ólíkar stuðningsaðgerðir til að ýta undir lífræna neyslu .
Sömuleiðis hafa hlutir eins tölvu- og skrifstofuvélar þróast á mjög jákvæðan hátt , en það er auðvitað ekki bara vegna danskrar eftirspurnar því framboð á slíkum vörum er á alþjóðlegum markaði .
Það er líka mikið framboð af umhverfisvænum hreingerningarvörum og pappír .
Og í dag er ekki hægt að merkja verðmun á þessum vörum og þeim sem ekki eru umhverfisvottaðar .
" Ýmsar hindranir þarf þó að yfirstíga til að hrinda vistvænni innkaupastefnu í framkvæmd og segir Dreyer misjafnt viðhorf fyrirtækja vera dæmi um slíkt .
" Í sumum atvinnugreinum , eins og t.d. í grafíska geiranum , hafa menn verið mjög viljugir að breyta um starfshætti enda hafa þeir lengi verið uppteknir af því að auka atvinnumöguleika sína .
Umhverfismálin tengjast líka vinnuumhverfi líkt og hjá hreingerningarfyrirtækjum , þar sem það er gott fyrir starfsfólk þegar umhverfisvæn hreinsunarefni eru valin .
Svo eru aðrir geirar sem mér hefur fundist þungir í taumi , s.s. upplýsingatæknigeirinn og byggingariðnaðurinn en það hefur ekki verið mikið úrval af Svansmerktum vörum í þeim geirum .
" Hvað sem því líður er ljóst að mikil hugarfarsbreyting hefur orðið á markaðinum , hvort sem menn vilja rekja það til vistvænnar innkaupastefnu hins opinbera eða einhvers annars .
Thidell tekur dæmi af bílaframleiðendum um þetta .
" Fyrir fjórum , fimm árum sögðu þeir að það væri ómögulegt að framleiða bíl sem eyddi minnu en einum lítra á tíu kílómetra .
Það myndu líða 30 til 50 ár áður en það tækist .
Og þú sérð þróunina .
Í dag telja neytendur í Svíþjóð að eyðsla og útblástur sé meðal mikilvægustu eiginleika bíla en áður tilgreindu þeir þægindi , hestöfl og geymslurými .
Salan á visthæfum bílum hefur aukist gífurlega í Svíþjóð á síðustu árum þannig að það geta orðið mjög hraðar breytingar á neyslumynstri fólks .
Annað dæmi er endurnýjun í húsum en eitt af því fyrsta sem fólk hér í Svíþjóð gerir í viðhaldi er að skipta út gömlu olíukyndingunni fyrir varmadælu eða eitthvað slíkt .
Þetta er auðvitað ekki stór spurning á Íslandi en hér er þetta mjög mikilvægt atriði .
Þótt oftast séu það peningarnir sem stýra svona vistvænum ákvörðunum fólks þá skiptir líka máli að það hefur hreinni samvisku gagnvart umhverfinu á eftir .
" Dreyer bendir á að hugarfarsbreytingin tengist líka heilsueflingu .
" Úrvalið í verslunarhillum hefur aukist mjög af Svansvottuðum vörum á vissum sviðum , s.s. snyrtivörum og barnavörum , þ.e. kremum , bleium , leikföngum og fleiru .
Þetta hefur kannski eitthvað með okkur konur að gera – að heilbrigði og framtíð barna okkar skiptir okkur miklu máli .
" Kröfurnar aukast stöðugt Með hliðsjón af öllu þessu má spyrja hvort fyrirtæki , sem leggja áherslu á markvisst umhverfisstarf séu líklegri til að lifa af mikla samdráttartíma eins og hafa verið einkennandi undanfarið ? " Síðustu tuttugu ár höfum við af og til tekið símaviðtöl við umhverfisfulltrúa í ólíkum fyrirtækjum og síðast gerðum við það fyrir tveimur , þremur árum , þ.e. fyrir fjármálakreppuna , " svarar Thidell .
" Þá sögðu mjög margir að fjármálaumhverfið skipti litlu máli , því þetta væri einfaldlega hluti af starfsemi fyrirtækisins .
Það væri spennandi að hringja og tala við þessi fyrirtæki aftur núna , þegar þau hafa bráðum komist í gegnum þessa fjármálakreppu .
Umhverfisstarf þarf ekki að kosta mikla fjármuni , en hins vegar getur það leitt til betri uppbyggingar og skipulags í fyrirtækinu , sem er gagnlegt á samdráttartímum .
Ég ímynda mér að minnsta kosti að slík vel rekin fyrirtæki séu betur í stakk búin til að komast í gegnum fjármálakreppuna .
" Í öllu falli á Thidell erfitt með að sjá fyrir sér að draga muni úr umhverfiskröfum í framtíðinni .
" Auðvitað hefur loftslagsumræða verið svo yfirþyrmandi að fólk þolir bráðum ekki meira , og kannski upplifum við ákveðna afturför í umhverfisvitund almennings .
Það hefur gerst áður án þess að það hafi leitt til þess að aðgerðir í þágu umhverfisins hafi dregist verulega saman hjá stjórnvöldum og fyrirtækjum .
Tilhneigingin er sú að umhverfismálin fari upp á við svo kröfurnar munu aukast .
Þess vegna er góður tími að undirbúa sig núna því þannig verða fyrirtækin viðbúin þegar kröfurnar verða komnar fram .
" 