Um þessar mundir fagna ég því að hafa verið búsettur í Taílandi í eitt ár .
Ég tók vél frá Keflavík 16. maí 2009 og lenti á " Suwamabumi " alþjóðaflugvellinum við jaðar Bangkok-borgar sólarhring síðar .
Námið hófst svo eftir tíu daga og nú lítur allt út fyrir að eftir fimm mánuði útskrifist strákurinn með meistaragráðu í Suðaustur-Asíufræðum ! Árið hefur liðið hratt og verið ansi viðburðaríkt .
Ég hef ekki getað ferðast mikið um Taíland eða nærliggjandi lönd , sem stafar fyrst og fremst af því að framfærslulífeyrir Lánasjóðsins er takmarkaður .
Samt er ég langt frá því að vera fátækasti neminn í Bangkok , hef það ágætt og lifi þægilegu námsmannalífi hér í borg .
Nokkrar námsferðir hafa engu að síður verið farnar .
Þetta er hluti af því sem skólinn minn kallar Travelling Classroom og þjónar mikilvægu hlutverki í að kynnast betur þessum heimshluta .
Fyrir skömmu kom ég til baka úr tíu daga þétt skipulagðri menningar- og ævintýraferð um Kambódíu .
Forseti deildar minnar , dr. Sunit , var í hlutverki yfirleiðsögumanns en hann er meðal virtustu sagnfræðinga um suðausturasíska menningu .
Eins og önnur afsprengi íslensks menntakerfis var ég ansi fáfróður um sögu og menningu svæðisins .
Kambódía skipar hér sérstakan og sögulegan sess en Kambódíumenn réðu í nokkrar aldir yfir stórum hluta Suðaustur-Asíu , nokkurs konar Rómverjar þessa heimshluta .
Þessi mikilfenglegi tími í sögu Kambódíu er oftast kenndur við Ankor sem var höfuðborg veldis þeirra .
Á þessum tíu dögum var brunað á milli sögufrægra staða , stórfenglegra hofa , þ.m.t. perlu kambódískrar menningar Ankor Wat , siglt upp Mekong-fljótið , komið við á paradísareyjunni " Bamboo island " og komið við í konungshöllinni í Phnom Phen ( höfuðborg Kambódíu ) .
Eftirminnileg er viðkoman í fyrrverandi fangelsi Pol Pots sem er í dag safn um þá skelfilegu atburði sem áttu sér stað í Kambódíu á áttunda áratugnum þegar meira en helmingi þjóðarinnar var slátrað .
Átakanlegt var að sjá klefa , pyntingartæki , líkamsleifar og myndir af fórnarlömbum og heyra síðan á frásögn leiðsögumans sem upplifði skelfinguna .
Þessi ferð er nú orðin að góðri minningu sem kveikt hefur löngun til að fara aftur á þetta söguríka svæði og kynnast enn betur menningararfleifð þeirra og lífsháttum og aðlögun að nútímanum eftir hörmungarnar .
Satt að segja er ekki nema nokkurra klukkustunda rútuferð frá Bangkok til Siam Riep eða Phom Phen , svona svipað og frá Reykjavík til Egilsstaða .
Nú skal " íslensk sparnaðaráætlun " sett í gang og aurað saman fyrir rútufarinu .
Bið hjartanlega að heilsa öllum heima .
Páll Arnar Steinarsson .
