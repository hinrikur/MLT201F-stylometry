Aðkomumönnum hefur oft verið kennt um það sem miður fer á Akureyri og enn einu sinni gerðu þeir heimamönnum í höfuðstað Norðurlands skráveifu í fyrrakvöld .
Að þessu sinni var reyndar hvorki um ólöglegt né ósiðlegt athæfi að ræða , " bara " sigur í knattspyrnuleik .
Augnablikið á myndinni að ofan gerði hugsanlega út um Íslandsmótið , Pepsídeildina , þrátt fyrir að sumarið sé í reynd ekki komið norður .
Meistarinn Valur lagði Þór / KA að velli .
Stúlkurnar að norðan gerðu í fyrsta skipti tilkall til meistaratignar í fyrra og ætluðu sér að stíga skrefið til fulls í sumar .
Fyrstu mínútur leiksins minntu á kvæði listaskáldsins góða , Óhræsið : Valur er á veiðum , vargur í fuglahjörð , veifar vængjum breiðum , vofir yfir jörð Valurinn missti af rjúpunni í kvæði Jónasar en hún slapp þó ekki með skrekkinn , vel að merkja .
Ólíklegt er að Valurinn á Íslandsmóti kvenna láti nokkra bráð sleppa í sumar ef marka má frammistöðuna til þessa .
Það var hrollkalt í kvæði Jónasar og hitinn ekki nema fimm gráður þegar flautað var til viðureignar toppliðanna tveggja á Þórsvellinum .
Húfur , treflar , vettlingar og úlpur komu sér vel en utanbæjarmönnum hlýnaði aðeins um hjartarætur nokkrum mínútum síðar .
Valur gerði þá fyrsta markið .
Á móti norðanvindinum , meira að segja .
Valur í vígahuga varpar sér á teig , eins og fiskifluga fyrst úr löngum sveig hnitar hringa marga ; hnýfill er að bíta ; nú er bágt til bjarga , blessuð rjúpan hvíta ! Hvítklæddir heimamenn voru greinilega særðir ; lykilmenn hafa glímt við meiðsli og liðið átti erfitt uppdráttar .
En rétt áður en fyrri hálfleik lauk braust sólin fram úr skýjunum og ekki var að sökum að spyrja að lið Þórs / KA jafnaði , enda Norðlendingar vanari því að sólin leiki við þá en ekki .
Svo skoruðu þeir aftur og áhorfendur brostu í hléinu .
Valsmenn jöfnuðu á ný þegar nokkrar mínútur voru liðnar af seinni hálfleik og þá dró að sjálfsögðu fyrir sólu aftur ...
Útslagið gerði svo mark hinnar bráðefnilegu Dagnýjar Brynjólfsdóttur .
Siguröskrin úr búningsklefa aðkomuliðsins sögðu sína sögu í leikslok .
Þögn ríkti í hinum enda stúkunnar .
skapti@mbl.is 