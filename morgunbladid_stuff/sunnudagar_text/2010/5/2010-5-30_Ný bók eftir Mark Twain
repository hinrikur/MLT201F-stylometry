Í síðasta mánuði var hundraðasta ártíð bandaríska rithöfundarins Samuels Langhorne Clemens , sem tók sér höfundarnafnið Mark Twain .
Þegar Mark Twain féll frá hálfníræður var hann með í smíðum sjálfsævisögu sína og hafði reyndar unnið að henni meira og minna í áratug .
Hann lagði svo fyrir að þá ævisögu mætti ekki birta fyrr en hundrað árum eftir andlát sitt sem skýrir það af hverju ný bók eftir Mark Twain , sjálfsævisaga hans , kom út í vikunni .
Reyndar var það ekki sagan öll sem kom út , því það var fyrsta bindið af þremur sem soðin eru upp úr 5.000 síðna handriti sem geymt hefur verið í bankahólfi frá því Twain féll frá .
Hlutar ævisögunnar hafa reyndar verið birtir áður , en það er þó ekki nema brot af því sem nú kemur út .
Ein skýring þess að Twain vildi ekki að bókin kæmi út er sú að í henni er að finna krassandi lýsingar á mörgum samferðamanna hans .
Sérstaklega var Twain harðorður um samtíma sinn og ýmsa samstarfsmenn og félaga í þeim hluta bókarinnar sem hann skrifaði skömmu fyrir andlát sitt .
Frásögn hans af sambandi við sér mun yngri konu sem vakti mikla hneykslan á sínum tíma mun birtast í fyrsta sinn , en líka opinberar Twain miklar efasemdir sínar um stjórnmálalíf í heimalandi sínu og kristna trú og segir það til að mynda þvælu að senda trúboða til Afríku þegar frekar væri ástæða til að kristna þá heiðingja sem brjóti mannréttindi á blökkumönnum í Suðurríkjum Bandaríkjanna .
