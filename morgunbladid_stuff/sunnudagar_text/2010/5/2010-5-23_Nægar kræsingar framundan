Fyrir nokkru las ég bókina Segðu mömmu að mér líði vel eftir Guðmund Andra Thorsson .
Þar er á ferðinni mjög vel skrifuð bók sem rataði að sjálfsögðu í næsta afmælispakka .
Í minningunni var þessi bók eins og að hlusta á tónlist ...
eða drekka vatn .
Ég hef nýlokið lestri á bókinni Harmur englanna eftir Jón Kalman Stefánsson .
Það er ekki laust við að mér hafi verið nokkuð kalt við lesturinn enda mikill veðrahamur á síðunum .
Satt best að segja vissi ég ekki að hægt væri að koma fyrir svona miklum snjó í einni bók .
Endirinn kom mér nokkuð á óvart og nú er ég spennt að sjá hvort næsta bók gerist í raunveruleikanum eða í heiminum að handan .
Í augnablikinu er ég með þrjár bækur í takinu .
Búin að glugga í byrjunina á þeim öllum og velti því fyrir mér hver þeirra verður lesin fyrst .
Þetta eru bækurnar Boðskort í þjóðarveislu eftir Bjarna Bjarnason , Missir eftir Guðberg Bergsson og Árstíð í helvíti eftir Rimbaud í þýðingu Sölva Björns Sigurðssonar .
Allar lofa þær mjög góðu .
Í raun þyrfti ég að setja Árstíðina í forgang því sú bók hefur nú þegar safnað himinháum bókasafnssektum .
Hins vegar togar Missir mig til sín og freistandi að hleypa henni fram fyrir .
Ég var mjög glöð að frétta af útgáfu þeirrar bókar því ég tel hana mikilvæga vörðu í áttina að því að Guðbergur fái nóbelinn .
Ég hef sem sagt þá kenningu að einn daginn muni hann fá nóbelinn og þá verður gaman að sjá undrunarsvipinn á mörgum ( og gaman fyrir mig að segja " ég vissi það ! " ) .
Kannski yrði í framhaldinu opnað Guðbergssetur í Grindavík þar sem hægt væri að kynnast gráu hversdagslífi og kaupa soðinn fisk , skorinn við nögl .
Bókin hans Bjarna er greinasafn um menningu og íslenska hugsun .
Það verður spennandi að sjá hvað hann hefur að segja um þau mál enda frumlegur penni þar á ferð .
Það eru nægar kræsingar framundan því í hillunum bíða mín fleiri bækur eins og tvær nýjustu skáldsögurnar hennar Kristínar Ómarsdóttur Hér og Hjá brúnni , bókin Horfðu á mig eftir Yrsu Sigurðardóttur og Afleggjarinn eftir Auði Övu Jónsdóttur svo eitthvað sé nefnt .
Jón Leifs horfir til mín alvarlegur á svip af kápu nýjustu ævisögu sinnar og hún verður eflaust lesin næsta vetur .
