Í síðustu viku lést rapparinn magnaði Guru , sem móðir hans nefndi hann Keith Elam , tæplega fimmtugur að aldri .
Banamein hans var blóðkrabbi .
Guru var helmingur hiphopsveitarinnar Gang Starr , rímnasmiðurinn , en DJ Premier sá um taktinn .
Gang Starr var upp á sitt besta fyrir áratug eða svo og skífa sem hér er gerð að umtalsefni kom út 1991 .
Þá voru þeir félagar búnir að vinna saman í um tvö ár .
Guru stofnaði sveitina reyndar nokkru áður , en það gerðist ekkert af viti fyrr en þeir náðu saman félagarnir .
Fyrsta skífan sem þeir gerðu saman Guru og DJ Premier , No More Mr. Nice Guy , kom út 1989 og næst þar á eftir var Step in the Arena .
Það var býsna mikið að gerast í hiphopi á þessum tíma , bófarappið frá vesturströndinni fór halloka fyrir veigameiri rímum og það var líka sitthvað að gerast í lagasmíðunum sjálfum , því hvert menn sóttu hugmyndir og hljóðbúta .
Dr. Dre bjó til G Funk vestur í Los Angeles , Wu-Tang Clan bjó til bíórapp í New York og á svipuðum slóðum voru Gag Starr og fleiri að leita að töktum og lykkjum í djasstónlist Djassstemmningin er reyndar ekki eins sterk á Step in the Arena og á öðrum Gang Starrs skífum á tíunda áratugnum , en víða er að finna hugmyndir sem sóttar eru í hard bop djass .
Lögin eru fín á plötunni , en rímurnar frá Guru lyfta henni á hærra plan .
Hann var með gríðarlega gott flæði og fína rödd og geislaði af honum einlægnin .
Hvað rímurnar varðar er hann líka í sérflokki , fjallar um lífið og tilveruna æsingalaust og með áherslu á það að hver sé sinnar gæfu smiður .
Vegur skífunnar hefur vaxið frá því hún kom út og núorðið er hún almennt talin með 100 bestu skífum rappsögunnar og sumir ganga svo langt að skipa henni í efsta sætið , þó ekki verði það gert hér .
Guru átti eftir að hafa umtalsverð áhrif á rappsöguna með næstu verkum sínum , þá aðallega Jazzmatazz-skífunum sem seldust mjög vel í Evrópu .
arnim@mbl.is 