Sennilega hafa ófá unglingatár fallið yfir ballöðunum hans Pauls Youngs á níunda áratugnum þegar söngvarinn sigraði heimsbyggðina með lögum eins og Wherever I Lay My Hat ( That ' s My Home ) og Come Back and Stay .
Hvort vinsældirnar mátti rekja til angurværrar og allt að því grátklökkrar söngraddarinnar eða dapra svipsins og hártoppsins sem slútti yfir andlit sjarmörsins eins og markísa , skal ósagt látið .
Hitt er víst að mörg meyjarhjörtun tóku aukaslag við það eitt að heyra í goðinu í útvarpinu eða sjá því bregða fyrir á plakati eða sjónvarpsskjá .
Paul Young fæddist í Luton í Bedfordshire á Englandi þann 17. janúar árið 1956 , í miðið af þremur systkinum .
Sem gutti lék hann fótbolta eftir skóla eins og hver annar strákur en á unglingsárunum notaði hann frístundirnar til að plokka bassa í hinum ýmsu bílskúrsböndum , þar sem hann var fljótlega farinn að syngja að auki .
Young varð fyrst þekktur í Bretlandi undir lok áttunda áratugarins þegar hljómsveit hans , Streetband , kom lagi í 18. sæti breska smáskífulistans .
Þetta var árið 1978 en ári síðar hætti hljómsveitin og Young stofnaði hljómsveitina Q-Tips .
Hún kom ekki lagi á lista en náði fótfestu sem ágætis tónleikaband .
Barðist við raddbandavandamál Eftir að Q-Tips lagði upp laupana 1982 skrifaði Young undir samning við útgáfufyrirtækið CBS Records sem sólisti .
Fyrstu tvær smáskífur hans náðu takmörkuðum vinsældum en öðru máli gegndi um þriðju smáskífuna , sem var ábreiða Youngs á klassíska slagaranum Wherever I Lay My Hat .
Lagið sat í fyrsta sæti breska listans í þrjár vikur árið 1983 og varð fyrsta lag hans af 14 sem náðu inn á top 40 sæta listann í Bretlandi á næstu árum .
Á eftir fylgdu lög eins og Come Back and Stay , Love of the Common People og Everytime You Go Away sem náði mestum vinsældum á heimsvísu en lagið fór í fyrsta sæti bandaríska popplistans árið 1985 .
Á þessum tíma kom Young fyrir sem hlýlegur og vinalegur tónlistarmaður sem flutti heimsbyggðinni hvíta sálartónlist þótt hann sætti stundum gagnrýni fyrir fatasmekk sinn .
Árið 1984 var erfitt fyrir Young því fyrsti stóri hljómleikatúr hans um Bandaríkin reyndi svo á raddbönd hans að hann var neyddur til að hvíla röddina það sem eftir var ársins .
Hann náði sér þó nægilega til að syngja upphafs- og lokalínur hins fræga Band Aid-jólalags Do They Know It ' s Christmas ? Hann kom líka út annarri stóru sólóplötu sinni , The Secret of Association , sem fylgdi eftir vinsældum fyrstu plötunnar , No Parlez , með ágætum og tryggði velgengni hans í Bandaríkjunum , Japan og Ástralíu auk Evrópu .
Engu að síður átti hann áfram af og til í vandræðum með raddheilsuna .
Á næstu árum fór minna fyrir Paul Yong en 1990 kom hann lagi í áttunda sæti bandaríska Billboard-listans .
Hann dúkkaði reglulega upp á stórtónleikum , s.s. á 70 ára afmælistónleikum Nelson Mandela árið 1988 þar sem hann söng lag Crowded House , Don ' t Dream It ' s Over og á minningartónleikum um Freddie Mercury árið 1992 þar sem hann söng lagið Radio Ga Ga ásamt eftirlifandi liðsmönnum úr Queen .
Hann gaf út vinsælan dúett , Senza una donna , með ítalska blússöngvaranum Zucchero árið 1991 og tók upp annan dúett með írsku hljómsveitinni Clannad sama ár fyrir kvikmyndina Switch .
Kokkakeppni í sjónvarpi Árið 1993 losnaði Young undan samningi sínum við CBS / Sony Records útgáfufyrirtækið og gaf út færri plötur eftir það .
Hann endurvakti gömlu hljómsveitina sína Q-Tips sama ár og spilaði á nokkrum tónleikum en sú endurkoma varði stutt .
Honum brá aftur fyrir árið 1996 á undanúrslitaleik Englands og Þýskalands á Evrópumeistaramótinu í fótbolta þar sem hann kyrjaði þjóðsöng Breta á leikvanginum .
Eftir þetta deildi hann tíma sínum á milli fjölskyldunnar , hinnar óformlegu Tex-Mex hljómsveitar Pacaminos og að troða upp á " eitís " hljómleikaferðum í Bretlandi á árunum 2001-2008 .
Í september árið 2006 birtist hann í matreiðsluþætti í breska ríkissjónvarpinu BBC1 þar sem frægt fólk keppti í eldamennsku og varð hlutskarpastur í sínum þætti .
Ári síðar keppti hann í öðrum matreiðsluþætti , Hell ' s Kitchen , sem sýndur hefur verið í sjónvarpi hér á landi .
Samkvæmt opinberri vefsíðu Pauls Youngs vinnur hann nú að útgáfu nýrrar plötu og er gert ráð fyrir því að hún komi út síðar á árinu .
Paul Young er giftur fyrrverandi fyrirsætu , Stacey Smith að nafni , en þau hittust við gerð myndbands við lagið Come Back and Stay árið 1983 og eiga þrjú börn saman .
Þau skildu árið 2006 en tóku aftur saman þremur árum síðar .
ben@mbl.is 