Þegar Boston Celtics tapar leik er ástæðan sú að leikmenn liðsins eru of gamlir .
Þegar liðið sigrar er reynslan að verki .
Þessa dagana er oftar talað um reynsluna en ellina þegar Celtics ber á góma .
Það er líkt og liðið hafi gengið í endurnýjun lífdaga eftir að úrslitakeppnin hófst .
Keppnistímabilið fór reyndar vel af stað hjá Boston Celtics og hver sigurinn rak annan .
Um jólin var hins vegar eins og liðið keyrði á vegg .
Skyndilega gekk hvorki né rak .
Þegar venjulega keppnistímabilinu lauk var Boston í fjórða sæti í Austurdeildinni og flestir voru á því að liðið yrði lítil fyrirstaða .
Í fyrstu umferð lenti Boston á móti Miami Heat , sem varð í fimmta sæti .
Hetjan Dwyane Wade sýndi takta , en restin af liðinu veitti honum engan stuðning og var ljóst frá upphafi að félagar hans höfðu enga trú á verkefninu .
Næsti mótherji átti hins vegar að vera óyfirstíganleg hindrun .
Cleveland Cavaliers voru með besta vinningshlutfall allra liða í NBA-deildinni , höfðu unnið 61 leik og tapað 21 .
Undrið frá Akron í Ohio , LeBron James , hafði spilað eins og berserkur allt tímabilið , gersamlega óstöðvandi .
Í fyrstu umferðinni lék Cleveland á móti Chicago og sigraði 4-1 .
Boston átti að vera næsta fórnarlamb .
Fyrstu tveir leikirnir voru á heimavelli Cleveland , sem vann þann fyrri , en tapaði þeim seinni og það með 18 stiga mun .
LeBron James og félagar svöruðu rækilega fyrir sig og niðurlægðu Boston á heimavelli .
Leikurinn fór 124-95 og hafði Boston aldrei tapað jafn stórt á heimavelli í úrslitakeppninni .
Cleveland var aftur komið með frumkvæðið , en það dugði skammt .
Liðið tapaði næstu þremur leikjum og helsta umræðuefni áhugamanna um körfubolta var að LeBron James hefði tapað .
Nema í borg einni á austurströnd Bandaríkjanna .
Í Boston áttuðu menn sig á því að fyrst Cleveland hefði tapað hlyti Celtics að hafa unnið og liðið væri komið í úrslit Austurdeildar .
Nú byrjuðu spekingar og dálkahöfundar að rifja upp glæsta fortíð – titlana 17 , Red Auerbach með vindilinn , Bill Russell , þríeykið Larry Bird , Kevin McHale og Robert Parish .
Og hið nýja þríeyki ; öldungana Kevin Garnett , Paul Pierce og Ray Allen , sem allir eru á fertugsaldri .
Þessir þrír leiddu Boston Celtics til sigurs þegar þeir urðu meistarar árið 2008 .
Í fyrra var Garnett frá vegna meiðsla og liðið mátti ekki við þeirri blóðtöku .
Seinni part vetrar hrjáðu meiðsli einnig liðið , en þjálfarinn , Doc Rivers , ákvað að hvíla hinar meiddu kempur og leyfa þeim að jafna sig þótt það kynni að kosta það að liðið dytti niður stigatöfluna og missti heimaréttinn í úrslitunum .
Þegar liðið var gagnrýnt bað hann menn um að sýna þolinmæði , markmiðið væri að liðið yrði farið að ganga á öllum strokkum í úrslitakeppninni .
Það hefur gengið eftir .
Þremenningarnir eru mættir til leiks , en leikstjórnandinn Rajon Rondo er nú sá leikmaður liðsins , sem ráðið hefur úrslitum .
Fyrir tveimur árum háði reynsluleysið honum , en nú spilar hann eins og sá sem valdið hefur og í viðureigninni við Cleveland skyggði hann iðulega á sjálfan James .
Í úrslitum Austurdeildar eigast nú við Boston og Orlando Magic , með brosmilda heljarmennið Dwight Howard innan borðs .
Orlando hafði unnið 14 leiki í röð áður en viðureignin hófst og sópað andstæðingum sínum í fyrstu umferðunum , Atlanta og Charlotte , til hliðar án þess að tapa leik .
Það var hins vegar ljóst frá upphafi að nálægðin við undraheim Disneys myndi duga galdramönnunum í Orlando skammt .
Liðið hefur nú tapað tveimur fyrstu leikjunum og það á heimavelli .
Þótt mjótt væri á munum virtist Boston alltaf sitja í bílstjórasætinu .
Um helgina færast leikar til Boston og þar getur allt gerst , sérstaklega ef leikmenn Celtics gerast of sigurvissir .
Celtics eru með tölfræðina á sínu bandi Celtics hafa í vetur verið sterkari á útivelli en heimavelli og töpuðu báðum leikjum sínum þar gegn Orlando .
Tölfræðin er hins vegar á bandi Celtics .
14 sinnum í sögu NBA hefur liði tekist að sigra eftir að hafa tapað fyrstu tveimur leikjunum í úrslitakeppni .
Aðeins þremur hefur tekist það eftir að hafa tapað fyrstu tveimur leikjunum á heimavelli .
Boston hefur aldrei tapað eftir að hafa unnið fyrstu tvo leikina .
Gangi það eftir bíða úrslitin og væntanlega Los Angeles Lakers , sem urðu þessu sama liði Boston að bráð fyrir tveimur árum .
Lakers stóðu sig mun betur en Boston í vetur og voru með þriðja besta árangurinn í deildinni .
Í þeirri viðureign verður litið á Boston sem lítilmagnann líkt og 2008 .
Pau Gasol , miðherji Lakers , var svo miður sín eftir tapið á móti Boston að hann hefur verið í tveggja ára styrktaræfingum til að ná utan á sig vöðvum til að geta tekið á móti Celtics í úrslitum .
Nú fær hann sennilega tækifærið .
Kjarninn í Boston liðinu hefur ekki mörg tímabil til að bæta við öðrum titli og virðist nú hafa fundið nýjan tilgang .
" Við erum lið með reynslu , " segir Kevin Garnett .
" Við áttum okkur á því hvenær hópurinn þarf að smella saman sem heild .
Ég held að við höfum einmitt gert það núna .
" Rifrildi og pústrar " Ef þú ert með gott lið og leikmenn rífast ekki þá er eitthvað að í búningsklefanum .
Hver einasti leikmaður vill vinna , hvort sem það er sá fyrsti eða 14. þannig að rifrildi og pústrar fylgja á heimilinu .
Það gerir liðið sterkara .
" Rasheed Wallace , einn af varamönnum Boston Celtics , um liðsandann .
