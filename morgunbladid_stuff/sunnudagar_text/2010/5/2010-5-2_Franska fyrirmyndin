Það er eiginlega ekki hægt að skilja upp né niður í vínum án þess að gera sér grein fyrir vínsvæðum og vínstílum Frakklands .
Þótt Frakkar séu ekki endilega helstu frumkvöðlar vínheimsins í dag þá verður ekki hjá þeirri staðreynd litið að vínstílar Frakklands hafa haft og hafa mótandi áhrif á nær öll betri vín heimsins í dag .
Nær öll bestu vínhús heimsins , hvort sem er í Kaliforníu , Toskana , Ástralíu eða á Spáni , sækja á einhvern hátt innblástur til þess hvernig víngerð hefur þróast í Frakklandi .
Hvort sem það er með því að nota frönsku þrúgurnar Cabernet Sauvignon , Syrah eða Chardonnay eða þá aðferðir Bordeaux og Bourgogne við tunnugerjun og geymslu vína .
Segja má að þrjú frönsk héruð hafi verið stefnumarkandi í gerð rauðra vína , þrjú í gerð hvítra vína og eitt í framleiðslu freyðivína .
Rauðu héruðin eru Bordeaux , Bourgogne og Rhone .
Yfir flest önnur vín í heimi gnæfa risarnir frá Médoc í Bordeaux .
Stórkostleg rauðvín framleidd úr þrúgunum Cabernet Sauvignon , Merlot , Cabernet Franc og stundum Malbec og jafnvel Petit Verdot eða Carmenere .
Vínin frá Bordeaux eiga engan sinn líka þegar best lætur og nær öll bestu vín , t.d. Napa , eru í stöðugri samkeppni við að ná sömu hæðum .
Stærstu nöfnin í Bordeaux eru Chateau Latour , Mouton-Rothschild , Lafite-Rothschild , Pétrus og Haut-Brion en tugir annarra vínhúsa eru einnig í hópi eftirsóttustu vína heims .
Megnið af framleiðslu Bordeaux ( sem er svona álíka mikil og öll vínframleiðsla Ástralíu ) er hins vegar ódýr og einföld vín .
Rhone , suður af borginni Lyon , er annað helsta rauðvínshérað Frakka , en þar eru þrúgurnar Syrah , Grenache , Cinsault og Mourvedre algengastar .
Þekktust eru vínin frá Cote-Rotie , Chateauneuf-du-Pape og Hermitage .
Rhone hefur verið fyrirmynd að vínum úr Syrah , en ekki síst Ástralir hafa verið framsæknir í ræktun hennar þótt t.d. Chile sé einnig farið að færa sig upp á skaftið .
Þriðja mikilvæga svæðið er svo Bourgogne þar sem einungis ein þrúga er notuð , Pinot Noir .
Hvergi hafa menn gengið jafnlangt í að kortleggja ekrur niður í minnstu svæði til að finna bestu reitina og í Bourgogne og bestu rauðvín Bourgogne standast bestu vínum Bordeaux fyllilega snúning .
Bourgogne er svo einnig leiðandi í heiminum í hvítum vínum .
Segja má að stílarnir séu í megindráttum tveir en þrúgan ein .
Hún heitir Chardonnay og er þekktasta hvítvínsþrúga veraldar .
Bourgogne-stílarnir eru alltaf fyrirmyndin .
Annað hvort eru menn að gera fersk og stílhrein vín á borð við þau í Chablis eða þá þykk og eikuð líkt og til dæmis í þorpunum Puligny og Beaune , en þekktust allra er ekran Montrachet .
Annað hvítvínshérað sem miklu máli skiptir er Loire .
Þótt Loire-vínin séu ekki mjög þekkt alþjóðlega að þorpunum Sancerre og Pouilly undanskildum er þrúga héraðsins Sauvignon Blanc önnur þekktasta vínþrúga heims .
Þriðja þekktasta hvítvínssvæði Frakka er svo Alsace í norðurhlutanum .
Þar eru vínin nefnd eftir þrúgunum en þær helstu eru Riesling , Pinot Gris , Pinot Blanc og Gewurztraminer .
Alsace er talið framleiða einhver bestu matarhvítvín heims og eru þau fyrirmynd víngerðarmanna um allan heim .
Það ætti svo engum að koma á óvart að freyðivínsframleiðendur hvar sem er í veröldinni horfa með öfundaraugum til Champagne í Norður-Frakklandi við borgina Reims en hvergi annars staðar eru gerð betri freyðivín og þau einu sem mega kalla sig kampavín .
Auðvitað eru mörg önnur góð svæði í Frakklandi og má þar nefna Miðjarðarhafssvæðin í Languedoc-Roussillon sem dæmi .
Hvar sem komið er í Frakklandi eru ræktuð góð vín .
Þau svæði sem hér hafa verið nefnd hafa hins vegar náð því að vera alþjóðlegir " trendsetters " .
Næst : Ítalía .
Steingrímur Sigurgeirsson 