Það hlaut að koma að því að einhver útsmoginn kvikmyndaframleiðandi kveikti á hrollvekjumöguleikunum í ævintýrinu um hana Rauðhettu litlu .
Um þessar mundir er The Girl With the Red Riding Hood , eða Stúlkan með rauðu hettuna , að fara í tökur hjá Warner Bros , sem sjá gamla Grimms-ævintýrið sem ákjósanlegan bakgrunn að gotneskri varúlfamynd .
Þær geðslegu næturverur eru í tísku um þessar mundir , eftir velgengni The Twilight Sagas , ofl. slíkra , að undanförnu .
Hjá Warner er verið að ljúka við að ráða leikara í aðalhlutverkin og er einn þeirra Max Irons , sonur stórleikarans Jeremys , en heiðursparið Gary Oldman og Julie Christie , voru fyrst til að skrá sig í áhöfnina .
Amanda Seyfried ( Mamma Mia ! ) , fer með aðalhlutverk ungrar stúlku í sveitaþorpi , einhversstaðar í Evrópu á miðöldum .
Hún verður fyrir árásum varúlfs , sem reikar blóðþyrstur mjög um skóginn þá tunglið er fullt og veður í skýjum .
Foreldrar hennar verða lítt hrifnir er hún fellur fyrir munaðarlausum skógarhöggsmanni ( Shiloh Fernandez ) , en hunsar óskir þeirra um að giftast syni járnsmiðsins ( Irons ) .
Hrollvekjan mun fylgja ævintýrinu í stórum dráttum , það kemur t.d. í hlut Christie að leika gömlu ömmuna , sem drepur tímann með því að stunda handverk með silfurprjónunum í skógarkoti sínu .
Oldman fer hinsvegar með hlutverk varúlfaskelfis héraðsins , og á hann að hafa uppi á og koma óvættinum fyrir kattarnef .
Irons er einn margra , breskra leikara sem eru að reyna að ná fótfestu í Hollywood þessa dagana , nota meðvindinn sem stafar af vinsældum bíómynda með ungum leikurum fyrir ungan , bíósinnaðan áhorfendahóp .
Það er ekki nóg að eiga frægan föður , Irons fékk ekki hlutverk sem hann sóttist mjög eftir í nýju myndinni um " Sjóræningja Karíbahafsins " , en lék í aðlögun sögunnar af Myndinni af Dorian Grey , á síðasta ári .
Hans fyrsta hlutverk var á móti Anette Bening í Being Julia , árið 2004 .
Leikstjóri Rauðhettu-hrollsins er engin önnur en Catherine Hardwicke , sem á að baki hina frábæru Thirteen , og enn frekar Twilight ( ´ 08 ) , sem hleypti af stað yfirstandandi bylgju rómantískra skrímslamynda .
saebjorn@heimsnet.is Sæbjörn Valdimarsson 