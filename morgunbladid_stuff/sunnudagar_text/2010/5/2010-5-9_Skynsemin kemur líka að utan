Eins og flestir vita hefur sagan svo margoft sýnt , að þeir sem skara fram úr á einhverju sviði fá ekki að njóta sannmælis í okkar fámennisþjóðfélagi .
Þeir verða að sýna það og sanna hversu framúrskarandi þeir eru á erlendri grund , áður en við heimsmeistararnir í sjálfsánægju og hroka erum tilbúnir til þess að viðurkenna ágæti viðkomandi manna og kvenna og því hefur verið sagt : Upphefðin kemur að utan .
En það má örugglega útfæra þetta orðatiltæki og víkka , því eftir hrun virðist það vera deginum ljósara , að skynsemin kemur líka að utan .
Ég varð einmitt vitni að slíkum innflutningi á skynsemi á frábærum fyrirlestri í Háskóla Íslands nú á miðvikudag , þar sem William K. Black , prófessor við Háskólann í Missouri í Bandaríkjunum , talaði fyrir troðfullum sal af leiftrandi skynsemi , húmor og innsæi um hvað sé til ráða , nú þegar reiðin ræður ríkjum á Íslandi og allur þorri manna vill bankamennina og fjárglæframennina , sem fóru með efnahag okkar Íslendinga til helvítis , á bak við lás og slá .
Hann talaði út frá eigin reynslu , því hann var í hlutverki eins saksóknaranna í Bandaríkjunum sem sóttu um eitt þúsund manns til saka á síðustu tveimur áratugum liðinnar aldar , sem voru taldir hafa gerst brotlegir í krísu sem ávallt hefur verið kennd við " Savings and Loans " eða sparifé og lán .
Hann lýsti því hversu lítils þeim hefði orðið ágengt í málsóknum sínum , því samtals náðist einungis að endurheimta um 1,5 milljarða dollara af ég veit ekki hve mörgum tugum milljarða , eða hundruðum .
En prófessor Black var ekki hér til þess að upphefja sjálfan sig af þeim afrekum að hafa komið 600 bankamönnum í fangelsi , sem nota bene voru flestir millistjórnendur , ekki hinir raunverulegu bankaræningjar , og ég held hann hafi sagt að einn endurskoðandi hafi verið dæmdur í fangelsi .
Black var að miðla til okkar , með upplýstri samræðu , eigin reynslu , til þess að við gætum lært af þeim mistökum sem Bandaríkjamenn gerðu við sínar umfangsmiklu rannsóknir og málsóknir .
Black er fullkomlega sannfærður um að fall íslensku bankanna megi fyrst og fremst rekja til fjársvika íslenskra bankamanna og eigenda bankanna .
Hann taldi að hefðbundnar rannsóknaraðferðir , þ.e. gagnasöfnun í langan tíma og síðan hin hefðbundna dómstólaleið , væru ekki vænlegar til árangurs , ættu raunverulegir fjármunir að endurheimtast .
Þeir sem stæðu í fjársvikum á annað borð væru að jafnaði mjög hugmyndaríkir um það hvernig þeir sóuðu hinu illa fengna fé .
Hann benti okkur á , að skoða hér í miklu ríkari mæli en gert hefur verið , hvort ekki væri hægt að kyrrsetja strax eigur þeirra sem lægju undir grun .
Slíkar aðgerðir settu þrýsting á hina grunuðu , sem gætu áfrýjað , eða það sem væri kannski vænlegra , lýst sig reiðubúna til samstarfs og hugsanlega látið af hendi eignir sem skiptu máli , með dómsátt .
Black virtist vera fullkomlega raunsær þegar hann sagði að menn mættu ekki vænta þess að Íslendingar endurheimtu allt það fé sem hér hefði verið svikið út , en verulegar fjárhæðir ætti að vera hægt að endurheimta .
Hann gerði alls ekki lítið úr heilagri reiði almennings , sem beinlínis hrópaði á réttlæti .
Krafan um réttlæti væri einfaldlega svo réttmæt , að allir , ekki síst dómarar , yrðu að vera reiðubúnir til þess að refsa , ekki bara millistjórnendum , heldur líka " ríku hvítflibbunum " .
Það yrði einfaldlega að koma í veg fyrir , að þeir sem breyttu ranglega , gætu gengið auðugir frá uppgjöri og tekið upp fyrri iðju , eins og ekkert hefði í skorist .
Ég gat ekki betur heyrt , en full þörf væri á manni eins og prófessor Black við hreinsunar- og endurreisnarstörf hér á landi .
Eldmóður hans er slíkur , að hann getur hrifið her manna með sér og talað í þá dug , kjark og þor .
Hann myndi sóma sér vel við hliðina á Evu Joly .
