Mikilúðlegur með úfið alskegg , stór og sterkur sem naut , harður í horn að taka .
Sannkallaður víkingur .
Gefur aldrei tommu eftir ; ekki óskamótherji þeirra sem er illa við að tapa .
Maðurinn sem Ólafur Stefánsson vildi fá í vörnina hjá handboltalandsliðinu fyrir nokkrum árum .
Þetta er körfuboltamaðurinn Hlynur Bæringsson , innan vallar .
Rólyndur faðir sem veit ekkert betra en eyða tíma með fjölskyldunni ; bíða eftir tvíburunum sem koma í heiminn síðar í mánuðinum og leika við dótturina Heiðrúnu Björgu sem verður þriggja ára í haust .
Maður sem leyfir sér að hugsa um lífið og tilveruna og veltir fyrir sér stórum spurningum eins og þeirri hvort líf sé eftir dauðann .
Og þorir að segja frá vangaveltum sínum .
Þetta er Hlynur Bæringsson utan vallar .
Mjúkur nagli .
Merkilegur áfangi Þessi mikli kappi fór fyrir öflugri liðsheild Snæfells úr Stykkishólmi sem gerði sér lítið fyrir og varð bæði Íslands- og bikarmeistari í körfuknattleik á nýafstaðinni leiktíð .
Hlynur var fremstur meðal jafningja og kjörinn besti leikmaður úrvalsdeildarinnar , Iceland-Express deildar , og besti leikmaður úrslitakeppninnar .
Þetta er í fyrsta skipti sem lið utan suðvesturhornsins hampar Íslandsbikarnum og sú staðreynd athyglisverð að íbúar bæjarfélagsins eru innan við 2000 talsins .
Fimmtudagurinn 29. apríl verður væntanlega óopinber þjóðhátíðardagur Hólmara héðan í frá .
Sigurinn var langþráður ; Snæfell hefur þrisvar áður komist í úrslit Íslandsmótsins en tapað , í öll skiptin fyrir liði Keflavíkur , 2004 , 2005 og 2008 .
Allt er því þá fernt er hjá okkar manni .
Hlynur Elías Bæringsson fæddist í Stykkishólmi 6. júlí 1982 en ólst upp í Grundarfirði .
" Ástæðan fyrir því að ég fæddist í Hólminum er einfaldlega sú að þar var fæðingardeildin fyrir Snæfellsnes , " segir Hlynur aðspurður í upphafi samtals okkar .
Hann er sem sagt Grundfirðingur .
Gulldrengurinn , sem býr við Silfurgötu í Stykkishólmi , er í sambúð með Unni Eddu Davíðsdóttur og þau eiga dótturina Heiðrúnu Björgu sem áður er getið .
Unnur Edda ber nú börn undir belti ; tvíbura eru væntanlegir í heiminn síðar í mánuðinum .
Hlynur skaut fyrst í körfu á Grundarfirði fyrir margt löngu , eftir að í bænum brast á með æði fyrir bandarísku NBA-deildinni eins og víðar í heiminum .
" Það var þegar Michael Jordan og Charles Barkley voru upp á sitt besta ; þá byrjuðum við að leika okkur í körfubolta á skólavellinum .
Það var alveg frábært og ég festist í þessari íþrótt .
Áður var ég í fótbolta í sumrin eins og flestir aðrir og spilaði meira að segja með Fram í eitt eða tvö sumur sem gutti eftir að ég fór í knattspyrnuskóla hjá félaginu .
Í minningunni finnst mér ég hafa lofað ofboðslega góðu – en þegar ég horfi á stráka í 5. flokki núna er ég nokkuð viss um að ég hafi ofmetið sjálfan mig töluvert ...
" Fyrstu skrefin í meistaraflokki í körfubolta steig Hlynur í Borgarnesi þar sem hann lék með Skallagrími frá 1997 til 2002 .
" Ég bjó til 13 ára aldurs í Grundarfirði en fjölskyldan flutti í Borgarnes 1996 .
Mamma býr þar enn en ég hef verið í Hólminum síðan 2002 fyrir utan einn vetur þegar ég spilaði í Hollandi , " segir Hlynur .
Honum finnst gott að búa á litlum stað .
" Geturðu hringt í mig eftir smástund ? " spurði Hlynur í vikunni þegar ég hringdi .
" Ég er að setja stelpuna upp í bílinn og verð kominn heim eftir tvær mínútur .
" Sjálfsagt mál .
Þegar ég hringdi aftur nokkru síðar viðurkenndi Hlynur að hann hefði ýkt aðeins .
" Ég var ekki nema eina mínútu heim ! Hér er allt við höndina .
Maður er orðinn dálítið háður því að vera fljótur að gera allt og þurfa ekki að hafa áhyggjur af því að langan tíma taki að koma sér á milli staða .
" Frábærar minningar úr Grundarfirði Lítið samfélag heillar ; Stykkishólmur , Borgarnes , Grundarfjörður .
" Ég á frábærar minningar frá Grundarfirði .
Þar var ofboðslegt frjálsræði , eins og fólk á landsbyggðinni þekkir vel og talar oft um ; maður kann mjög vel að meta það sem krakki og ekki síður þegar maður hugsar til baka .
Það var þægilegt að búa á Grundarfirði , þar er gott fólk og margir af mínum bestu vinum í dag eru þaðan og sumir búa þar enn .
Ég hef því enn tengingu við bæinn þó ættmenni mín séu ekki mörg þar .
Það er stutt að héðan úr Hólminum í Grundarfjörð og ég rúlla stundum þangað til vina minna í kaffi .
" Hefurðu alla tíð verið stór og sterkur ? " Já , ég var alltaf stærstur eða næst stærstur í mínum bekk .
Pabbi minn heitinn var mjög hraustur frá náttúrunnar hendi og í mömmu fjölskyldu eru líka massífir karlmenn .
Í minningunni finnst mér ég alltaf hafa verið aðeins meiri um mig en jafnaldrarnir .
" Hlynur nefndi Holland þar sem hann lék eitt keppnistímabil .
" Liðið var ágætt , mér gekk mjög vel og komst í stjörnuliðið en dvölin var samt ákveðin vonbrigði , " segir Hlynur .
Honum líkaði lífið í Hollandi afskaplega vel , andrúmsloftið var þægilegt og lífsstíllinn við hans hæfi , en það olli honum vonbrigðum að ekki var nógu vel staðið að málum hjá félaginu að ýmsu leyti .
" Mér fannst því best að koma heim aftur .
En ég var ákveðinn í að þetta yrði ekki eina árið mitt í útlöndum .
" Í vikunni samdi Hlynur við sænska félagið Sundsvall Dragons , sem Jakob Sigurðarson félagi hans í landsliðinu leikur með , og heldur út í sumar með fjölskylduna .
" Félagið varð sænskur meistari 2009 og ég er ánægður með að sigurhefðin er fyrir hendi .
Ég vil vera í aðstöðu til að geta unnið titla .
" Hann segist hlakka mikið til að fara utan .
" Ég er viss um að það er gott að búa í Svíþjóð .
Það er barnvænt samfélag og fyrst og fremst þess vegna ákvað ég að semja við Sundsvall og velta ekki öðru fyrir mér .
" Hlynur gerir ráð fyrir því að búa einhvers staðar annars staðar eftir dvöl í Svíþjóð áður en fjölskyldan sest aftur að til frambúðar á Íslandi , því hann vilji skoða heiminn .
" En á endanum mun ég örugglega búa í litlu samfélagi .
Menn leita rótanna ; fara þangað sem þeir þekkja til og þeim líður vel .
" Miðherjinn sterki segist oft hafa fengið tilboð að utan sem og frá íslenskum liðum .
En það hefur aldrei hvarflað að honum að fara úr Hólminum til þess að klæðast búningi annars félags innanlands .
" Ég hef alltaf getað farið í besta liðið og hefði örugglega unnið titla , en mig langaði að gera það hér .
Ég hef alltaf haft á tilfinningunni að ég myndi ekki njóta þess eins mikið að verða meistari með einhverju öðru liði .
" Nú ertu búinn að vinna Íslandsmeistaratitilinn með Snæfelli og getur því farið með góðri samvisku ...
" Það skipti miklu máli .
Lið utan af landi hefur ekki orðið meistari áður og ekki lið úr svona litlu bæjarfélagi .
" Skynjarðu að það sé mikilvægt fyrir samfélagið þegar svona árangur næst ? " Já , það er mjög auðvelt að finna það .
Dagana eftir að við urðum Íslandsmeistarar var mjög létt yfir fólki ; maður fann hvað sigurinn gaf fólki mikið .
Ekki bara leikmönnum og þeim sem standa að liðinu heldur öllum bæjarbúum .
" Því má heldur ekki gleyma , bætir Hlynur við , " að þetta er ekki bara afrek okkar sem erum í liðinu þótt við hljótum mestu athyglina heldur líka þeirra sem reka félagið .
Það er örugglega meira en að segja það að útvega fjármagn til að reka félag í svona litlu bæjarfélagi .
Að því leyti er árangurinn magnaður og ég er mjög stoltur í ljósi aðstæðna .
Stjórnarmenn hafa unnið frábært starf og bæjarbúar hafa reyndar allir stutt mjög vel við bakið á okkur .
" Hann nefnir að einn stjórnarmanna í Snæfelli hafi einhverju sinni sest niður og reiknað – og komist að því að í raun væri ómögulegt að reka svona lið í jafn fámennu samfélagi .
Samt væri það gert ! " Stjórnarmennirnir eru allir í sjálfboðavinnu , eyða miklum tíma í starfið en njóta velvildar hjá fyrirtækjum og einstaklingum í bænum .
" Hlynur segir lið sitt fulltrúa Snæfellsness alls , Vesturlands , jafnvel landsbyggðarinnar allrar , " og margir í Reykjavík styðja líka við bakið á félaginu .
" Í Hólminum standa menn saman og athygli vakti eftir bankahrunið , að þegar flest félög skáru niður í rekstrinum og sögðu upp samningum við útlendinga , tók Hlynur við þjálfun Snæfells ásamt Sigurði Þorvaldssyni .
" Þegar kreppan skall á var þetta neyðarúrræði stjórnarinnar ; hún varð að láta þjálfarann , Jordanco Davitkov , fara og við Siggi tókum við liðinu .
" Davitkov kom í Hólminn haustið 2008 en staldraði stutt við ; hrunið sá til þess .
Bandaríski þjálfarinn Geof Kotila hafði starfað hjá Snæfelli áður og Hlynur ber honum afskaplega vel söguna .
" Það var magnaður náungi sem kom með skemmtilegan hugsunarhátt og kunni svo sannarlega að búa til lið .
Hann kenndi okkur mikið , ekki bara um körfubolta heldur um lífið sjálft , meðal annars með góðu fordæmi .
Það var gaur sem skildi eftir mikið sig .
" Þoli ekki að tapa Ég hef á tilfinningunni að þú sért gríðarlegur keppnismaður en samt rólegur og yfirvegaður .
Myndirðu getað skrifað upp á þetta ? " Þetta er góð lýsing ; ég er ofboðslegur keppnismaður og hata að tapa .
Þannig eiga líka allir að vera sem eru í íþróttum .
En ég held ég hafi ekki oft misst stjórn á mér og andstæðingarnir ná ekki oft að espa mig upp .
" En fyrir utan völlinn ? " Utan vallar er ég frekar rólegur ; læt ekki sérstaklega mikið fyrir mér fara og vil vera í rólegheitum .
" Samt líður þér greinilega vel innan vallar .
" Já , þar fæ ég útrás fyrir allan þann hamagang sem ég þarf .
" Hvað með skeggið ; er það hluti af einhverri víkingaímynd ? ! " Jafnvel ! Á vorin , í úrslitakeppni þegar hasarinn er orðinn mikill , hef ég oft sleppt því að raka mig og orðið dálítið villimannslegur og finnst þægilegt að spila svoleiðis .
Ég veit ekki hvort það hefur einhver áhrif á andstæðingana en útlitið hæfir kannski karakternum innan vallar .
Þegar ég rakaði mig svo eftir að við urðum Íslandsmeistarar fannst sumum ég verða 15 ára aftur ...
" Þegar spurt um önnur hugðarefni nefnir Hlynur fyrst skákina .
" Ég tefldi töluvert þegar ég var yngri og afrekaði að verða Vesturlandsmeistari í skák 12 ára og yngri árið 1994 ; það var hápunktur skákferilsins ...
" Þeir bræður , Hlynur , Torfi heitinn og Bjarki , tefldu allir töluvert og besti körfuknattleiksmaður á Íslandi sest endrum og sinnum að tafli enn í dag .
Að tölvutafli , því þá glímir hann oftast við einhvern á netinu .
" Þetta er heillandi leikur .
Stórmeistararnir og aðrir sem eru í fremstu röð eru skarpgáfaðir gaurar ; rökhugsun og herkænska skiptir miklu máli .
Skák er skemmtilegur leikur sem krakkar hafa gott af því að glíma við .
" Má ekki að segja að körfubolti og skák eigi ýmislegt sameiginlegt ? " Jú , að vissu leyti .
Undirbúningur þarf að vera mikill , ekki síst andlegur og það þarf að skoða andstæðinginn vel .
Íþróttamenn geta auðvitað náð mjög langt ef þeir eru sterkir líkamlega , en þeir sem ætla að verða afburðamenn , alveg sama í hvaða grein það er , bestu íþróttamenn heims , verða að hafa toppstykkið í lagi .
Þeir hugsa vel um andlega þáttinn .
" Augljóst er á samtalinu við Hlyn að hann gefur ýmsu öðru en íþróttum gaum .
" Ég pæli mikið í óvenjulegum hlutum og það er líklega mönnum eins og Ólafi Stefánssyni að þakka að ég þori að velta fyrir mér stórum spurningum um lífið og tilveruna .
Ég eyði töluverðum tíma í að hugsa um hvort líf sé eftir dauðann og hvernig jörðin varð til og ráðgátuna um alheiminn svo ég nefni dæmi – og þori að segja frá því ! " Hann segist lengi hafa velt álíka hlutum fyrir sér .
" Ég er auðvitað enginn heimspekingur en hef bara gaman að spá í hluti sem ekki eru til einföld svör við ; öllum er hollt að rökræða og það er heillandi að láta hugann reika og velta fyrir sér hlutum sem ekki endilega eru til svör við .
Það er ekki hægt að fara aftast í bókina og sjá svarið ! Kannski fást einhvern tíma svör við spurningunum en varla í okkar lífi .
Kannski aldrei .
" Hlynur vinnur við að þjálfa , bæði að morgni og aftur eftir hádegi en hefur töluverðan tíma aflögu sem hann segist reyna að nýta vel .
" Á sumrin hef ég rembst við að spila golf með frekar vafasömum árangri , en tel mig samt efnilegan ! Svo reyni ég að vera sem mest með dóttur minni – sem er auðvitað ekki skylda heldur það skemmtilegasta sem ég geri .
Og þó að ég segi sjálfur frá tel ég mig verja miklum tíma með henni .
Svo er von á tvíburum núna í maí þannig að verður örugglega mikið fjör á heimilinu .
Golfsumarið verður sett í algjört uppnám ! " Hlynur hefur ekki lokið námi í neinu fagi en kláraði frumgreinadeild við háskólann á Bifröst " til þess að bæta upp gamlar syndir , því ég kláraði ekki menntaskóla .
Þetta nám er aðgöngumiði að háskóla og ég ætla að klára að mennta mig á næstu árum ; hef reyndar aldrei verið viss um hvað ég vildi læra og fór þess vegna ekki beint í háskóla eftir frumgreinadeildina .
" Honum gekk vel á Bifröst " af því að ég hafði áhuga á því sem ég var að gera .
Ég er þannig , eins og eflaust margir aðrir , að mér gengur ekkert sérstaklega í því sem ég hef ekki áhuga á .
" Hlynur nefnir stærðfræði sem eitt af uppáhaldsfögunum þó hann sjái sjálfan sig ekki sem stærðfræðing .
Áhuginn sé einnig mikill á heimspeki sem sé " heillandi og skemmtileg " og ekki ólíklegt að hann feti frekar þá braut .
Ólafur Stefánsson , landsliðsmaður í handbolta , kemur óneitanlega upp í hugann þegar talið berst að heimspekilegum vangaveltum og leiðir þeirra Hlyns lágu saman fyrir nokkrum árum .
Ólafur greindi frá því opinberlega að hann hefði reynt að fá Hlyn til þess að snúa sér að handbolta og gefa kost á sér í landsliðið .
Ólafur vildi styrkja varnarleikinn .
" Mér fannst þetta í raun mjög fyndið og gleymdi því kvöldi seint þegar Ólafur hringdi í mig .
" Jón Arnór bróðir handboltahetjunnar , félagi Hlyns í körfuboltalandsliðinu , lét hann vita að von væri á símtali frá bróður sínum .
" Ég held að hugmyndin hafi kviknað í matarboði þar sem þeir sátu saman strákarnir með pabba sínum , nýkomnir heim úr atvinnumennsku hvor í sínu landinu , og ef Óli fær einhverja flugu í höfuðið lætur hann vaða .
Það var einstaklega skemmtilegt að spjalla við Óla ; hann fór dálítið út fyrir rammann , eins og hann kallar það .
" Hlynur dregur ekki dul á það að Ólafur Stefánsson hafi verið uppáhalds íþróttamaður hans síðustu ár " þótt ég hafi ekki vit á handbolta ; mér finnst hann bara svo magnaður karakter og flott hvernig hann svarar fyrir sig .
Hann virkaði mjög áhugaverður persónuleiki .
" Hlynur segir hugmyndina um að hann sneri sér að handbolta vissulega hafa verið skemmtilega , en segir að málið hafi aldrei komist á neinn rekspöl .
" Það var bara hugmynd og ég velti því aldrei mikið fyrir mér .
Veit ekki einu sinni hvort landsliðsþjálfarinn vissi af þessu ! " Samtal þeirra Ólafs átti sér stað töluvert áður en handboltahetjan greindi frá því .
" Ég hélt þessu bara fyrir mig og nokkra kunningja mína enda bara hugmynd sem hann kastaði fram en samtal okkar endaði í skemmtilegu spjalli um lífið og tilveruna ; Óli talaði mikið um mann sem dæmdur var til þeirrar refsingar að ganga um með þungan stein hlekkjaðan um hálsinn , upp og niður sömu fjallshlíðina ; þannig sagði Óli líf margra þekktra manna vera í raun ; að þannig gengju þeir hlekkjaðir upp og niður og tækju aldrei neina áhættu .
Að daglegt líf margra væri einum of þægilegt og menn ættu að reyna að koma sér úr þægindunum .
Þetta var mjög skemmtileg pæling en þegar allt kom til alls var ég bara eins og náunginn í goðafræðinni ; vildi ekki taka neina áhættu .
En þetta hefði getað orðið gott flipp ! " Aukaskrefið stigið Hlynur nefnir fyrst andlega þáttinn þegar spurt er um ástæður þess hve frábærlega hann lék í vetur og hve uppskeran var góð .
" Það skipti miklu máli að fyrir keppnistímabilið fengum við menn til okkar sem kunna að vinna ! Margir hafa verið í toppbaráttu – þar á meðal við síðustu ár – en það er bara eitt lið sem vinnur .
Við fengum þjálfara og leikmenn sem höfðu verið í þeirri stöðu áður að verða Íslandsmeistarar ; Pálmi Freyr [ Sigurgeirsson ] , [ Páll ] Fannar [ Helgason ] og Ingi Þór þjálfari , hafa allir orðið meistarar og við fengum líka góða útlendinga .
" Hann segir þýðingarmikið að Ingi Þór hafi þegar stýrt liði tvisvar til Íslandsmeistaratignar og viti því hvað þarf til .
" Ég hef aldeilis rekið mig á það síðustu ár hve erfitt getur verið að taka það aukaskref sem þarf til að verða meistari , en með góðra manna hjálp tókst það loksins .
Gleðitilfinningin var ótrúleg , það tókst loksins , eftir að hafa verið mjög nálægt því nokkrum sinnum .
" Hvernig eyðirðu dögunum núna eftir frábært keppnistímabil ? " Ég var orðinn mjög þreyttur ; það er ekki erfiðasta hlutskipti í heimi að vera í íþróttum en andlega getur það verið mjög erfitt og þess vegna reyni ég að slaka vel á núna .
Leyfi mér til dæmis að borða aðeins óhollari mat en áður , þangað til ég fer að æfa aftur .
Svo fer ég mikið í sund með stelpunni minn , ætla að spila golf og grilla með félögunum .
" Hann segist þurfa að hugsa vel um líkamann , sérstaklega á vorin þegar mestu átökin eiga sér stað , til þess að vera í góðu lagi .
" Síðustu ár hef ég æft mun betur á sumrin en áður og það skilar sér .
Ég hugsa líka mikið um mataræði .
Eftir á að hyggja var ég ekki nógu duglegur að æfa þegar ég var unglingur ; var ekki latur en gerði ekkert aukalega .
Forgangsraðaði ekki nóg vel en betra er seint en aldri .
Það er lykilatriði að hugsa vel um sig og æfa eins og skepna og það mun ég hafa í huga í sumar .
Ég ætla að æfa tvisvar á dag og búa mig eins vel og ég get undir næsta vetur .
" Ef líf er eftir dauðann hafa verið læti á himnum eftir að við urðum meistarar Hlynur nefndi Torfa bróður sinn sem lést langt fyrir aldur fram árið 2006 .
Torfi var stundum kallaður maðurinn í rauðu jakkafötunum ; dyggasti stuðningsmaður Snæfells sem lét alltaf vel í sér heyra og setti skemmtilegan svip á leiki .
Íslandsmeistarinn nýkrýndi segist aðspurður vissulega hafa hugsað til bróður síns þegar baráttan um meistaratignina stóð yfir og ekki síður þegar sigur var í höfn .
" Ég er ekki sérlega trúaður maður en ef líf er eftir dauðann hafa örugglega verið læti á himnum eftir að við urðum Íslandsmeistarar ! Torfi hafði mikla ástríðu fyrir körfubolta ; hann hafði stundum miklu meiri áhuga á því sem ég var að fást við en ég sjálfur .
Bjarki bróðir minn kom í kaffi daginn eftir að við unnum Íslandsmótið og við töluðum um að Torfi heitinn hefði örugglega verið mjög ánægður .
Það var góð tilhugsun .
Torfi var á besta aldrei þegar hann dó og ég var lengi að jafna mig á því .
Sérstaklega var næsti vetur á eftir erfiður .
Tíminn læknar öll sár en þetta er samt eitthvað sem situr alltaf í manni ; það þekkja þeir sem hafa lent í því að missa náinn ættingja á þessum aldri .
" 