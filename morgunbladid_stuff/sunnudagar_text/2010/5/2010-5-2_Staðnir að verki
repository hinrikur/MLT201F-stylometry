Gordon Brown fer um land sitt með fríðu föruneyti og berst fyrir völdum sínum og Verkamannaflokksins .
En fríða föruneytið er ekki eitt um hituna .
Seinheppnin eltir hann hvert sem hann fer .
Og stundum nær hún honum .
Nú síðast lenti hann óvænt í kjósanda , sem var á leiðinni út í bakarí og sá óvænt forsætisráðherrann sjálfan í atkvæðaleit í götunni hennar .
Hún vatt sér að honum og bar undir hann nokkur mál sem henni voru efst í huga þá stundina .
Ekki var það allt hreinn pólitískur rétttrúnaður hjá þeirri gömlu ( hún er örfáum árum eldri en bréfritari ) , en þó hvorki ofsi né ofstæki .
Brown þótti ekki takast illa upp í svörum sínum .
Sem sagt gott .
Brown var með hljóðnema festan á bindið fyrir sjónvarpsstöð .
Þegar hann hafði kvatt " þá gömlu " og aðra háttvirta kjósendur brosandi og þekkilegur með veifum í kveðjuskyni settist hann upp í ráðherrabílinn og brunaði af stað .
Þá fór hann að tala illa um kjósandann og þá bjálfa í hópi eigin starfsliðs sem leyfðu henni að heilsa upp á ráðherrann .
Kerlu sagði hann fordómafulla og ómögulega og uppákomuna því vandræðalega fyrir sig .
En hann hafði gleymt að slökkva á hljóðnemanum og sjónvarpsmenn SKY , sem áttu hljóðnemann voru komnir í feitt .
Bein útsending er annað mál Enginn stjórnmálamaður lífs eða liðinn myndi þola að allt sem hann segir við sína trúnaðarmenn um sína elskulegu kjósendur eða einstaka samherja færi út í beinni .
Enginn biskup gæti búið við að allt sem hann segði um prestana við sína nánustu færi út í beinni eða páfinn um kardínálana .
Með þessu er ekki verið að segja að þessir sem nefndir eru af handahófi séu óhreinlyndir eða falskir .
Lífið í beinni útsendingu lýtur öðrum lögmálum en það sem ekki er sent út .
Staðinn að verki Gordon Brown var í sjónvarpsviðtali þegar hann var upplýstur um slysið .
Hans eigin orð í útsendingunni voru spiluð fyrir hann .
Hann greip um höfuðið og var bersýnilega miður sín .
En almenningur sá að hann var ekki miður sín yfir ómaklegum ummælum um konu sem kosið hafði Verkamannaflokkinn alla sína tíð og var búin að setja atkvæði sitt í þessum kosningum í utankjörfundarumslag með X við Brown og hans menn .
Hann var miður sín yfir því að hafa verið staðinn að verki .
Hann hafði í einni sviphendingu eyðilagt þá mynd sem ímyndarsérfræðingar höfðu dregið upp af honum fyrir fúlgur fjár .
Hann var aftur á ímyndarlegum byrjunarreit .
Var orðinn sá Brown sem hann hefur alltaf verið og ímyndarfræðingar höfðu talið lítt kjósendavænan .
Þeir höfðu sett á hann nýtt bros , útbúið handa honum lipurlegar útskýringar á mannamáli um flókin mál og hannað viðkunnanlegra göngulag .
Og nú hafði hann sest augnablik við tölvuna sína gleraugnalaus og ýtt á " Eyða " í staðinn fyrir " Enter " .
Og hin pólitíska gæfa gufaði upp .
Það er auðvitað fráleitt að kosningaúrslit ráðist af slíkum atvikum .
En þau gera það samt .
Bændahjón flæmd af jörð En það hafa fleiri verið staðnir að verki .
Sama daginn og upplýst er að ung bændahjón hafa verið neydd til að selja aldargamla föðurleifð af bankanum þeirra , fær maður " kúlulán " sem hann þarf ekki að borga af næstu tíu árin .
Það er einhver sem enn telur rétt að lána manni hálfan milljarð eða svo án afborgana í áratug , sem þegar hefur hlaupið frá 1000 milljarða skuld við bankakerfið og lífeyrisþega á Íslandi .
Hinn örláti lánveitandi hefur ekki gefið sig fram .
Því hafa verið getgátur uppi um að viðkomandi sé að lána sér sjálfum vegna þess að það sé eina aðferðin til að útskýra af hverju hann getur allt í einu borgað háar fjárhæðir í Landsbankann til að tryggja eignarhald sitt á fjölmiðlum á meðan hann greiðir ekki skuldir sínar .
Þess vegna hafi fréttinni verið " lekið " í sjónvarpsstöðina hans og sá leki sé hluti af þessum spuna .
Ekkert skal um slíkt fullyrt en það væri í fullu samræmi við það sem á undan er gengið .
Hvað sem um það er að segja er hitt ljóst að Landsbankinn hefur verið staðinn að verki .
Hann fylgir hinum ærulausa Arion banka fast á eftir .
Íslandsbanki var staðinn að verki í jarðarmálinu í Árnessýslu og hlýtur að leita leiða til að vinda ofan af því máli .
Tilvísun í einhverja eftirlitsnefnd sem þau Jóhanna og Steingrímur hafa látið skipa er gagnslaus .
Slíkri nefnd treystir enginn .
Enda hefur ekki heyrst í henni múkk eftir að hún var skipuð og á meðan fylgja nýju bankarnir fast eftir þeim óskeikulu siðareglum sem þeir Sigurður Einarsson , Sigurjón Árnason og Jón Ásgeir Jóhannesson settu .
Það er ekki hætta á að bankarnir fari út af á meðan siglt er eftir slíkum leiðarstjörnum .
" Ég á mig sjálf " Árni Tómasson , sem lætur jafnan eins og hann eigi gamla Glitni og nýja Íslandsbanka , staðfesti þá stöðu nýlega .
Hann kom inn á vegum Fjármálaeftirlitsins á sínum tíma .
En nú " heyrir " hann undir " eigendur " Glitnis , sem hann segir að muni þó ekki koma nærri stjórn á Íslandsbanka fyrr en eftir 5 ár ! Reyndar er neitað að gefa upp hverjir það eru sem Árni Tómasson " heyrir " undir , því það viti það enginn með vissu .
Mennirnir sem eiga að hafa forystu fyrir landinu reyna að gera gömlu einkavæðingu bankanna tortryggilega þótt allt um hana liggi skjalfest fyrir og rannsakað af Ríkisendurskoðun .
En þeir telja þessa einkavæðingu sína á Kaupþingi og Glitni í lagi .
Þeir eru með skilanefndir sem heyra ekki undir neinn , sem skipa bankastjórnir sem heyra ekki undir neinn og eru með bankasýslu yfir öllu saman með stjórnanda sem ekki er ljóst að hafi hreinan skjöld í bankamálum og með óljóst umboð .
Og út úr öllum þessum þokukennda farvegi eru bankarnir sjálfir komnir í hendur eigenda , sem í öðru orðinu eru sagðir bera ábyrgð á öllu saman og í hinu að ekki sé hægt að upplýsa hverjir séu af því að það viti það enginn .
Og Steingrímur og Jóhanna halda því svo fram að rannsaka þurfi gömlu einkavæðinguna .
Þau hafa verið staðin að verki .
Það er augljóst að á sama tíma og bændahjón eru hrakin af jörð sinni er verið að færa gömlu svindlurunum landið aftur á silfurfati .
Mönnunum sem dældu peningum í stjórnmálamennina og stjórnmálaflokkana .
Peningum sem þeir fengu alla að láni í hinum föllnu bönkum og munu aldrei borga .
Þetta er gert með samþykki þeirra Jóhönnu og Steingríms .
Skiptir þá engu hvort það er þegjandi eða í heyranda hljóði .
Þau hafa verið staðin að verki .
Á meðan eru fjölskyldurnar í ólgusjó fjárhagsvandræða og örvæntingar dregnar á asnaeyrunum og að lokum sviknar .
Tíminn fer allur í að reyna að styrkja stöðu skuldugra Hummer- og Range Rover-eigenda .
Félagsmálaráðherrann var staðinn að því verki .
Og á meðan á öllu þessu stendur er milljörðum króna hent í aðildarviðræður um Evrópusamband sem getur ekki séð sínum eigin málum borgið .
Út úr því mun ekkert koma .
Össur hefur verið í umboðslausum viðræðum um aðlögun að ESB , en með umboð um aðildarviðræður á þeim forsendum að um raunverulega könnun væri að ræða .
Hann hefur verið staðinn að verki .
Risið á honum hefur ekki hækkað þrátt fyrir sífelld samtöl við stækkunarstjórann .
Trúverðugleiki hans minnkar í hlutfalli við fjölda funda með stækkunarstjóranum .
