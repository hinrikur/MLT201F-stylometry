Strákar , ein spurning .
Rétti upp hönd sem hafa farið inn í búð og keypt barnaföt .
Alveg einir ? ! Ég get svarið það , er það ekki eitt af því allra erfiðasta sem hægt er að gera í þessum heimi ? Það er rétt svo að maður geti keypt föt á sjálfan sig .
En barnaföt ? ! Ekki misskilja mig , þetta er ekki spurning um að mig langi ekki .
Mig langar að geta þetta .
Okkur langar að geta þetta .
Þetta er bara svo erfitt .
Í fyrsta skiptið sem ég gekk inn í barnafataverslun , einn míns liðs , hélt ég að ég myndi deyja .
Ég komst fljótlega að því að eina leiðin til að lifa þetta af er að vera með meistarapróf í stærðfræði .
Fyrir það fyrsta er small , medium og large ekki til .
Í þessum bransa er allt 3-6 mánaða , 6-9 mánaða eða 17-22 mánaða .
Og svo framvegis .
Já og það sem mér finnst best , 0-3 mánaða .
0-3 mánaða ? ! Ég meina yngri er eiginlega ekki hægt að vera .
Um leið og maður er kominn með stærðina kemur næsta hindrun .
Það þarf alltaf að kaupa tvisvar sinnum stærðina .
Það eru lög .
Ég veit ekkert hver samdi þau lög , en það eru lög .
Sem er auðvitað erfitt ef maður er 0 ára .
Því tvisvar sinnum núll er auðvitað núll .
Það er ekkert verið að gera þetta auðvelt .
Svo eru skór og sokkar með einhverja allt aðra mælieiningu , sem er ekkert skyld hinni .
Og húfur og hattar sína .
Hjaaaaaáááálp ! ! Gleymi því aldrei í fyrsta skiptið þegar ég fór inn í barnafataverslun alveg einn .
Ég kom inn .
Og sé bara svona fimm þúsund fermetra af rekkum , með hangandi barnafötum .
Og í miðjunni spjald sem á stendur : 86-92 HAUST ! Mikil hjálp í því ? ? ! ! Svo ég bara stóð þarna á miðju gólfinu og vissi ekkert hvað ég átti að gera eða í hvaða átt ég ætti að fara .
Smátt og smátt fann ég hvernig ég fór allur að svitna og bólgna út .
Og svima .
Allt í einu stendur einhver kona hjá mér og spyr : " Get ég ekki eitthvað hjálpað þér vinur ? " " Ha ? Jú .
Ég er að reyna að kaupa föt á barnið mitt .
" Ég var greinilega ekki fyrsti ráðvillti pabbinn sem hafði komið í búðina .
Konan gaf mér svo róandi í æð og ég náði áttum .
" Segðu mér bara hvað barnið þitt er stórt og ég skal hjálpa þér .
" " Hvað barnið mitt er stórt ? " " Já .
" " Sem sagt á hæð ? " " Já .
" " Já þú segir nokkuð .
Veistu ég er bara ekki alveg viss .
En allavega minni en þú .
Og stærri en veskið þitt .
" Það er ekki lítið á mann lagt .
En áður en ég vissi af var ég kominn á réttan stað .
Innan um rétt númer , rétt kyn , réttan háralit .
Og mér var farið að líða aðeins betur .
En martröðin var hins vegar rétt að byrja vegna þess að núna þurfti ég auðvitað að byrja að velja .
Velja réttu fötin .
Og það er ekki síður flókið .
Fljótlega tók ég eftir því að val á barnafötum snýst að miklu leyti um að velja rétta dýrið .
" Hér erum við til dæmis með ofsalega fallegar smekkbuxur með voðalega sætum hérum á .
" Öll barnaföt verða að vera með mynd af annaðhvort sætri önd , sætum héra eða sætum skógarbirni framan á , annars flokkast þau ekki undir barnaföt .
Hvað er það ? ! Eru börn ekki nægilega sæt bara eins og þau eru ? Kannski er þetta gert til að skilgreina börn frá fullorðnum .
Hjón eru einhvers staðar úti að borða : " Gunna , sérðu litla sköllótta manninn þarna .
Rosalega slefar hann .
" " Hvað er að þér maður , þetta er barn .
" " Af hverju segirðu það ? " " Hann er í Bangsímon-smekkbuxum .
" " Já það hlaut að vera .
" 