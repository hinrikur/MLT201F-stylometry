Sólveig Eiríksdóttir , eða Solla eins og hún er venjulega kölluð , er landsþekkt fyrir starf sitt sem heilsufrömuður .
Hún stofnaði Grænan kost og Himneska hollustu en rekur nú veitingastaðinn Gló í Listhúsinu í Laugardal þar sem boðið er upp á margs konar heilsufæði .
Þegar Sólveig er spurð hvort áhugi hennar á heilsufæði hafi vaknað strax á barnsaldri segir hún : " Ég var mikill ofnæmissjúklingur sem barn .
Var með fiskiofnæmi , þoldi illa mjólkurvörur og kjöt fór ekki vel í mig .
En ég bjó svo vel að hafa góðan bakgrunn .
Amma mín og nafna , Sólveig Jensdóttir , lærði hjúkrun í Kaupmannahöfn á árunum 1915-1918 og þar bjó hún hjá fólki sem var á kafi í heilsufæði og amma nærðist meira og minna á hráfæði .
Hún flutti svo aftur til Íslands , Vestmannaeyja þaðan sem hún var .
Þar ól hún pabba og bræður hans á hollu og góðu fæði .
Mamma var svo sérvitur að tólf ára gömul gerðist hún grænmetisæta , gekk í Guðspekifélagið og Ferðafélagið og um fermingu gekk hún á öll fjöll .
Svo hittust pabbi og mamma og pössuðu svona vel saman .
Hann er Eiríkur Haraldsson , sem kenndi þýsku og leikfimi í Menntaskólanum í Reykjavík og stofnaði Skíðaskólann í Kerlingarfjöllum ásamt fleirum , og hún er Hildur Karlsdóttir píanókennari .
Þau eru eiginlega sjálfsprottnir hippar .
Í uppvexti mínum ræktuðu þau meira og minna ofan í okkur systkinin stóran hluta af matnum .
Og enn þann dag í dag eru þau að rækta , pabbi um áttrætt og hún sjötíu og fimm ára .
Þau eru um 60 prósent sjálfbær með mat .
Þegar ofnæmi mitt uppgötvaðist höfðu þau mikla trú á að hægt væri að finna næringu í öðru en kjöti , fiski og mjólk og vissu hvar ætti að leita fanga .
Ég ólst upp við það að pabbi eldaði og mamma bakaði .
" Eins og eftir handriti Þú ert mjög ástríðufull í því verkefni að stuðla að heilsusamlegra mataræði landsmanna .
Hvenær blossaði þessi ástríða upp ? " Ég flutti kornung , 17 ára , til Kaupmannahafnar , var að elta fyrsta manninn í lífi mínu , Ársæl Harðarson .
Hann var þó nokkuð eldri og var að fara í nám í viðskiptafræði .
Ég lærði textíl og er lærður textílhönnuður .
Á þessum tíma vann ég um tíma í þvottahúsi og var yfir á handklæðavélinni .
Ég var ung kona með metnað ! Í Kaupmannahöfn kom í ljós að ég var með ofnæmi fyrir fleiru en mat , ég var með gríðarlegt frjóofnæmi .
Ég komst varla út úr húsi .
Þegar ég var nýorðin nítján ára varð ég mamma og var með barn á brjósti .
Ég átti að fara í sprautur við ofnæminu en varð þá að hætta við að vera með barnið á brjósti .
Ég var svo ung og treysti mér ekki til að hita pela því ég hélt að ég myndi klúðra því .
Ég sagði lækninum að ég vildi ekki hætta með barnið á brjósti .
Hann sagði mér að koma aftur til sín og fá sprautur þegar barnið væri hætt á brjósti .
Á leiðinni heim frá lækninum gekk ég framhjá lítilli heilsubúð .
Eitthvað togaði í mig og ég fór inn .
Við eigandinn , sem var náttúrulæknir , fórum að tala saman og ég sagði honum frá ofnæminu sem hrjáði mig .
Hann sagði að ef ég breytti algjörlega um mataræði myndi ég ná fullri heilsu .
Hann og kona hans voru með matreiðslunámskeið , ég mætti þangað næsta kvöld og þar lærði ég að elda hollustu .
Seinna fannst mér eins og á þessum degi hefði einhver tekið að sér að skrifa handrit fyrir mig .
Þarna urðu ákveðin umskipti og ég fór að elda og kynna mér hollustufæði .
Ég hafði aldrei áður haft áhuga á mat eða matargerð .
Ég ólst upp við að pabbi eldaði og mamma bakaði .
Þegar ég fór í sambúð og maðurinn minn spurði hvað ég ætlaði að hafa í matinn svaraði ég : Það er þitt vandamál , ég kem ekki nálægt þessu .
Hann áttaði sig snemma á því að það þýddi ekkert að spyrja mig um neitt sem viðkom mat .
En áhuginn á hollu mataræði var vakinn og hefur verið óslitinn síðan , og heilsan komst í lag .
Ég var sex ár í Kaupmannahöfn .
Þetta var skemmtilegur tími með íslenskum námsmönnum .
Þær voru þarna Ingibjörg Sólrún , Kristín Ástgeirsdóttir og Kristín Ólafsdóttir og fleiri og voru að undirbúa stofnun Kvennalistans og héldu stöðugt fundi í Jónshúsi .
Þangað mætti ég stundum og hlustaði á þær ræða um málefni kvenna .
Ég blandaði mér einstaka sinnum í samræðurnar og spurði : En hvaða afstöðu hafið þið varðandi mataræði ? Þær störðu á mig og botnuðu ekkert í því hvað ég var að segja .
Mér fannst að hluti af baráttumálum þeirra ætti að vera að berjast fyrir breyttu mataræði .
En það var ekki á dagskrá og ég gerði mér fljótlega grein fyrir því að ég hafði ekkert á þessa fundi að gera .
" Finnur ekki fyrir aldursmun Þú varst kornung móðir .
Var erfitt að vera móðir svo ung ? " Af því að ég var svo ung og óþroskuð , nýorðin 19 ára , óx mér móðurhlutverkið vitanlega í augum .
Mér fannst erfitt að takast á við það en um leið veitti þetta nýja hlutverk mér öryggi .
Af þeim Íslendingum sem þarna voru í námi var ég yngst og það sást á mér .
Ég var það sem kallað er " baby-face " .
Mér fannst ég ekki vera tekin nógu alvarlega .
Ég varð mjög ábyrgðarfull móðir .
Móðurhlutverkið flýtti fyrir persónulegum þroska mínum .
" Hvað með einkalífið ? " Þetta fyrsta samband entist ekki , við slitum samvistum en erum mjög góðir vinir .
Ég eignaðist dóttur númer tvö með næsta manni .
Svo kynntist ég Elíasi Guðmundssyni og við höfum verið saman í átta ár .
" Hann er ellefu árum yngri en þú .
Skipti aldursmunurinn þig aldrei neinu máli ? " Þegar ég kynntist Elíasi vissi ég ekki að hann væri svona miklu yngri en ég .
Hélt að hann væri kannski fjórum árum yngri , en fannst það samt verra .
Þegar ég komst að því hversu miklu yngri en ég hann var þá var það nokkurt áfall til að byrja með .
En þá var ég búin að kynnast honum það vel að ég sá fljótlega að þetta skipti ekki svo miklu máli .
Ein vinkona mín var með manni sem var átján árum yngri en hún og önnur var með manni sem var fjórtán árum yngri .
Þær sögðu mér að ég væri með gamlingja .
Ég hef aldrei fundið fyrir aldursmuninum , nema hvað varðar málfar .
Þegar ég nota orð eins og trakteríngar veit Elías stundum ekki hvað ég er að tala um .
Svo hlustum við ekki á sömu tónlist , en það hefði getað verið þannig með hverjum sem er .
" Fylgir maðurinn þinn þér í þessum holla lífsstíl þínum ? " Í tilhugalífinu verður fólk svo furðulega ruglað .
Vinkona mín ein sem er mikil hestakona kynntist manni , lögfræðingi .
Þegar hann komst að þessu áhugamáli hennar sagðist hann vera mikill hestamaður .
Þegar þau voru búin að vera saman í smátíma kom í ljós að einu tengsl hans við hesta voru þau að hann hafði átt eina truntu sem hann tók upp í ógreidda skuld og leiddi svo til slátrunar .
Í byrjun hélt ég að Elías væri meira gefinn fyrir heilsusamlega lífshætti en hann í rauninni er , enda reyndi hann að telja mér trú um það .
Þegar við kynntumst var hann hættur að reykja og hann hætti að drekka kaffi til að ganga í augun á mér .
Hann er ekki í hollustunni af lífi og sál eins og ég , en áhugi hans hefur aukist jafnt og þétt .
Ef við hefðum kynnst þegar ég var yngri hefði ég kannski haft miklar skoðanir á því hvað hann lætur ofan í sig .
En það skiptir mig engu .
Hann sér að ég , þetta eldri , hef meiri orku en hann , og þess vegna er hann hallur undir minn lífsstíl .
Áhugi hans hefur vaknað eðlilega , sem mér finnst frábært .
" Andstyggð á græðgi Þú hefur gert hollustuna að viðskiptum .
En það hefur ekki alltaf gengið áfallalaust .
Fyrirtækið Himnesk hollusta gekk ekki vel .
Tapaðirðu miklum peningum ? " Þetta var mjög erfiður tími sem ég óska engum að ganga í gegnum .
Við Elías reyndum að bjarga fyrirtækinu með því að setja inn í það meiri peninga sem töpuðust .
Við fórum ekkert vel út úr því .
Það sem hjálpar mér er að ég bjarga mér alltaf .
Ég hef mjög sterka sjálfsbjargarhvöt .
Ein af ástæðunum fyrir því að við Elías vildum taka við rekstrinum á Gló var að mér fannst kominn tími til að ég færi að gefa meira af mér .
Ég nota mjög gott hráefni og hef lækkað verðið á matnum , því það á ekki að vera lúxus að borða heilsufæði .
Ég vil ekkert spara í gæðum , er dugleg að nýta hluti og er hugmyndarík .
Þannig rekum við heimili okkar og fyrst við getum það þá hljótum við að geta rekið stærri einingu á sama hátt .
En svona rekstur er vissulega ögrun .
Það eiga allir að hafa efni á að borða hollan mat .
Og af því að ég trúi því að þannig eigi það að vera þá reynir á það að ég reki samfélagslega ábyrgt fyrirtæki og geri vel við starfsfólkið mitt og kúnnann minn .
Ég er ekki í fyrirtækjarekstri til að geta setið heima á kvöldin og talið peninga .
Ég hef andstyggð á græðgi .
Ég man þegar ég heyrði í fyrsta sinn talað um ebitur .
Mér fannst orðið hljóma eins og þetta væru pöddur .
Græðgin er svo óhugnanleg og ebitur eru lýsnar á græðgisskrímslinu .
Við sjáum hvert græðgin kom okkur en það óhugnanlega er að græðgin heldur áfram .
Hagkerfið hrundi .
Næst er það náttúran .
Erlendis er víða verið að banna ræktun á erfðabreyttu hráefni en það er leyft hér .
Vísindamenn eru komnir beggja vegna borðsins og segja að erfðabreytt matvæli séu eðlileg .
Af hverju er þetta gert ? Til að pína meira út úr jörðinni , meiri uppskeru , meiri hagkvæmni .
Ef maður mótmælir þessari þróun er sagt við mann : Vá , hvað þú ert afturhaldssöm .
" Hollusta á Litla-Hrauni Ertu að reyna að gera heiminn betri með starfi þínu í heilsugeiranum ? " Jafnframt því að reka Gló og halda námskeið vinn ég mikið sjálfboðaliðastarf .
Ég fer inn í fangelsin með námskeið og ég aðstoða meðal annars fólk með krabbamein við að elda úr hollu hráefni .
" Hvernig er að koma inn í fangelsi og sjá fólk sem hefur eyðilagt fyrir öðrum og eyðilagt fyrir sjálfu sér ? " Ég hef þá trú að fangelsi eigi að vera betrunarvist .
Fólki getur alltaf orðið á .
Á betrunarganginum á Litla-Hrauni sem ég kom á , tengdust flestir fangarnir eiturlyfjamisnotkun .
Ég held að þarna hafi ekki verið ein manneskja sem ekki framdi glæp undir áhrifum .
Mér fannst umhverfið og umgjörðin nokkuð óhugnanleg , en fangarnir , sem höfðu sjálfir óskað eftir þessu námskeiði , voru eins og venjulegir nemendur , mjög áhugasamir , vildu læra og bæta sig .
Þetta gaf mér mjög mikið .
Ég trúi því líka að þeir sem séu á góðu mataræði séu mun ólíklegri til að leiðast út í eiturlyfjaneyslu .
" Segðu mér frá aðstoð þinni við krabbameinssjúka .
" Ég hef kosið að vinna með Ljósinu þar sem krabbameinssjúklingar eru í endurhæfingu .
Þarna fær fólk von og ég finn að ég get hjálpað til .
Ég get miðlað af reynslu minni því ég barðist við minn sjúkdóm og náði heilsu með því að breyta mataræðinu .
Svo tekur fólk það sem það getur nýtt sér af því sem ég miðla en lætur annað vera .
Ég er ekki að reyna að lækna einn né neinn , en hef reynslu af að elda úr hráefni sem læknar og Lýðheilsustofnun mælir með að fólk neyti í meira mæli .
Á þennan hátt , með því að fara inn í fangelsin og með því að veita krabbameinssjúklingum ráðgjöf , gef ég mína tíund .
Ég trúi því að þegar maður lifi þannig þá sé um mann hugsað af æðri máttarvöldum .
Maður verður að eiga sér markmið í lífinu , eitthvað háleitara en að vera stöðugt að ýta undir eigin metorðagirnd .
Þarna hugsa ég til foreldra minna , þau endurnýta , þau rækta sinn eigin mat , hafa góð gildi í heiðri og eru kærleiksrík og hjálpsöm .
Ef þau eiga tvennt af einhverju þá gefa þau annað .
Það er einmitt þannig sem mér finnst eftirsóknarvert að lifa .
" 