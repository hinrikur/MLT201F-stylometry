Skothvellur rauf æpandi þögnina á engi nokkru í Logan-sýslu , Kentucky , á þessum degi fyrir 204 árum .
Charles Dickinson , sem fellt hafði 26 andstæðinga sína í einvígjum upp á líf og dauða , skaut fyrst enda hafði verið skorað á hann að þessu sinni .
Hann hæfði andstæðing sinn , Andrew Jackson ofursta , sem síðar varð forseti Bandaríkjanna , í brjóstið .
Jackson stóð eigi að síður keikur og beindi hólki sínum að Dickinson .
Hann átti næsta skotrétt .
En hvað var a ' tarna ? Byssan stóð á sér .
Menn Dickinsons voru á því að þar með væri einvíginu lokið en Jackson krafðist þess að fá að hlaða byssuna á ný .
Það var látið eftir honum .
Að því búnu miðaði hann vandlega á andstæðing sinn og skaut hann til bana .
Allar götur síðan hafa menn deilt um það hvort Jackson hafi brotið viðteknar einvígisreglur , hvort misheppnaða skotið hafi verið gilt eður ei .
Ekki skal tekin afstaða til þess hér .
Jackson gekk óstuddur af hólmi en kúlan úr byssu Dickinsons hafði komið sér makindalega fyrir skammt frá hjartanu , meðal annars mölvað rifbein .
Þrátt fyrir ítrekaðar tilraunir var ekki hægt að fjarlægja kúluna með þeirra tíma tækni og Jackson bar hana fyrir vikið í brjóstinu til dauðadags , 39 árum síðar .
Olli hún honum á köflum miklum þjáningum .
Dickinson var plantekrueigandi og hestaræktandi í Tennessee .
Þeir Jackson höfðu um skeið troðir illsakir .
Rót þjarks þeirra var rakin til veðmáls milli Jacksons og tengdaföður Dickinsons , Josephs Irvins höfuðsmanns , sem varð uppspretta ágreinings eftir veðreiðar .
Hnútukastið hélt áfram þeirra í millum næstu mánuði og náði hámarki þegar Dickinson fékk fréttabréf í Nashville til að birta frá sér yfirlýsingu .
Þar sparaði hann ekki stóru orðin , kallaði Jackson meðal annars " gagnslausan fant " og " raggeit " .
Móðgaði eiginkonuna Tvennum sögum fer af því hvers vegna Jackson skoraði Dickinson á hólm en líklegasta skýringin er talin sú að sá síðarnefndi hafi móðgað eiginkonu hans , Rachel , gróflega .
Dickinson taldi sig hafa heimildir fyrir því að hún hefði aldrei skilið við fyrri mann sinn .
" Jackson ofursti hefur drýgt mikla hetjudáð .
Hann hefur stolið eiginkonu annars manns , " á hann að hafa sagt í vitna viðurvist .
Vinir Jacksons töldu augljóst að Dickinson væri að reyna að upphefja sig á kostnað ofurstans og vildi narra hann til að heyja við sig einvígi .
Nú var Jackson vandi á höndum enda var honum kunnugt um fyrri afrek Dickinsons eins og öðrum íbúum Tennessee .
Hann tók sér fyrir vikið góðan umhugsunarfrest en ákvað á endanum að skora Dickinson á hólm enda ekki stætt á öðru en að verja heiður spúsu sinnar .
Einvígi voru stranglega bönnuð í Tennessee á þessum tíma en kapparnir létu það ekki á sig fá , héldu ásamt fríðu föruneyti yfir ríkjamörkin til Kentucky .
Eins og fyrr segir átti Charles Dickinson ekki afturkvæmt .
Lengi var á huldu hvað varð um jarðneskar leifar Dickinsons .
Sumir héldu því fram að ung þrælastúlka hefði skilað þeim til ættingja hans í nafni forboðinnar ástar en svo reyndist ekki vera .
Þannig er nefnilega mál með vexti að hjón nokkur í miðborg Nashville komu niður á lík Dickinsons þegar þau voru að róta í garðinum sínum fyrir nokkrum árum .
Var það flutt í kirkjugarð borgarinnar með samþykki ættingja hans .
Andrew Jackson óx að virðingu og völdum innan hersins og linnti ekki látum fyrr en hann var sestur í stól forseta Bandaríkjanna 1829 .
Embættinu gegndi hann í tvö kjörtímabil og átti drjúgan þátt í því að móta Demókrataflokkinn eins og við þekkjum hann í dag .
Árið 1935 reyndi sturlaður húsamálari frá Englandi að ráða Jackson af dögum en án árangurs .
Hann lést árið 1845 , 78 ára að aldri , af völdum berkla , bjúgs og hjartabilunar .
orri@mbl.is 