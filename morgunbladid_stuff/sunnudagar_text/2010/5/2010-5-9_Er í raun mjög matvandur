Það má segja að ég eldi mat af illri nauðsyn , eða af ákveðinni sjálfsbjargarviðleitni , því ef ég léti konuna um matseldina væri úti um okkur bæði , " segir Hjalti Nönnuson inntur eftir því hvað reki hann áfram í eldhúsinu .
" En svo hef ég líka mjög gaman af þessu , " bætir hann við svo blaðamann grunar strax að þar sé hin raunverulega ástæða komin .
Hjalti er að eigin sögn með " dellu fyrir asískri matargerð " en tekur ekki eitt fram yfir annað í þeim efnum .
Þannig eldar hann jöfnum höndum kínverskan , indverskan og annars konar asískan mat .
" Það sem gerir asískan mat svona skemmtilegan er að hann er allt öðruvísi en maður hefur vanist hér heima – það er svo mikil áhersla á ólíkt bragð , sem kemur af kryddinu , en ég blanda allt kryddið mitt sjálfur .
" Hann segir í sjálfu sér ekki mikla kúnst á bak við slíka kryddblöndun .
" Það er fyrir löngu orðið hægt að fá allt sem þarf í þetta svo þetta er ekkert mál .
Kreppujólagjöfin hjá okkur var t.d. að gefa fólki krydd sem ég blandaði hér heima .
" Hjalti leggur mikla áherslu á áferð matarins , eins og hann útskýrir .
" Ég er í raun mjög matvandur , merkilegt nokk , og það er mjög margt sem ég læt ekki upp í mig , hreinlega út af áferðinni á því .
Ég fyrirlít sveppi og get ekki borðað þá undir nokkrum kringumstæðum en það er bara út af áferðinni á þeim .
Eins er ég tilbúinn að leggja mikið á mig í undirbúningi að matseld til að skera hluti rétt .
Það er til dæmis mjög mikilvægt að skera lauk nógu þunnt , sérstaklega í kínverskum mat .
Almennt einkennir það asískan mat að undirbúningstíminn er langur en eldunartíminn stuttur .
Það truflar mig ekki heldur finnst mér bara fínt að gefa mér góðan tíma í undirbúninginn .
" Ódýr og hollur Þó að Hjalti leggi áherslu á að hafa innihaldsefni " rétt " niðurskorin segist hann síður en svo vera einhvers konar vísindakokkur að upplagi .
" Uppskriftir eru aldrei neitt meira en leiðbeiningar fyrir mér – aldrei fyrirmæli .
Ég held ég geti fullyrt með brúkhæfri samvisku að ég geri aldrei neitt tvisvar eins .
Ef eitthvað vantar skiptir það engu heldur nota ég bara eitthvað annað í staðinn eða sleppi .
Það er ekkert heilagt í þeim efnum .
" Asískur matur er ekki bara skemmtilegur að elda , segir Hjalti , heldur líka " merkilega ódýr " .
" Það er ótrúlega gaman að fara í asísku búðirnar .
Þegar maður er búinn að vera í þeim í kortér er maður búinn að finna alls konar hluti sem maður vissi ekki að væru til hérna og eru yfirleitt ódýrari en maður hefði látið detta sér í hug .
Þar fyrir utan er asískur matur almennt mjög hollur og inniheldur t.d. mikið grænmeti .
Í mínu tilfelli er það nauðsynlegt því ég elda daglega ofan í margfaldan Íslands- og Norðurlandameistara í íþróttum , " segir hann og vísar þar til sambýliskonu sinnar , Þorbjargar Ágústsdóttur skylmingakonu .
" Ég myndi sennilega ekki vera jafnduglegur að elda ef ég byggi ekki með henni .
" Gæti aldrei orðið kokkur Það er ekki hægt að sleppa Hjalta úr matarviðtali öðruvísi en að spyrja hann hvort mataráhugi hans liggi í genunum , en hann er sonur Nönnu Rögnvaldardóttur , sem er höfundur metsölubóka um matargerð .
" Vafalítið á hún mjög stóran þátt í mínum áhuga en það er þó ekki hægt að segja að ég hafi alist upp við hliðina á henni í eldhúsinu , " segir Hjalti .
" Þó að mamma hafi alltaf haft gaman af því að elda varð það ekkert sérstaklega áberandi fyrr en ég var orðinn vel stálpaður .
Það var ekki fyrr en ég þurfti að fara að sjá um mig sjálfur sem ég fór virkilega að prófa mig áfram í matargerð .
" Hjalti er fljótur að svara þegar hann er spurður hvort hann geti hugsað sér að gera eitthvað meira með mataráhugann í framtíðinni en að elda bara fyrir sig og sína .
" Nei , " svarar hann að bragði .
" Klárlega ekki .
Ég á það sameiginlegt með mömmu að við höfum ekki gaman af því að elda í miklu magni , svo við gætum aldrei unnið sem kokkar eða rekið einhverja veisluþjónustu .
Þá myndi ég farast úr leiðindum á nokkrum tímum .
" Madras-lambakarrí Hjalti leggur áherslu á að fólk láti langa innihaldslista í uppskriftum ekki fæla sig frá því að elda indverskan mat .
Slík eldamennska sé miklu einfaldari en hún sýnist .
120 g kókosmjöl ( eða 60 g og ein dós kókosmjólk ) 8-12 heil þurrkuð chili u.þ.b. þumlungsbútur af engifer 6 vænir hvítlauksgeirar 3 tsk paprikuduft 3 tsk kóríanderduft 4 piparkorn 2 lárviðarlauf 10 cm kanilstöng 6 negulnaglar 1 tsk kumminfræ 1 tsk birkifræ ½ tsk fennelfræ 3 msk olía ( ekki ólífuolía ) 2 stórir laukar , saxaðir 500-1000 g lambakjöt , skorið í gúllasbita 3 saxaðir tómatar eða 1 tómatdós ( saxaðir ) Ef kókosmjólk úr dós er ekki notuð er best að byrja á að búa hana til .
Það er miklu betra bragð af heimatilbúinni kókosmjólk og það er sæmilega fljótlegt .
Helmingurinn af kókosmjölinu er settur í matvinnsluvél eða blandara ásamt 400 ml af heitu vatni og blandað saman í hálfa mínútu .
Síað mjög vel og vökvinn geymdur .
Chili er sett í skál með örlitlu heitu vatni til að mýkja það .
Afgangurinn af kókosmjölinu ( eða allt ef dósamjólk er notuð ) er ristaður á heitri , þurri pönnu þar til hann hefur tekið örlítinn lit .
Best er að hafa pönnuna ekki of heita til að brenna kókosinn ekki .
Ristaði kókosinn , chili , hvítlaukur , engifer og allt kryddið sett í matvinnsluvél , blandara eða töfrasprota og saxað í fínt mauk .
Galdurinn er að hafa maukið nógu fínt , og líklega þarf að bæta örlitlu vatni saman við til að það sé ekki of þykkt .
Olían er hituð á pönnu og laukurinn brúnaður .
Þá er maukinu bætt við og látið krauma við lágan hita í 10-15 mínútur .
Hrærið í öðru hvoru og bætið vatni við ef uppgufun er mikil .
Kjötinu er bætt út í , hitinn hækkaður og steikt saman í fimm mínútur , hrærið vel í á meðan .
Tómatarnir eru settir saman við og þetta látið malla í aðrar fimm mínútur .
Saltað eftir smekk .
Ef kjötið er seigt að einhverju marki er vatni hellt út í og það látið krauma undir loki við lágan hita .
Þegar kjötið er orðið nógu meyrt er kókosmjólkin hrærð saman við og kjötið aftur látið krauma í nokkrar mínútur .
Þá er þetta tilbúið og borið fram með hrísgrjónum og / eða brauði , s.s. chapati , roti eða naan .
