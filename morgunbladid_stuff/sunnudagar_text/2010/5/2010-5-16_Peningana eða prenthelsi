Kanadíska námafyrirtækið Barrick Gold er umdeilt og skemmst að minnast þess að norski olíusjóðurinn setti fyrirtækið á bannlista þar sem starfsemi fyrirtækisins stangast á við strangar siðareglur í fjárfestingastefnu sjóðsins .
Nú fyrir stuttu fékk bókaútgefandi í Kanada að kenna á Barrick Gold , því fyrirtækið sigaði her lögfræðinga á útgefandann , Talonbooks , sem hugðist gefa út bók sem fjallar um námavinnslu kanadískra fyrirtækja í Afríku .
Talsmaður útgefandans segir að Barrick Gold beiti lögfræðingum fyrir sig í trausti þess að smáfyrirtæki hafi ekki fjárhagslega burði til að svara fyrir sig , enda myndi lögfræðikostnaður hlaupa á hundruðum milljóna þó svo að stefna Barrick Gold næði ekki fram að ganga .
Talonbooks hætti og við útgáfuna um tíma , en nú hafa kanadísk mannréttindasamtök boðist til að taka að sér málsvörnina án endurgjalds .
