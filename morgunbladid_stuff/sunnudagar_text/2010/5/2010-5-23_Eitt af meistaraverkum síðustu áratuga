Í september fyrir tíu árum kom út plata nokkurra drengja sem kölluðu landamærabæinn El Paso í Texas-ríki heimili sitt .
Hljómsveitin At The Drive-In hafði þegar sent frá sér tvær breiðskífur en sú þriðja , Relationship of Command , átti eftir að verða þeirra vinsælasta og því miður markaði hún líka endalok hljómsveitarinnar sem hætti stuttu eftir útgáfu plötunnar .
Frá fyrstu nótu í fyrsta lagi plötunnar , " Arcarsenal , " flæðir adrenalínið á fullri ferð og hægir ekki á því fyrr en nokkru eftir að síðasta lagið er búið .
Vissulega eru lög sem mætti kalla rólegri lög plötunnar , eins og " Invalid Litter Dept " eða " Quarantined " , en þó að í þeim sé að finna þessa rólegu kafla fara þau nú samt með mann í langa og hrikalega skemmtilega rússíbanaferð .
Þegar platan kom út óttuðust víst margir aðdáendur sveitarinnar að samstarfið við upptökustjórann Ross Robinson og samningur við stærra útgáfufyrirtæki ættu eftir að skemma fyrir þeim og gera það að verkum að andinn sem ríkt hefði á fyrri plötum dæi .
Sú varð nú ekki raunin og ber að þakka það .
Í staðinn varð samstarfið til þess að sveitin fór í hærri hæðir með tónlistina , hæðir sem unnið hafði verið að lengi .
Rokkblaðið Kerrang ! setti plötuna á lista yfir bestu plötur 21. aldarinnar og MTV2-sjónvarpsstöðin setti hana á lista yfir bestu rokkplötur sögunnar .
Sögusagnir hafa lengi gengið um endurkomu At The Drive-In , en fyrrverandi meðlimir sveitarinnar hafa borið þær jafnóðum til baka .
Í dag verða aðdáendur hennar að láta sér nægja að sjá meðlimina spila í öðrum hljómsveitum á borð við Mars Volta eða Sparta .
Svo er líka alltaf hægt að setja mikið spilað og rispað eintak af Relationship of Command í græjunar , loka augunum og ímynda sér að maður sé á tónleikum með einni bestu rokkhljómsveit síðustu áratuga .
Matthías Árni Ingimarsson 