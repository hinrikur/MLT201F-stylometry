Engin bíómynd sem gerist í villta vestrinu er fullkomin án þess að sjálfspilandi píanó komi fyrir í henni þar sem hetjan með hvíta hattinn ýtir aftur vængjahurð og gengur inn á öldurhús .
Hugmyndin að sjálfspilandi píanói kom fram í Bandaríkjunum í kringum aldamótin 1900 .
Í fyrstu var um að ræða ákaflega fyrirferðarmikinn skáp sem rennt var upp að hefðbundnu píanói .
Út úr skápnum stóðu svo 65 tréfingur sem var stillt upp yfir nótunum á píanóinu .
Þá var skápurinn festur og síða með tónlistinni sett í .
Að því búnu gat stjórnandi notað fótstig og handrofa til þess að kalla fram blæbrigði í píanóleikinn .
" Forritin " sem sjálfspilandi píanóin léku voru rúllur af nokkurs konar striga þar sem búið var að þýða nótnablöð yfir í munstur gata sem sögðu til um hvaða nótu ætti að slá næst .
Brátt vék þessi klaufalegi óskapnaður fyrir fágaðri útgáfu þar sem hinn sjálfspilandi búnaður var byggður inn í hljóðfærið .
Á öðrum áratug síðustu aldar náði þessa nýja útgáfa talsverðri útbreiðslu og seldust hundruð eintaka um allan heim .
Í Þýskalandi fann Edwin Welte upp enn þróaðri rafknúna útgáfu sem gat spilað lög nákvæmlega eins og frægir píanóleikarar höfðu spilað þau með öllum þeim blæbrigðum og tilfinningum sem þeir höfðu skreytt lögin með .
Þá var notað sérstakt upptökupíanó sem hljóðfæraleikararnir spiluðu á og rúllan greip hvert smáatriði í flutningnum .
Eftir því sem upptökutæknin þróaðist í upphafi 20. aldarinnar og handhæg afspilunartæki eins og plötuspilarar urðu algengari minnkuðu vinsældir sjálfspilandi píanóanna verulega .
Eftir hrun hlutabréfamarkaðarins á Wall Street árið 1929 við upphaf kreppunnar miklu þurrkaðist framleiðsla þessara merkilegu hljóðfæra nær algerlega út .
Í kvikmyndinni Good Heart eftir Dag Kára Pétursson er það sjálfspilandi píanó sem sér um undirleikinn á barnum .
Enda er vertinn hrjúfur og hefði sómt sér vel í villta vestrinu .
kjartan@mbl.is 