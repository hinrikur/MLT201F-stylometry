Það er ekki seinna vænna .
Leikhópur úr Borgarleikhúsinu hefur komið sér makindalega fyrir og fræðist um siðblindu .
Æfingar hófust fyrir tveimur vikum á breska leikritinu Enron , eftir unga konu að nafni Lucy Pebble , og þessa dagana er kafað ofan í heiminn sem Enron varð til í , hvernig veldi þess reis og hneig – og til hliðsjónar er bankahrunið hérlendis .
" Við byrjum á því að kynna okkur bakgrunn verksins , samhliða því að æfa senurnar , " segir Stefán Jónsson , leikstjóri .
" Til þess þurfum við að skilja þennan heim og greina hann .
Það eru tvær vikur eftir af æfingum í vor , síðan hittumst við aftur í haust og æfum í mánuð fram að frumsýningu í september .
" Hann segir verkið lipurlega skrifað .
" Það er dregin upp skýr mynd og skiljanleg af flóknum heimi – heimi sem byggði í raun á því að vera flókinn , þannig að gerendurnir gætu falið sig og komist framhjá lögum og reglum og öllu því sem heitir samfélagssáttmáli .
" Nanna Briem geðlæknir ræðir þennan dag við leikhópinn og byrjar á að flytja erindi um helstu einkenni siðblindra .
Hún segir það einstaklinga sem hafi ekki mikið af djúpstæðum tilfinningum , eins og ást , sorg eða tryggð .
Tilfinningarnar séu frekar grunnar og það þvælist fyrir þeim að setja sig í spor annarra .
" Þeir eiga erfitt með að skilja hvernig fólki líður , það er engin sektarkennd eða eftirsjá , og þeir taka ekki ábyrgð á eigin gjörðum heldur kenna öðrum um , " segir hún .
" Sumir eru flinkir að ráðskast með fólk , svik og prettir þvælast ekki fyrir þeim ; þeir eiga auðvelt með að ljúga , eru oft spennufíklar sem lifa fyrir núið og hafa engin langtímamarkmið – leiðist fljótt ef ekkert um að vera .
Þeir eru hvatvísir og spá lítið í afleiðingar af athöfnum sínum og ákvörðunum .
Margir þeirra eiga afbrotaferil að baki og hegðunarvandamál eru mikil , en það á alls ekki við um alla , meirihlutinn er utan fangelsismúranna og tekur þátt í samfélaginu .
" Það er ekkert endilega meira um siðblindu í fjármálageiranum en á öðrum vettvangi , að því er fram kemur í máli Nönnu .
" En það kemur á óvart , miðað við einkennin sem þeir hafa , að þeir skuli þrífast innan fyrirtækja , " segir hún .
" Í Snakes in Suits , bók sem leikararnir lesa í æfingaferlinu , kom höfundunum á óvart að finna siðblinda í stjórnendastöðum .
Paul Babiak , annar höfundanna , rannsakaði 200 efnilega stjórnendur í bandarískum fyrirtækum og komst að því að 3,5% þeirra væru með siðblindu , en almennt er meðaltalið 0,5-1% .
Það sem meira var , stjórnendurnir héldu áfram að vinna sig upp innan fyrirtækjanna , þrátt fyrir að uppfylla greiningarviðmiðin fyrir siðblindu .
Fyrirtækin vildu hafa þá áfram í vinnu .
Það varð til þess að hann réðst í að skrifa þessa bók .
" pebl@mbl.is 