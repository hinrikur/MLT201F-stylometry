Eldhúsáhöld og heimilistæki eru í stórum rullum í leikritinu Af ástum manns og hrærivélar , sem frumsýnt var á fimmtudag í Kassanum .
Og á milli þeirra þeytast Ólafía Hrönn Jónsdóttir og Kristján Ingimarsson eins og þau séu einmitt það – í hrærivél .
Segja má að dagleg rútínan í kringum heimilistækin fylli tómarúmið sem skapast þegar við fullorðnumst .
Það gefst varla nokkurt svigrúm til að setjast niður og velta hlutunum fyrir sér , hraðinn er of mikill , og yfirborðsleg kætin fullnægir jafnvel þörfinni fyrir afkvæmi , eða hvað ? Leikstjórinn Valur Freyr Einarsson getur einnar manneskju sérstaklega í innganginum að leikskránni : " Vélstjórar heimilanna eru konur í flestum tilfellum .
Mamma átti í nánu sambandi við gömlu Candy-þvottavélina sem kúrði í myrkrinu í þvottahúsinu .
Þegar mest gekk á í taubleiuþvottinum og ég var enn hvítvoðungur fóru stefnumótin fram á nóttunni .
Þessi sýning er tileinkuð henni .
" Blaðamaður náði tali af Vali Frey eftir sýninguna og spurði hvert væri samband hans við heimilistæki .
" Það er auðvitað torkennilegt að því leyti , að Ilmur Stefánsdóttir er konan mín [ sem hannar leikmynd og búninga ] og maður getur því ekki gengið að þeim sem vísum .
Strauborð breytist stundum í selló og maður grípur í tómt .
Þess utan á ég í frekar hefðbundnu sambandi við heimilistæki .
" – En heimilistækin eru stór þáttur í daglegri rútínu ? " Já , við þekkjum öll þennan veruleika .
Fólk er alltaf að bauka eitthvað heima hjá sér , ekki síst á barnmörgum heimilum .
Þau eru mörg handtökin sem maður gerir hugsunarlaust .
Þess vegna er forvitnilegt að fylgjast með utan frá , því þegar lögmálin eru framandi , þá verður tilveran ansi sérkennileg .
Maður finnur sterkt fyrir þessu þegar komið er á nýjan vinnustað , þar sem sérhæfingin er mikil , til dæmis í vélsmiðju eða raunar hvar sem er .
Það er jafnan heillandi heimur , meðal annars af því að maður skilur hann ekki .
" – Linar rútínan kannski þjáninguna ? " Algjörlega , og við fyllum líf okkar af tilgangi og einhverjum markmiðum – því það er lífið .
" – Hvað um framhaldið ? " Við höfum Kristján bara þrjár sýningarhelgar , svo er það algjörlega óráðið .
" Dagskráin hefur verið þétt á Listahátíð í Reykjavík , en sýningin er samstarfsverkefni hátíðarinnar og Þjóðleikhússins .
Svo þétt er dagskráin að Halldór Guðmundsson rithöfundur ruglaðist á miðum þegar hann ætlaði að velja sér sæti – þeir voru svo margir í vasanum .
Og Þórhallur Sigurðsson leikstjóri var nýkominn frá Borgarnesi , þar sem Brúðuheimar Bernds Ogrodniks og konu hans Hildar Jónsdóttur voru opnaðir fyrr um daginn .
Þegar sýningunni lauk stóð kokkurinn Siggi Hall upp úr stólnum , maður sem sérhæfir sig í eldhúsum , og jánkaði því að hann kannaðist mætavel við þennan heimilistækjasirkus .
" Maður upplifir þetta ósköp svipað – þetta eru allir réttu faktorarnir .
" Myndir : Árni Sæberg saeberg@mbl.is Texti : Pétur Blöndal pebl@mbl.is 