Spánn getur hvorki boðið upp á þá miklu fágun sem einkennir bestu vín Frakklands né þá gífurlegu breidd og dýpt sem einkennir Ítalíu .
Þegar kemur að rauðum gæðavínum er það fyrst og fremst ein þrúga sem skiptir máli : Tempranillo .
Hvort sem er í Rioja , Ribera del Duero eða Valdepenas .
Fæstir gætu líklega nefnt einhverja spænska hvítvínsþrúgu þótt lífið lægi við .
Þær eru þó nokkrar sem eru allrar athygli verðar .
Spánn hefur vissulega merkilega sérstöðu að einu leyti .
Þaðan kemur sérrí sem er eitt þeirra vína sem mótað hafa vínmenningu síðustu alda .
Hvað hefðbundin borðvín varðar eru Spánverjar hins vegar ekki miklir áhrifavaldar fyrr en í seinni tíð .
Það er hægt að telja upp margar ástæður .
Innlendi markaðurinn byggðist á bændasamfélagi frekar en borgarasamfélagi .
Tuttugugasta öldin einkenndist af herforingjastjórnum og byrjun massatúrismans þar sem þær milljónir ferðamanna er streymdu til landsins höfðu meiri áhuga á grísaveislum og sangría en dýrari gæðavínum .
Þau voru þó vissulega til og eftir því sem leið á tuttugustu öldina fóru þau að gera vart við sig .
Fyrst inn á sviðið voru Rioja-vínin .
Einhver bestu " nautakjötsvín " sem hægt er að hugsa sér .
Þung , krydduð og eikuð og látin liggja árum saman á tunnum og flöskum áður en þau komu á markað til að uppfylla skilyrðin fyrir hinni sérstöku Reserva- og Gran Reserva-flokkun .
Sama má segja um Ribera del Duero þaðan sem bestu rauðvín Spánar hafa komið og koma enn .
Þeim svipar til Rioja-vínanna en eru einhvern veginn stærri og meiri hvað allt varðar .
Þekktust þeirra eru Vega Sigilia og Pesquera en í seinni tíð hafa komið fram á sjónarsviðið vín á borð við Pingus .
Einhver áhrifamesti einstaklingur spænsku vínsögunnar er Miguel Torres sem nær einum og óstuddum tókst að koma Katalóníu á kortið sem mikilvægu víngerðarhéraði jafnt með því að rækta katalónskar sem alþjóðlegar þrúgur ( og átti raunar mikinn þátt í því að gera það sama fyrir Chile ) .
Þaðan koma líka bestu freyðivín Spánar – Cava – sem ekki síst á krepputímum eru skæður keppinautur kampavínanna .
Nýstirnin eru líka mörg og ber þar fyrst að nefna Priorato , svæði sem lengi skipti litlu máli en framleiðir nú mörg af stærstu og dýrustu vínum Spánar .
Þeim fjölgar raunar stöðugt svæðunum sem koma sér á hið alþjóðlega kort : Somotano , Jumilla , Alicante svo nokkur séu nefnd .
Mesta magnið kemur þó af hásléttunni og svæðunum La Mancha og Valdepenas .
Lengi vel var flest þaðan óspennandi og ómerkilegt .
Það er þó að breytast hratt og La Mancha og Valdepenas eru hugsanlega að verða einhver athyglisverðasta uppspretta ódýrra en góðra borðvína í Evrópu , ekki síst þegar þrúgan Monastrell kemur við sögu .
Hún er einnig mikið ræktuð í suðurhluta Frakklands og heitir þá Mourvédre .
Hvítvín eru svo annað mál .
Þau eru kannski ekki eins þekkt utan Spánar en Spánverjar sjálfir neyta þeirra í miklum mæli – enda sjávarfang vinsælt á þeirra borðum .
Í Galisíu eru ræktuð einstaklega góð , fersk og sýrumikil hvítvín í Rias Baixas úr þrúgunni Albarino .
Önnur Galisíu-þrúga – Godello – skýtur sömuleiðis æ oftar upp kollinum .
Í Rueda vestur af Ribera del Duero eru gerð virkilega góð hvítvín úr Verdejo-þrúgunni , sem þegar best lætur eru með athyglisverðustu hvítvínum Spánar .
Loks ber að nefna þrúguna Viura eða Macabeo sem er mikið ræktuð í norðausturhluta Spánar .
Það vantar ekki góðu vínin þegar Spánn er annars vegar .
Mjög fá þeirra eru hins vegar verulega þekkt .
Þannig er til dæmis ekkert spænskt hvítvín sem skarar virkilega framúr á heimsmælikvarða .
Einstaka rauðvín frá Ribera , Rioja og Priorato blanda sér í " toppbaráttuna " en eru ekki nærri því eins þekkt og þau þekkustu frá Frakklandi , Ítalíu eða þess vegna Bandaríkjunum og Ástralíu .
Næst : Þýskaland 