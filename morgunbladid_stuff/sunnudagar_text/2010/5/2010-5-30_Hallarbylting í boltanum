Frábær kynslóð franskra knattspyrnumanna eins og Zinedine Zidane , Thierry Henry og Patrick Viera lögðu heiminn að fótum sér í kringum aldamótin þegar þeir unnu Heimsmeistaramót og Evrópumót með tveggja ára millibili .
Sannkölluð gullin kynslóð franskrar knattspyrnu .
Erum við Íslendingar í þann veginn að eignast okkar eigin gullnu kynslóð ? Í tuttugu manna hópi Ólafs Jóhannessonar landsliðsþjálfara fyrir vináttuleikinn gegn Andorra sem fram fer nú um helgina er það æskan sem ræður ríkjum .
Helmingur leikmannanna er 22 ára eða yngri og eru aðeins fjórir þeirra yfir þrítugu .
Hópurinn er fullur af ungum strákum sem hafa komið sér vel fyrir hjá liðum víðsvegar um Evrópu og hafa sumir þeirra þegar vakið verðskuldaða athygli fyrir vasklega framgöngu á iðagrænum völlum álfunnar .
Aron Einar Gunnarsson hjá Coventry hefur þegar unnið sér fast sæti í A-landsliðinu en aðrir eins og Rúrik Gíslason hjá OB í Danmörku , Jóhann Berg Guðmundsson og Kolbeinn Sigþórsson , liðsfélagarnir hjá AZ Alkmaar í Hollandi , eru enn að stíga sín fyrstu skref með liðinu .
Sá síðastnefndi skoraði meðal annars í sínum fyrsta A-landsleik í mars gegn Færeyingum .
Þá eru tveir nýliðar í hópnum , þeir Gylfi Þór Sigurðsson frá Reading og Birkir Bjarnason hjá Viking í Stafangri .
Að öðrum upprennandi leikmönnum ólöstuðum hefur hinn tvítugi Gylfi Þór skarað fram úr á þessu tímabil .
Skoraði hann tuttugu mörk í öllum keppnum , var valinn leikmaður tímabilsins hjá Reading og skrifaði undir framlengingu á samningi sínum í vikunni .
Var Gylfa Þór meðal annars lýst af blaðamanni hins virta breska blaðs The Guardian sem besta auka- og hornspyrnusérfræðingi í ensku deildarkeppnunum eins og þær leggja sig .
Allt þetta frá leikmanni sem fyrir þetta tímabil hafði aldrei leikið fyrir aðallið Reading .
Geri aðrir betur .
Það er því ný og fersk kynslóð sem ryður sér til rúms í aðallandsliðinu þessi misserin .
Eyjólfur Sverrisson , þjálfari U-21 árs landsliðsins , segir þá kynslóð sem nú er að koma upp ákaflega breiða með mörgum góðum leikmönnum .
" Ísland hefur alltaf átt góða leikmenn en það sem er sérstakt við þessa kynslóð er hversu marga góða leikmenn þar er að finna , " segir Eyjólfur .
Hann segir ungu leikmennina nú vera uppskeru yfirbyggðu knattspyrnuhallanna sem komust fyrst í notkun hér á landi fyrir áratug .
" Þeir hafa getað æft við toppaðstæður allt árið og það er auðveldara fyrir liðin að æfa vissa hluti þegar það er ekki hífandi rok .
" Afraksturinn sé tæknilega góðir leikmenn með meiri spyrnugetu og leikni en áður sem hafi alla burði til að fara langt .
Frá og með 2016 munu 24 lið komast í lokakeppni EM í stað 16 áður sem þýðir að hartnær helmingur liðanna kemst áfram úr forkeppni .
Ef allt fer að óskum ætti þessi nýja kynslóð að vera á hátindi ferilsins í undankeppninni 2016 .
Möguleikar Íslands á að komast á stórmót hljóta að vera meiri nú en oftast áður .
Eyjólfur vill ekki fara út í slíkar bollaleggingar strax og segir að menn verði að spila leikina fyrst .
Hann er þó bjartsýnn á framhaldið .
" Framtíðin er mjög björt fyrir íslenska knattspyrnu , ég sé það á efniviðnum sem við höfum .
Ég er alveg sannfærður um að við munum eiga feykilega öflugt íslenskt landslið í framtíðinni .
" Klókir Skotar Árið 2008 ákvað Knattspyrnusamband Evrópu , UEFA , að fjölga liðum í lokakeppni EM úr 16 í 24 frá og með 2016 .
Aðildarþjóðir UEFA eru 53 svo nærri helmingur liðanna í forkeppninni mun komast í lokakeppnina eftir fjölgun .
Ekki þarf að koma á óvart að það voru Skotar sem lögðu tillöguna upprunalega fram en þeir hafa ekki komist á stórmót um hríð .
Ungar markamaskínur standa vel að vígi Gengi landsliðsins sem skipað er leikmönnum undir 21 árs er vonandi vísbending um það sem koma skal hjá íslenska aðallandsliðinu .
Undir stjórn Eyjólfs Sverrissonar hefur liðið náð undraverðum árangri og situr í öðru sæti undanriðils fyrir Evrópumótið sem fram fer í Danmörku á næsta ári .
Strákarnir eru tveimur stigum á eftir Tékkum sem leiða riðilinn en eru fimm stigum á undan Þjóðverjum sem hafa leikið einum leik færra .
Eyjólfur segir sitt lið því standa vel að vígi enda eigi þeir heimaleik gegn Þjóðverjum í ágúst þar sem jafntefli myndi tryggja íslensku strákunum í það minnsta umspilsleiki til að komast í lokakeppnina .
Íslenska liðið hefur skorað heil 24 mörk í sex leikjum sínum hingað til , flest allra í riðlinum og var Jóhann Berg Guðmundsson hjá AZ Alkmaar um tíma markahæsti leikmaður undankeppninnar en hann hefur skorað fimm mörk .
Boðið var upp á markveislu gegn Norður-Írum , 6-2 , og skoraði liðið samtals fjórtán mörk heima og úti gegn San Marínó .
Þá gerðu strákarnir sér lítið fyrir og gerðu 2-2 jafntefli gegn Þjóðverjum úti .
Eyjólfur telur að margir af þeirri kynslóð sem nú leikur með U-21 liðinu muni skila sér upp í A-landsliðið á næstunni , eins og hópurinn gegn Andorra ber vitni um .
Þá bendir hann á að þar að auki séu margir sterkir leikmenn sem enn bíði eftir tækifæri með liðinu .
Þar má nefna leikmenn eins og framherjann Björn Bergmann sem hefur verið funheitur fyrir Lilleström í Noregi auk Guðlaugs Victors Pálssonar sem hefur vakið athygli í varaliði Liverpool .
