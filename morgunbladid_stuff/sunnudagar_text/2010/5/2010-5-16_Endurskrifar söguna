Það sætir jafnan tíðindum þegar miðvellingur rýfur tuttugu marka múrinn í ensku knattspyrnunni .
Bryan Robson , David Platt og Paul Gascoigne , sem í minningunni voru drjúgir markaskorarar , gerðu þetta aldrei .
Paul Scholes hefur aðeins gert þetta einu sinni .
Frank Lampard , miðvellingur nýkrýndra Englandsmeistara Chelsea , hefur nú sett nýtt viðmið í þessum efnum – vann það einstaka afrek á þessari leiktíð að skora tuttugu mörk eða meira í öllum keppnum fimmta árið í röð .
Árið þar á undan skoraði kappinn nítján mörk .
Í vor bætti Lampard svo enn einni rós í hnappagatið þegar hann fór yfir tuttugu mörk í úrvalsdeildinni .
Þess ber að geta að Lampard hefur fengið stífa samkeppni á markalistanum frá Steven Gerrard , fyrirliða Liverpool , á þessum tíma en hann hefur skorað á þriðja tug marka þrisvar á undanförnum fimm árum .
Raunar er eins og miðvellingar séu almennt að færa sig upp á skaftið í þessu tilliti en Cesc Fàbregas , fyrirliði Arsenal , skoraði nítján mörk í vetur og hefði án efa rofið tuttugu marka múrinn hefði hann ekki fótbrotnað í lok mars .
Lampard , sem verður 32 ára í sumar , hefur nú gert 196 mörk í 669 leikjum fyrir West Ham United , Chelsea og Swansea ( þar sem hann lék níu leiki sem lánsmaður fyrir fimmtán árum ) .
Hann er markahæsti miðvellingurinn í sögu ensku úrvalsdeildarinnar , sem sett var á laggirnar 1992 , með 129 mörk , og þriðji markahæsti leikmaðurinn í sögu Chelsea með 157 stykki .
Markahæsti leikmaður Chelsea frá upphafi er Bobby Tambling sem gerði 202 mörk á árunum 1959-70 .
Annar á þeim merka lista er Kerry Dixon með 193 mörk .
Enda þótt markheppni Lampards sé með ólíkindum segir hún ekki alla söguna um kosti hans á velli , undanfarin sex ár hefur hann nefnilega lagt að meðaltali upp fimmtán mörk fyrir félaga sína .
Flest í vetur , eða tuttugu .
Eigingirninni er með öðrum orðum ekki fyrir að fara hjá kappanum .
Ber er hver að baki ...
Fyrstu tvö árin sem Lampard var hjá Chelsea gerði hann samtals fimmtán mörk en þriðja árið tók hann mikinn kipp og skoraði önnur fimmtán .
Það er líklega engin tilviljun að sá kippur kom í kjölfar komu franska landsliðsmannsins Claudes Makélélés til félagsins en hann er af mörgum talinn fremsti varnarmiðvellingur sinnar kynslóðar í heiminum .
Frakkinn smávaxni sat af yfirvegun í holunni fyrir framan vörnina , sama á hverju gekk , og gaf Lampard svigrúm til að stinga sér fram án þess að allt færi í voða .
Við þessu hlutverki tók síðan Ganabúinn Michael Essien og að stórum hluta Nígeríumaðurinn John Obi Mikel í vetur .
Ber er hver að baki nema sér bróður eigi .
José Mourinho og sporgöngumenn hans voru fljótir að átta sig á því að Lampard væri einstök markalind og ætti hann að njóta sín til fulls þyrfti mann af þessu tagi honum við hlið .
Þegar Mourinho innleiddi tígulmiðjuna góðu hjá Chelsea setti hann raunar Eið Smára Guðjohnsen upphaflega með góðum árangri á oddinn en á öðru tímabili Portúgalans fékk Lampard það hlutverk og hefur haft það síðan .
Vegna þess að Mourinho er varkár maður að eðlisfari ( það er í æði en ekki orði ) varð Eiður Smári hins vegar fljótt að víkja fyrir betri varnarmanni , Essien .
Talandi um kosti Franks Lampards þá eru fá , ef nokkurt , dæmi um eins slitgóðan leikmann .
Hann meiðist hér um bil aldrei enda þótt hann hái sína hildi þar sem mest liggur við , á miðjum vellinum .
Ef undan er skilið tímabilið 2007-08 , þegar hann missti af fjórtán leikjum vegna meiðsla , hefur Lampard varla orðið misdægurt .
Á níu árum á Stamford Bridge hefur hann leikið að meðaltali 52 leiki á vetri og hálfum betur .
Ekki kemur á óvart að hann á metið yfir flesta úrvalsdeildarleiki í röð , 164 .
Ætla mætti að slíkt álag væri farið að taka sinn toll , maðurinn er kominn á fertugsaldur .
Öðru nær , ef marka má framgöngu Lampards á leiktíðinni sem lýkur nú um helgina með bikarúrslitaleik gegn Portsmouth .
Tölfræðin bendir til þess að hann hafi aldrei verið betri .
Markverðir úrvalsdeildarinnar þurfa því enn um sinn að hirða þremufleyga hans úr netinu – a.m.k. tuttugu sinnum á vetri .
Föðurbetrungur Frank James Lampard fæddist 20. júní 1978 .
Faðir hans , Frank Lampard eldri , var einnig knattspyrnumaður , enda þótt hann væri ekki jafnskæður upp við mark andstæðinganna og sonurinn , gerði aðeins átján mörk á jafnmörgum árum .
Lampard hefur unnið þrjá meistaratitla með Chelsea , enska bikarinn og deildabikarinn í tvígang hvorn .
Hafa ljónin loksins heppnina með sér ? Englendingar binda miklar vonir við landslið sitt á heimsmeistaramótinu sem hefst í Suður-Afríku eftir fjórar vikur .
Engum blöðum er um það að fletta að Frank Lampard verður þar í lykilhlutverki enda svellur honum móður þessi dægrin eftir stórbrotið gengi undanfarnar vikur og mánuði .
Heimurinn ætti að búa sig undir Frank Lampard í ham .
Hann lék sinn fyrsta landsleik gegn Belgum haustið 1999 og hefur alls skrýðst ljónatreyjunni 77 sinnum og skorað 20 mörk .
Lengi vel gekk honum illa að festa sig í sessi í landsliðinu , einkum vegna Pauls Scholes sem lék í sömu stöðu , og var hvorki valinn í hópinn fyrir Evrópumeistaramótið 2000 né heimsmeistaramótið tveimur árum síðar .
Það var ekki fyrr en á EM 2004 að Lampard þreytti frumraun sína á stórmóti .
Gerði þar þrjú mörk í fjórum leikjum .
Enn og aftur lutu enskir í gras eftir vítaspyrnukeppni .
Síðan hefur Lampard átt fast sæti í enska landsliðinu enda þótt gengi hans hafi verið misjafnt .
Tvö ár liðu til að mynda milli marka ( 2007-09 ) og í leik gegn Eistum haustið 2007 varð Lampard fyrir þeirri niðurlægingu að stuðningsmenn liðsins brugðu sér í beljulíki í hvert skipti sem hann fékk knöttinn .
Allt annað var upp á teningnum í undankeppni HM , þegar Lampard og Englendingar fóru á kostum undir stjórn nýs þjálfara , Fabios Capellos .
Okkar maður var með tvö mörk þegar England tryggði sér farseðilinn til Suður-Afríku með því að húðstrýkja sína fornu fjendur Króata , 5:1 .
Undanfarin ár hefur hver landsliðsþjálfarinn af öðrum glímt við sama höfuðverkinn : Hvernig á að koma Frank Lampard og Steven Gerrard fyrir í sama liðinu svo báðir fái notið sín ? Af undankeppninni að dæma hefur Capello leyst þann vanda .
