Þó að leikstjórinn , leikarinn , handritshöfundurinn , framleiðandinn og síðast en ekki síst goðsögnin Woody Allen , verði 75 ára í desember , er engan bilbug á honum að finna .
Þessi afkastamikli listamaður á að baki 46 myndir sem hann hefur lokið við að skapa frá A til Ö , á aðeins 45 árum .
Engin furða þó að hann hafi marglýst því yfir að hann hati ellina .
Síðast fyrir nokkrum vikum á Cannes , þar sem hann frumsýndi nýjustu myndina sína , You Will Meet a Dark Stranger , með toppleikurum að venju , þeim Naomi Watts , Josh Brolin , Antonio Banderas og Anthony Hopkins fremstum í flokki .
Allen hefur tekið sér fáa frídaga á æfinni og er þegar farinn í gang með glænýtt verk , Midnight in Paris , sem á að frumsýna að ári .
Þar er mannskapurinn ekki heldur af verri endanum , nú síðast bættist Óskarsverðlaunahafinn Adrien Brody ( The Pianist ) , í hóp þeirra Marion Cotillard , Kathy Bates , Rachel McAdams , Owen Wilson , Michael Sheen og sjálfrar forsetafrúarinnar , Cörlu Bruni-Sarkozy .
Það er vel við hæfi að Allen eigi kvikmyndaklassík vikunnar : HANNA OG SYSTUR HENNAR – HANNAH AND HER SISTERS ( ´ 86 ) Aðalpersónurnar í bestu mynd Allens eru þrjár systur í New York ( að sjálfsögðu ) og fjallar myndin á fyndin og hlýjan hátt um fjölskyldur þeirra á tveggja ára tímabili .
Sviðsljósið beinist þó einkum að einum eiginmanninum ( Michael Caine ) , sem giftur er Hönnu ( Mia Farrow ) , og ástarsambandi hans við yngstu systurina ( Barbara Hershey ) .
Margar hliðarsögur fléttast inní framvinduna , sú fyndnasta snýst um ímyndunarveikan sjónvarpsmyndaframleiðanda , sem Allen leikur einsog honum er einum lagið .
Hér sjá menn svart á hvítu hvílíkur snillingur hann er í leikaravali .
Michael Caine , þeim ágætisleikara , hafði því miður sárasjaldan verið treyst í burðarmikil hlutverk .
( Það átti heldur betur eftir að breytast , myndin varð upphaf að nýjum og enn glæstari ferli sem stendur enn .
) Allen vissi betur og Caine sýnir og sannar það hér , líkt og í Educating Rita , hvað í honum býr .
Aðrir leikarar eru afbragðsgóðir , með Diane West í fararbroddi og hún hlaut Óskarinn að launum .
Allen leikstýrir af kunnu öryggi og skopskyni en tekst jafnvel enn betur upp sem leikari og höfundur , handritið geislar af hnyttnum setningum , speki og skynsemi .
