Nýtt heimsmet féll hjá Christie ' s uppboðshúsinu á þriðjudag þegar málverkið Nu au Plateu de Sculpteur eftir Picasso var slegið á 106,5 milljónir bandaríkjadala , rétt tæplega 13,9 milljarða króna á meðalgengi vikunnar .
Picasso sló þar með við myndhöggvaranum svissneska Alberto Giacometti en stytta hans af göngumanni , L ' Homme Qui Marche I , fór í febrúar á 104,3 milljónir dala hjá Sothebys .
Verk Giacomettís hafði þá einmitt slegið met annars Picasso-verks , Garcon á la Pipe sem seldist á 104,1 milljón dala árið 2004 .
Ekki hefur enn verið ljóstrað upp hver var kaupandinn að verkinu dýra , en gripurinn kom úr dánarbúi Sidney F. Brody og konu hans Frances Lasker Brody sem efnast höfðu af viðskiptum með fasteignir .
Frances lést fyrir hálfu ári , 93 ára gömul .
Verkið , sem Picasso málaði árið 1932 , hafði verið í eigu þeirra hjóna frá 1951 og ekki komið fyrir augu almennings síðan þá heldur prýtt stofuvegginn á heimili þeirra Sidney og Francesar í Los Angeles .
Góð list heldur verði sínu Þegar einn af virtustu listaverkasölum landsins var spurður sagði hann það ekki endilega til marks um eitt eða annað í fjárhag auðjöfra heims þó met sem þetta falli í miðri efnahagskreppu : " Það á við alveg frá stóru meisturunum niður í neðstu lögin að góð myndlist heldur verði sínu vel .
Við höfum séð að verðið á verkum stóru kanónanna , bæði lifandi og látinna , hefur varla bifast þrátt fyrir sviptingar á öðrum mörkuðum .
" Hitt er svo annað mál , að mati sérfræðingsins , að meðalgóð verk er kannski best að selja í uppsveiflu : " Ef þú átt , segjum , skítsæmilegan 5 milljón dollara Picasso þá geturðu alveg fengið rosalega mikla peninga fyrir hann þegar vel árar , en ef þú ert með toppverk í höndunum eftir topplistamann þá virðist ekki skipta máli hvenær þú sleppir því út á markaðinn – verðið verður alltaf gott .
" Metin falla Holland Cotter , pistlahöfundur New York Times , bendir jafnframt á að metin sem hafa verið að falla á listaverkamarkaðinum þennan síðasta áratug falli oft með litlum fjárhæðum .
Og hvað er jú ein milljón dala til eða frá þegar listunnandinn hefur á annað borð 106 milljónum til að dreifa .
" Tvær , þrjár eða fjórar milljónir í viðbót ? Meira ? Alveg þess virði , enda ertu fyrir vikið orðinn eyðslukló kvöldsins .
Ekki aðeins eigandi brjálæðislega verðmæts listmunar heldur orðinn fréttaefni .
Eyddu sömu upphæð í nýja viðbyggingu við spítala og sjáðu hverjum er ekki sama .
" Rýnt í verkið Einn listaspekingurinn lýsir því hvernig málverkið dýra sýnir Maríu Teresu á líkan hátt og hún er í öðrum verkum Picassos um þetta leyti : hvílandi nakin , snúin og bjöguð , " fáanleg " í kynferðislegu tilliti en með lokuð augun eins og í sæluvímu að loknum mökum .
Í tjaldinu bláa fyrir ofan fyrirsætuna má jafnvel sjá hvernig mótar fyrir listamanninum brosandi , ef ekki drottnandi , yfir ungri ástkonu sinni .
Hin fagra og ljósa María Teresa Fyrirsætan í verki Picassos er hjákona hans Marie-Thérèse Walter .
Þau kynntust árið 1927 , þegar hún var á átjánda ári og hann kominn yfir hálffimmtugt .
Á þessum tímapunkti var Picasso giftur rússnesku ballerínunni Olgu Khokhlovu og tókst málaranum að halda ástarsambandinu við Maríu Teresu leyndu allt til 1935 þegar ástkonan varð ólétt .
Sagan segir að þegar Olga heyrði það frá vinkonu sinni að eiginmaður hennar ætti unga og ólétta hjákonu pakkaði hún þegar föggum sínum , yfirgaf listmálarann og tók með sér son þeirra hjóna , hann Paulo .
Þó kom aldrei til lögskilnaðar , að sögn vegna þess að Pablo vildi síður þurfa að helmingaskipta búinu eins og frönsk lög kváðu á um .
María Teresa bjó með málaranum , ásamt dóttur þeirra Mæju .
Árið 1940 fluttu María og Mæja aftur til Parísar og lauk með því samvistum hennar og málarans , en hann hélt þó áfram að sjá þeim farborða .
María Teresa varð Picasso innblástur að sumum af hans merkustu verkum .
Nu au Plateu de Sculpteur er þeirra á meðal og markar einn af mörgum hápunktum í ferils hans sem listamanns .
