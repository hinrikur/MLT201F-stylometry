Það muna eflaust margir knattspyrnuaðdáendur eftir argentíska væng- og sóknarmanninum með flaksandi ljósa hárið , Claudio Caniggia .
Hann var þekktur fyrir gríðarlegan hraða sinn , sagt var að hann hefði hlaupið 100 metrana á 10,7 sekúndum þegar hann keppti á frjálsíþróttamótum áður en knattspyrnuferillinn hófst .
Leiftrandi hraðinn ávann honum viðurnefnið sonur vindsins .
Caniggia hóf ferilinn hjá stórliðinu River Plate í Buenos Aires en færði sig fljótlega um set til Ítalíu , fyrst Verona og síðar Atalanta .
Hann var lykilmaður argentíska landsliðsins á heimsmeistaramótunum 1990 á Ítalíu ásamt sjálfum Diego Maradona og varð að stórstjörnu eftir sigurmörk gegn Brasilíu og jöfnunarmark gegn gestgjöfunum í undanúrslitaleik .
Argentína vann á endanum leikinn í vítaspyrnukeppni .
Caniggia var ætíð mikill vinur Maradonas , þrátt fyrir að annar hefði leikið fyrir River Plate en hinn fyrir Boca Juniors , eilífðaróvinalið í höfuðborg Argentínu .
Vinátta þeirra var það náin að eitt sinn fögnuðu þeir saman marki með rembingskossi beint á munninn .
Við það tækifæri sagði eiginkona Caniggias , Mariana Nannis : " Stundum held ég að Diego sé ástfanginn af eiginmanni mínum .
Það hlýtur að vera út af síða hárinu og vöðvunum " .
Það skal ósagt látið hvort það hafi verið hin nána vinátta við Maradona sem olli því sem síðar varð .
Caniggia var þekktur fyrir að njóta lífsins , jafnvel einum of mikið og árið 1993 var hann dæmdur í þrettán mánaða keppnisbann eftir að hafa tekið kókaín meðan hann lék fyrir Roma .
Þegar Maradona var síðan rekinn heim af HM 1994 í Bandaríkjunum af sömu sökum kallaði Bjarni Felixson þá félaga " kókaínbræður " .
Frá því að vera þekktur fyrir hraða var Caniggia nú best þekktur fyrir spítt .
Caniggia lagði þó ekki árar í bát og hélt ferlinum áfram hjá Benfica .
Árið 1995 skipti hann svo yfir til Boca Juniors og varð þar með einn af fáum leikmönnum til að spila fyrir bæði River Plate og Boca .
Þar hitti hann og stuttlega fyrir fóstbróður sinn Maradona sem var á lokaspretti síns ferils .
Caniggia var þó engan veginn hættur og lék með bæði Dundee og Rangers í Skotlandi þar sem hann varð að nokkurs konar költhetju aðdáenda liðanna .
Síðasta hviða sonar vindsins kom síðan eins og hjá svo mörgum uppgjafarknattspyrnumönnum í Katar hjá Qatar SC þar sem hann endaði ferilinn árið 2004 .
Hinn 43 ára gamli Caniggia býr nú í Marbella á Costa del Sol á Spáni og heldur enn tengslum við knattspyrnuheiminn .
Stuttu eftir að ferlinum lauk vann hann sem ráðgjafi fyrir nokkur ensk lið en nú vinnur hann að framtíðaruppbyggingu knattspyrnunnar á svæðinu í kringum Marbella .
Þá hafa honum boðist þjálfunarstörf á Ítalíu svo það er aldrei að vita nema vængmaðurinn knái sjáist aftur á knattspyrnuvellinum , í þetta skiptið hinum megin hliðarlínunnar .
kjartan@mbl.is 