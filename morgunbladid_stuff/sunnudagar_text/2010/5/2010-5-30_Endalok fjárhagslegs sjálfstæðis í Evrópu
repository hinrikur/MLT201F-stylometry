Eftir Michael Spence Mílanó | Milton Friedman heitinn sagði að sameiginlegum gjaldmiðli – það er myntbandalagi – yrði ekki haldið við án víðtæks efnahagslegs og pólitísks bandalags .
Með þessu átti hann við opið hagkerfi , sem tryggði frjálst flæði vöru , vinnuafls og fjármagns , ásamt agaðri miðstjórn fjármála og sterkum seðlabanka .
Tveir síðastnefndu þættirnir eru hornsteinar sterks gjaldmiðils .
Þeir vinna saman .
En hinir þættirnir eru engu síður mikilvægir .
Evrusvæðið , sem nú glímir við fjármálalegan óstöðugleika og skuldavanda fullvalda ríkja , er með sterkan og sjálfstæðan seðlabanka , en fjármálalega sundrað og aðeins sameinað pólitískt að hluta til .
Maastricht virkar ekki Þar kemur Maastricht-sáttmálinn inn í myndina , sem í kenningunni skuldbindur til aga í fjármálum með því að setja mörk á halla í ríkisfjármálum og skuldsetningu – greinilega fyrirkomulag , sem á að koma í veg fyrir að sumir njóti góðs af peningalegum aga annarra .
Maastricht átti þannig að koma í veg fyrir þá stöðu , sem nú er komin upp í Grikklandi .
Það virkaði ekki .
Skuldir ríkja á evrusvæðinu reyndust ekki vera sambærilegar hvað varðaði áhættu .
Í stöðugum heimi kynni rammi með regluverki á borð við Maastricht-sáttmálann að virka .
En í heimi þar sem áföll geta dunið yfir er slíkt kerfi brothætt vegna þess að það útilokar allt nema hógværustu stefnuna gegn hagsveiflum .
Því er ekki að undra að ströng viðmið sáttmálans voru brotin snemma á fyrsta áratug evrunnar jafnt af löndunum í kjarnanum sem á jaðrinum .
Svo virðist meira að segja að þegar áfallið er mikið eigi brotin sér stað sjálfkrafa þar sem skatttekjur dragast saman og félags- og bótagreiðslur þenjast út .
Nýleg greining Alþjóðagjaldeyrissjóðsins gefur til kynna að allt að 80% af peningalegri hagvaxtarinnspýtingu þróuðu ríkjanna í yfirstandandi kreppu séu fólgin í útgjöldum , sem eru sjálfkrafa .
Innbyggður hemill á hagsveiflur er ekki slæmur hlutur .
En ef hann leiðir til hættu á fjárhagslegum óstöðugleika og of mikilli skuldsetningu ríkisins eftir mikið áfall voru menn ekki nógu íhaldssamir þegar þeir lögðu af stað – með öðrum orðum var hallinn eða skuldsetningin ( eða hvort tveggja ) of mikil .
Hagsveiflujöfnun þýðir ekki hóflegur fjárlagaafgangur þegar vel árar og stórkostlegur halli í miklum niðursveiflum .
Ef núverandi fjárlagareglur ESB eru of stífar og hunsaðar þegar áfall blasir við er boðið upp á óábyrga hegðun í fjármálum .
Í kenningunni ætti með ströngu og gagngeru eftirliti að vera hægt að greina á milli ábyrgra viðbragða við hagsveiflum og óráðsíu .
En það er erfitt að fylgja því eftir í verki .
Brýnasta ögrun evrusvæðisins er þverrandi fjármálastöðugleiki í hópi ríkja þar sem lánshæfismatið er á niðurleið og lántökukostnaður á uppleið .
Án utanaðkomandi aðstoðar og trúverðugrar áætlunar um að koma reglu á fjármálin á ný hefðu Grikkir ekki getað ýtt ríkisskuldunum á undan sér , sem hefði leitt til þrots , líklega í formi endurfjármögnunar skulda Grikkja .
Margir eru þeirrar hyggju að þrot sé nánast óhjákvæmilegt þrátt fyrir utanaðkomandi aðstoð vegna þess hvað reikningsdæmið á bak við endurreisn fjárhagslegs stöðugleika er svakalegt .
Aðild að evrusvæðinu útilokar verðbólgu og gengisfellingu sem tæki til aðlögunar .
Hinn kosturinn er hjöðnun heima fyrir ásamt afgerandi aðhaldi í fjármálum – sem sé tímabil þegar gera má ráð fyrir hægum eða neikvæðum vexti launa , tekna og verðlags á einhverjum vörum , sem eru framleiddar fyrir innanlandsmarkað .
En verðhjöðnun er sársaukafull og er ekki raunhæfur kostur af pólitískum ástæðum .
Samanburður við Bandaríkin Hömlurnar á ríkjum á Evrusvæðinu eru svipaðar og í ríkjum Bandaríkjanna sem lenda í fjármálavandræðum .
Gengisfelling er ekki kostur vegna sameiginlegs gjaldmiðils .
Seðlabankinn mun ekki viljandi ýta undir verðbólgu .
Að auki eru í Bandaríkjunum reglur og hefðir ( líkt og Maastricht ) sem leyfa ekki eða letja ríki til langtíma hallareksturs .
Þetta þýðir að hegðun ríkja í fjármálum hneigist til að vera hagsveifluhvetjandi þegar alvarleg staða á borð við núverandi ástand kemur upp .
En hvers vega er alríkiskerfið þá ekki jafn brothætt ? Þar eru tveir öryggisventlar lykilatriði .
Annar er möguleiki alríkisins á hallarekstri .
Hinn er hreyfanlegt vinnuafl .
ESB er ekki með sterkbyggða , miðlæga fjármálastjórn með umboð til aðgerða gegn hagsveiflum .
Og hreyfanleiki vinnuafls , sem er langtímamarkmið í ESB , takmarkast af tungu , lögum og ólíku regluverki .
Að auki eru skuldabréf ríkjanna ekki lögð að jöfnu og markaðir refsa óhagsýnum ríkjum .
Ef ESB vill myntbandalag þar sem ríkisskuldir eru nokkurn veginn sambærilegar hvað áhættu varðar verður agi í fjármálum að vera að sama skapi sambærilegur .
En það þýðir einnig að þörf er á traustara kerfi til að draga úr sveiflum þegar áföll dynja yfir .
Leiðtogar ESB sögðu nýlega að þeir hygðust endurskoða regluverk Maastricht , sem í grunninn er góð hugmynd .
Þeir gætu farið þá leið að breyta reglum Maastricht þannig að aukinn tímabundinn sveigjanleiki verði leyfilegur hjá aðildarríkjunum .
En sú nálgun yrði flókin .
Þá þyrfti þróað kerfi til eftirlits með peningastefnu og ríkisskuldum og eftirfylgni – annars myndi núverandi ástand endurtaka sig .
Leiðir til bóta Betri langtímalausn væri miðlægt peningakerfi í ESB , sem safnaði fé á hagvaxtarskeiðum til að bregðast við áföllum .
Hægt er að ímynda sér stöðugleikaskatt , sem yrði neikvæður í niðursveiflum .
Spor í þessa átt myndi hins vegar fela í sér aukna miðstýringu í fjármálum .
Það myndi líklega einnig krefjast þess að ESB gæti axlað ríkisskuldir .
Óvíst er að pólitískur vilji sé fyrir því .
En taka mætti spor í rétta átt með því að auka miðstýringu að hluta til og veita umboð til takmarkaðrar hagsveiflujöfnunar .
Það myndi gera skilvirka eftirfylgni með aga í fjármálum mögulega gagnvart einstökum ríkjum og veita evrunni þann peningalega aga , sem hún þarf til að lifa af .
Þegar evrusvæðið var stofnað var sá skilningur útbreiddur að agi í peningamálum væri grundvallaratriði .
Yfirstandandi kreppa undirstrikar það með afgerandi hætti .
Nú er verkefnið að ná fram blöndu af aga og sveigjanleika , sem verndar hagsmuni heildarinnar .
Það mun þýða afsal óskoraðs fullveldis í fjármálum , en eigi að halda í myntbandalagið þarf að horfast í augu við þann veruleika .
Höfundur fékk Nóbelsverðlaunin í hagfræði árið 2001 .
Yfirgripsmeiri greiningu á lærdómum og áskorunum fjármálakreppunnar er að finna í : " Post-Crisis Growth in Developing Countries : A Special Report of the Commission on Growth and Development on the Implications of the 2008 Financial Crisis .
" © Project Syndicate , 2010. www.project-syndicate.org 