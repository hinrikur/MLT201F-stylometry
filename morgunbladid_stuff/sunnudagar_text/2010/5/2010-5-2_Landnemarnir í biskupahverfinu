Það er gaman að byggja sér hús og vera meðal frumbyggja í nýju hverfi .
Raunar einkennist mjög margt hér í þorpinu af brag landnemanna enda á Þorlákshöfn sér ekki langa sögu .
Fyrstu íbúðarhúsin hér voru reist um 1950 eða um það leyti sem útgerð hér hófst .
Áhrifa frumbyggjanna hefur því notið við allt fram undir þetta , " segir Jón Páll Kristófersson sem býr með fjölskyldu sinni við Pálsbúð í Þorlákshöfn .
Gatan er ein af þeim nýjustu í byggðarlaginu og er hluti af hverfi í suðvesturhluta byggðarlagsins sem var reist í uppsveiflu áranna fyrir hrun .
Þorlákshafnarbúar eru í dag alls um 1.570 talsins .
Söguleg minni eru í hávegum höfð í byggðinni sem er hluti af sveitarfélaginu Ölfusi .
Þegar útgerð vélbáta í Þorlákshöfn hófst fljótlega uppúr seinna stríði voru bátarnir nefndir eftir Skálholtsbiskupum og var sá sá siður lengi við lýði .
Þegar svo kom að því að velja götunum í hverfinu nýja nafn var róið á þessi sömu mið. Biskupsbúðir er tengigatan inn í hverfið og út frá henni liggja íbúðagöturnar Brynjólfsbúð , Finnsbúð , Gissurarbúð , Ísleifsbúð og Klængsbúð .
Yst er Pálsbúð , þar sem Jón Páll býr ásamt eiginkonu sinni , Ólínu Þorleifsdóttur og þremur dætrum þeirra .
Ellefu hús eru þegar risin við Pálsbúðina og eru þau í sitthvorum enda götunnar .
" Nei , ég get ekki sagt að það sé mikill samgangur milli fólks hér enda búa hér ekki svo ýkja margir enn sem komið .
Hér er aðeins búið í fimm húsum af níu sem eru í sitthvorum götuendanum .
Samfélagið í þessu nýja hverfi er samt óðum að mótast og taka á sig svip .
Það sem hefur alltaf einkennt Þorlákshöfn er að hér býr mikið af ungu fólki ; þetta er lifandi fjölskyldusamfélag .
Hér er góður grunnskóli og íþróttaaðstaða sem íbúarnir nýta sér mjög mikið .
Það líður varla sá dagur að við fjölskyldan förum ekki í íþróttamiðstöðina .
" Jón Páll er uppalinn á Selfossi en fluttist í Þorlákshöfn árið 1998 eftir að hann lauk námi í rekstrar- og viðskiptafræðum við Háskólann á Akureyri .
" Ég kunni strax vel við mig hérna og náði að festa rætur .
Get svo sannarlega sagt að hér sé minn heimavöllur , " segir Jón Páll sem er rekstrarstjóri Ramma hf. Meginstarfsemi þess fyrirtækis er á Siglufirði og Ólafsfirði en umfangsmikilli starfsemi er haldið úti í Þorlákshöfn , vinnslu á flatfiski , karfa og humri .
" Auðvitað er svolítið berangurslegt hérna þó svo að mikill árangur hafi náðst á síðustu árum við að græða upp nágrenni byggðarinnar hér í Þorlákshöfn .
Mér finnst þetta umhverfi hér samt ægifagurt og þegar veður er gott er hér frábært útsýni , upp til fjalla og út á sjó .
Og úr Pálsbúð sést vel í Selvogsheiðina og Heiðina há sem svo er nefnd .
Ég er ánægður í Þorlákshöfn og vil vera hérna .
" Uppáhaldsstaðir Á undanförnum árum hafa verið lagðar margar skemmtilegar gönguleiðir hér um nágrennið ( 1 ) .
Héðan er því ekki langt að fara og fá sér hreint loft eða liðka sig aðeins eftir langan vinnudag .
Úr því nýja hverfi þar sem við búum er aðeins örstuttur spotti í grunnskólann ( 2 ) hér þar sem dætur okkar eru við nám .
Í Þorlákshöfn er mikill metnaður í skólamálum og sama gæti ég sagt um íþróttirnar : aðstaða til iðkunar þeirra ( 3 ) er alveg fyrsta flokks .
Annar kostur við Þorlákshöfn er svo hve staðurinn er miðsvæðis .
Héðan er ekki lengi verið að fara til Þorlákshafnar eða á Selfoss og innanbæjar eru allar vegalengdir mjög stuttar .
Þetta og allt hitt gerir Þorlákshöfn að bæ sem í mínum huga hefur afskaplega marga góða kosti .
