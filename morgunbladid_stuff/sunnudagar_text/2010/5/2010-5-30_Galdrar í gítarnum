Þegar fingur Brasilíumannsins Thiago Trinsi spretta úr spori á gítarhálsinum dettur manni einn helst í hug heimsmeistarinn í 100 metra hlaupi eða kappaksturskappi á bíl sínum .
Eða ballettdansari og spretthlaupari sem einn og sami maðurinn ! Trinsi hefur nú búið í fimm ár á Íslandi en það var fyrir einskæra tilviljun að hann kom til landsins .
Það má þakka því að Einar Máni Friðriksson , tölvunarfræðingur og gítarleikari í hljómsveitinni Douglas Wilson , var skiptinemi í suðurhluta Brasilíu .
" Thiago er tæknilega besti gítarleikari á Íslandi .
Hann er best geymda leyndarmál landsins og ætti að vera í því að halda masterclass námskeið fyrir lengra komna en ekki að kenna byrjendum , " segir Einar í samtali við Morgunblaðið .
Þegar spurt er hvort Thiago sé besti gítarleikari landsins , svarar Einar : " Hann og Guðmundur Pétursson þurfa að hittast ! " Trinsi hefur undanfarin misseri leikið með hljómsveitinni Killer Queen sem sérhæfir sig í músík snillinganna í Queen ; í þessu bandi eru meðlimir Hvanndalsbræðra auk Magna Ásgeirssonar söngvara og Brasilíumannsins .
Enginn gleymir kvöldstund með ábreiðusveitinni og er ástæðan ekki síst frammistaða Trinsis .
Þá hefur hann vakið mikla athygli fyrir upptökur sem er að finna á síðunni Youtube á vefnum .
Hann hefur verið iðinn við að koma sér á framfæri á þeim vettvangi og hefur nokkrum sinnum tekið þátt í keppni á netinu .
Nýverið lauk gítarhátíð í Rúmeníu þar sem hann varð í 4. sæti og hann hlaut silfur í keppni í Þýskalandi fyrir ári .
Keppnin fer þannig fram að þátttakendur eiga að setja saman og spila eigin útgáfu af gítarleik í ákveðnum lögum og þeir 10 bestu eru valdir í úrslit .
Brasilíski Akureyringurinn hefur jafnan fengið góð viðbrögð við því sem hann setur á netið .
" Sama dag og ég setti síðustu upptökuna á netið var hún skoðuð 635 sinnum og ég fékk mjög lofsamleg ummæli um hana , meðal annars frá forráðamönnum keppninnar í Rúmeníu , " segir hann við Morgunblaðið .
Trinsi segir þá fimm daga sem hann var í Rúmeníu fyrir skömmu hafa breytt miklu fyrir sig .
" Þarna voru nokkrir heimsfrægir gítarleikarar í dómnefnd ; við vorum með þeim frá klukkan 10 á morgnana til 11 á kvöldin , það var mjög lærdómsríkt og alveg frábært að fá að kynnast þessum mönnum .
" Hann nefnir hinu frægu kappa ; Andy Timmons , Brett Garsed , Greg Howe ( sem lék í hljómsveit Michael Jackson og auk þess með Justin Timberlake , Laura Pauzini og Henrique Iglesias ) , Michael Angelo Batio , Richard Hallebeek og William Stravato .
Trinsi er frá Porto Alegre í suðurhluta Brasilíu .
Hann handlék gítar í fyrsta skipti barnungur , varð snemma góður ( nær væri að segja undrabarn ) og var ekki nema 16 ára þegar Einar hitti hann fyrir tilviljun í skólanum .
Hafði verið boðið að kenna þar jafnframt því að stunda nám sjálfur .
" Mig langaði að læra meira á gítar , var bent á þennan skóla og þar kunni aðeins einn maður eitthvað í ensku .
Það var Thiago .
Hann féllst á að kenna mér og mér féllust eiginlega alveg hendur þegar hann fór að spila .
Ég hafði aldrei séð annað eins ! " Þegar þetta var kenndi Thiago frá morgni til kvölds en hafði ekki mikið upp úr krafsinu .
Þegar Einar sló fram þeirri hugmynd hvort hann ætti ekki að útvega honum vinnu á Íslandi leist okkar manni vel á .
" Ég hélt að ekkert yrði úr því en löngu seinna töluðum við saman aftur og hann spurði ég væri tilbúinn að slá til og koma svaraði ég játandi .
Einar sagði mér að hann skyldi borga fyrir mig farið til Íslands og ég myndi borga honum til baka þegar ég hefði efni á , " segir Trinsi .
Einar Már bjó á þessum tíma á Akureyri og hafði verið boðin gítarkennarastaða á Ólafsfirði Hann afþakkaði en sagðist vita um mann sem ef til vill gæti þegið starfið .
Hringdi því til Brasilíu og Trinsi ákvað að koma .
Hann bjó fyrst á Ólafsfirði en flutti síðar til Akureyrar .
Kennir hins vegar 2-3 daga í viku á Ólafsfirði en hefur í nógu öðru að snúast ; lauk til dæmis nýlega prófi í útsetningum fyrir hljómsveitir frá Berklee tónlistarháskólanum í Bandaríkjunum .
Hann hlakkar mikið til að taka næstu skref og stefnir að því að semja og útsetja tónlist fyrir kvikmyndir og fleiri í þeim dúr .
Hann segist þegar hafa fengið tilboð þar að lútandi , svo og til þess að útbúa kennslumyndbönd .
" Margir vilja vita hvernig ég fer að því að spila eins og ég geri .
Stíllinn þykir skrýtinn enda held ég að enginn annar spili svona ! " Trinsi lýsir því hvernig hann spilar ; að það minni frekar hörpuleik en hefðbundinn gítarleik .
En fyrst og fremst er hann ánægður með að geta lifað af því að spila á gítar .
" Ég hef lagt mikið á mig og ætla að ná langt .
Það er yndislegt að geta glatt fólk með því að spila fyrir það , " segir hann .
Sjón er sögu ríkari ; sláið endilega inn nafn brasilíska gítarsnillingsins á youtube.com og njótið ...
http://www.thiagotrinsi.com / 