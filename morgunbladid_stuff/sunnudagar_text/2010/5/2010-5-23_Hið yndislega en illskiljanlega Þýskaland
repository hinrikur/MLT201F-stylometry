Þýskaland er nyrsta víngerðarland Evrópu þótt vissulega séu vínþrúgur ræktaðar í Danmörku og jafnvel Svíþjóð .
Að flokka þau lönd sem víngerðarlönd væri þó álíka rökrétt og að segja að Hveragerði væri bananahérað .
Það eru framleidd frábær freyðivín í Þýskalandi , sem þar heita Sekt .
Það eru einnig búin til prýðisgóð rauðvín víða í Þýskalandi .
Fyrst og síðast er þó Þýskaland þekkt fyrir hvítvínin sín , þurr sem sæt , sem þegar best lætur eru með þeim bestu í veröldinni .
Þrátt fyrir það hafa þýsku vínin átt afskaplega erfitt uppdráttar utan landamæranna og alltof margir myndu líklega setja samansemmerki á milli þýskra hvítvína og ódýrra , töluvert sætra vína í lægstu gæðaflokkum .
Það hjálpar heldur ekki að það er varla nema fyrir innvígða að botna til fulls í þýskum vínum .
Vínlöggjöfin er flókin og þrátt fyrir tilraunir til breytinga á henni á síðustu árum hefur mönnum ekki öðlast að ryðja þann frumskóg sem hún myndar .
Í stórum dráttum má segja að þýsk gæðavín séu kennd annars vegar við þorpið ( t.d. Bernkastel eða Nierstein ) sem þau koma frá og hins vegar vínekruna .
Hér vandast hins vegar málið .
Kerfið er nefnilega tvískipt .
Annars vegar er um að ræða hefðbundin " einnar ekru vín " , þar sem allar þrúgurnar koma af einni afmarkaðri ekru í viðkomandi þorpi .
Þetta kalla Þjóðverjar Einzellage .
Hins vegar gerir kerfið ráð fyrir því að nokkrar ekrur séu flokkaðar saman undir einu nafni .
Þetta kalla Þjóðverjar Grosslage .
Segjum sem svo að fimm ekrur séu flokkaðar saman í eitt Grosslage .
Þó svo að einungis ein þeirra sé í þekktu þorpi , t.d. Bernkastel , þá má kenna vínið við þorpið .
Það sem flækir málið enn frekar er að það er engin leið að sjá á flöskunni hvort um Einzellage eða Grosslage er að ræða .
Niersteiner Glöck er þannig ein lítil ekra .
Niersteiner Rehbach er hins vegar hópur af ekrum .
Eina leiðin til að sjá muninn á Einzellage og Grosslage er að læra nöfnin .
Fáir Þjóðverjar leggja það á sig , hvað þá aðrir .
Til að kóróna allt er svo til flokkur sem heitir Bereiche .
Vín sem flokkuð eru sem Bereich Bernkastel nýta hið þekkta þorpsnafn Bernkastel en ekrurnar geta hins vegar verið í órafjarlægð frá þorpinu .
Og þetta er ekki búið enn .
Þjóðverjar flokka vín eftir þroska þrúgnanna , þ.e. sykurmagni .
Lægsti gæðaflokkurinn er Qualitätswein mit Prädikat , þá kemur Kabinett , síðan Spätlese , Auslese , Trockenbeerenauslese og loks Eiswein .
Auslese-vín eru yfirleitt orðin mjög sæt og síðustu tveir flokkarnir ná yfir dísæt eftirréttarvín , sem eru einhver helstu tromp þýskrar víngerðar .
Þessi flokkun segir ekkert um gæði vínanna , einungis sætustig .
Margir af bestu vínframleiðendum Þýskalands hafa raunar gefist upp á þessum flokkunum og framleiða vín sem vínlöggjöfin setur í allra lægsta flokkinn , Tafelwein .
Þetta er sama þróun og átti sér stað í Toskana þegar ofurvín á borð við Tignanello komu fyrst fram .
Þau pössuðu ekki við löggjöfina og voru lengi seld í lægsta flokknum , vino di tavola , eða þar til reglunum var breytt .
Verðmiðinn gefur yfirleitt örugga vísbendingu hvort um slík vín sé að ræða .
Til að berjast gegn þessu myndaði hópur gæðavínsframleiðenda með sér samtök fyrir nokkrum árum ( sem heita hinu þjála nafni Verband Deutscher Prädikats und Qualitätsweingüter eða VDP ) sem notar sínar eigin skilgreiningar .
Meðal annars eru bestu ekrurnar flokkaðar sem Grosses Gewächs ekki ósvipað og Grand Cru-ekrur í Frakklandi .
Í Mosel nota menn hins vegar Erste Lage og í Rheingau víkja menn ekki frá hinu forna heiti Erstes Gewächs .
Sem sagt , enn ein flokkunin til að gera allt " auðskiljanlegra " .
Hvaðan vínið kemur og þrúgan sem er notuð skiptir miklu í Þýskalandi og sömuleiðis eru sveiflur milli árganga meiri en í flestum öðrum víngerðarlöndum .
Langbestu vínin koma í nær öllum tilvikum þegar þrúgan Riesling er notuð .
Tvær meginundantekningar eru á því .
Í Franken gera menn frábær vín úr Silvaner og í Baden eru Pinot-þrúgurnar , sem í Þýskalandi heita Spätburgunder .
Víngerðarsvæði Þýskalands eru þrettán og þekktust þeirra og best eru svæðin við árnar Rín og Mosel .
Riesling-vínin frá Mosel geta þegar vel lætur verið einhver fullkomnustu hvítvín veraldar .
Létt en svo sneisafull af ferskum ávexti og arómatík að unun er að og með nægri sýru til að veita þeim nær endalaust líf , áratug eftir áratug .
Rínarvínin , frá svæðunum Ahr , Pfalz , Rheingau , Rheinhessen , Mittelrhein og Nahe , eru nokkuð ólík og jafnframt mjög ólík innbyrðis , enda mun stærra svæði .
Þau eru yfirleitt þykkari og meiri um sig en Moselvínin .
Þau bestu koma frá svæðinu Rheingau , því minnsta við Rín .
Önnur svæði sem enginn ætti að láta framhjá sér fara eru Franken og Baden .
Því miður gerir hið flókna reglugerðarumhverfi þýskrar víngerðar og ekki síst tilraun þýsks víniðnaðar til sjálfstortímingar á áttunda og níunda áratugnum , þegar milljónum lítra af sætu drasli var dælt á útflutningsmarkaði , að verkum að margir sniðganga þýsk vín .
Þeir sem það gera missa af miklu – því þegar þýsk Riesling-vín eru góð , þurr sem sæt , geta fá hvítvín keppt við þau .
Næst : Austurríki .
