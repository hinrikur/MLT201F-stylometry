Í raun búum við fjölskyldan í Sandnes , sem er bær samvaxinn Stafangri .
Báðir þessir bæir tilheyra fylkinu Rogalandi í Noregi .
Sandnes er í Suðvestur-Noregi og er áttundi stærsti bær Noregs .
Hér búa tæplega 70 þúsund manns og er bærinn nokkurn veginn tvöfalt minni en Stafangur .
Þegar við fjölskyldan fluttum hingað fyrir um ári höfðum við aldrei heyrt bæinn Sandnes nefndan á nafn , þrátt fyrir að hafa búið í Osló um fimm ára skeið .
Í kringum 1960 var Stafangurssvæðið eitt fátækasta svæðið í Noregi og var helst þekkt fyrir framleiðslu niðursuðudósa og DBS-reiðhjóla .
Mikil stakkaskipti urðu þegar olía fannst í vinnanlegu magni í Norðursjó og allt frá þeim tíma hefur Stafangur verið miðpunktur olíuvinnslu og verslunar í Noregi .
Hér eru höfuðstöðvar Statoil , stærsta olíufyrirtækis Norðmanna , sem er að mestu í eigu norska ríkisins .
Einnig hafa mörg af stærstu olíufyrirtækjum heims hér aðstöðu .
Olían skipar stóran sess á Stafangurssvæðinu og stór hluti íbúa hér vinnur hjá olíufyrirtækjunum eða við þjónustu tengda þeim .
Hér er þó einnig stundaður mikill landbúnaður og þá aðallega á flatlendi sem ber nafnið " Jæren " .
Það svæði er eitt gjöfulasta landbúnaðarsvæði Noregs .
Náttúra Vestur-Noregs er á margan hátt frábrugðin þeirri trjávöxnu Skandinavíu sem liggur milli höfuðborga Noregs og Svíþjóðar .
Hér er víðáttan meiri og náttúrufyrirbærin sýnilegri .
Stórbrotnir firðir , sem mótuðust á síðustu ísöld , eru aðdráttarafl fjölda ferðamanna .
Í Rogalandi er helst að nefna Predikunarstólinn , " Preikestolen " , " Lysefjorden " og " Kerag " sem toga í náttúruþyrsta ferðamenn alls staðar að úr heiminum .
Langar , hvítar sandstrendur fyrir sunnan Stafangur eru einnig vinsæl útivistarsvæði heimamanna og ferðamanna yfir sumarmánuðina .
Auk þess setja steinhlaðnir veggir á milli beitarhólfa skemmtilegan blæ þegar ekið er um sveitir svæðisins , steinar sem jöklar síðustu ísaldar mótuðu og urðu eftir er jöklarnir hopuðu og hurfu að lokum .
Uppgangur síðastliðinna áratuga hefur gert það að verkum að fólksfjölgun á svæðinu hefur verið mikil .
Þetta er það svæði Noregs sem hefur vaxið hraðast síðastliðna áratugi .
Hér heyrir maður mállýskur frá flestum svæðum Noregs en auk þess er mikið um erlent vinnuafl , bæði í formi farandverkamanna og nýbúa .
Í Noregi hefur sú skólastefna verið við lýði að styðja svæði í því að viðhalda sínum mállýskum í stað þess að nota skólakerfið til þess að úthýsa þeim eins og víða þekkist .
Þetta hefur leitt til þess að mállýskur staðbundinna svæða hafa haldist milli kynslóða .
Það getur því reynt mikið á aðlögunarhæfni aðfluttra að fylgjast með umræðunni á kaffistofunni .
Stafangurssvæðið tengist búsetuflutningi norrænna manna til Íslands .
Það var við Hafrsfjord árið 872 sem Haraldur hárfagri innlimaði Vestur-Noreg í ríkidæmi sitt .
Minnismerkið " Sverð í steini " var reist um þann mikla bardaga árið 1983 .
Í Stafangri er einnig elsta dómkirkja Noregs , sem byggð var á árunum 1100-1150 .
Endurbætur voru unnar á kirkjunni á 14. öld og hefur hún varðveist svo til óbreytt síðan .
Kirkjan stendur í miðbæ Stafangurs .
Íslendingar hafa lengi búið í Stafangri og hefur þeim fjölgað eftir bankahrunið á Íslandi .
Þess má til gamans geta að fjöldi þátttakenda á síðasta þorrablóti Íslendingafélagsins tvöfaldaðist á milli ára .
Norðmenn virðast kunna vel við hið nýja vinnuafl frá Sagaøya eins og þeir kalla oft Ísland .
Helsta fótboltaliðið í Stafangri , Viking FK , hefur þegar tryggt sér starfskrafta þriggja fótafimra Íslendinga fyrir komandi tímabil .
Ingi Fjalar Magnússon 