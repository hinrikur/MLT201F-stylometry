Ég var umfram allt þakklátur guði fyrir það hversu falleg og dugleg hún var , " segir Kristinn Björnsson , faðir Melkorku Kristinsdóttur , sem fæddist á 34. viku meðgöngu .
Það er fróðlegt að fá tækifæri til að skyggnast inn í heim vökudeildar Landspítalans í einlægri og fallega skrifaðri grein Ingunnar Eyþórsdóttur í Sunnudagsmogganum í dag .
Ingunn deilir þar reynslu sinni með lesendum , en hún er sjálf fyrirburamóðir , auk þess sem hún lýsir þeirri starfsemi sem fram fer á vökudeild .
Þar kemur fram að á árunum 1999-2007 lifðu 92% barna , sem lögðust inn á vökudeild Barnaspítala Hringsins , sem voru á bilinu 1000-1500 grömm að fæðingarþyngd .
Þá lifðu 88,2% þeirra barna sem vógu minna en 1000 grömm við fæðingu .
" Yngsta barn sem lifað hefur hérlendis sem um er vitað fæddist etir 23 vikna og fimm daga meðgöngu og það léttasta vó rétt innan við 500 grömm .
Nú er svo komið að meirihluti minnstu fyrirburanna lifir , eftir allt að 23-24 vikna meðgöngulengd .
" Og niðurlagið er hjartnæmt : " Einstaka meðganga eða fæðing getur reynst lífshættuleg .
Öflugt mæðraeftirlit og góð fæðingarhjálp eru hornsteinn að velferð nýburans .
Ávallt þarf að gera ráð fyrir að nýfætt barn geti þurft á hjálp að halda á fyrstu mínútum lífsins .
Þrátt fyrir að tíðni burðarmálsdauða á Íslandi sé með því lægsta sem þekkist í heiminum verður aldrei hægt að bjarga öllum börnum .
Þegar öllu er á botninn hvolft snýst lífið á vökudeild um að lifa af .
Þar gerast kraftaverk á hverjum degi .
" Þrátt fyrir fámennið getum við Íslendingar verið stoltir af því heilbrigðiskerfi sem byggt hefur verið upp hér á landi .
Mikilvægt er að hafa það í huga í þeim niðurskurði sem framundan er í ríkisfjármálum og þegar stjórnvöld semja fyrir hönd þjóðarinnar um greiðslu á skuldum , sem stofnað var til af einkafyrirtækjum .
Það er við hæfi að gera mæðrum hátt undir höfði í Sunnudagsmogganum á mæðradaginn .
Í tilefni af því skrifar Ban Ki-moon , framkvæmdastjóri Sameinuðu þjóðanna , pistil sem birtist í blaðinu í dag , þar sem hann bendir á að margar konur hafi fyllstu ástæðu til að óttast afleiðingar þess að verða móðir .
" Þegar kona deyr af barnsförum í ríkum löndum er gengið út frá því sem vísu að eitthvað hafi farið úrskeiðis .
Í þróunarríkjum er það hins vegar talið gangur lífsins að kona lifi ekki af fæðingu barns .
Í sumum löndum deyr áttunda hver kona við að fæða barn .
Þungun og fæðing eru helsta dánarorsök stúlkna á aldrinum 15 til 19 ára í heiminum .
Í fátækum ríkjum verða ófrískar konur oft að sjá alveg um sig sjálfar ; þar er engri heilsugæslu til að dreifa og þær eiga ekki í neitt skjól að leita .
Þær eiga oft í vandræðum með að næra sig sómasamlega og vinna langan vinnudag í verksmiðjum eða úti á ökrum , þar til þær eru komnar á steypirinn .
Þær fæða oftast heima , og njóta í mesta lagi aðstoðar ófaglærðrar ljósmóður .
" Og auðvitað er það rétt sem hann segir , að engin kona ætti að gjalda fyrir það með lífi sínu að gefa líf : " Við vitum hvernig hægt er að bjarga lífi mæðra .
Einfaldar blóðprufur , mæðraskoðun og lágmarkshjálp fagfólks við fæðingu skipta sköpum .
Ef bætt er við einföldum fúkkalyfjum , blóðgjöf og öruggum aðstæðum eru verðandi mæður nánast ekki lengur í neinni lífshættu .
" 