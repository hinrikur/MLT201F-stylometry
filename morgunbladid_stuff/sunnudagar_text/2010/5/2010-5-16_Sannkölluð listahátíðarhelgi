Helgin verður þétt eins og vænta má á þessum árstíma og byrjar á opnun myndlistarsýningar Sigurðar Guðmundssonar í i8 á föstudegi .
Ég var að gefa út dæmalaust skemmtilega – og óvenjulega – skáldsögu eftir Sigurð , Dýrin í Saigon , og hlakka til að sjá sýninguna sem tengist held ég efni bókarinnar að einhverju leyti .
Á föstudagskvöldið ætla ég að fara á lithásku sýninguna á Rómeó og Júlíu og bíð í ofvæni eftir þeirri veislu .
Á laugardaginn kl. 14 verða tónleikar á Austurvelli til stuðnings nímenningunum sem gerðu það sem við vildum öll gera en eru ofsóttir af hinu opinbera fyrir vikið , auk þess sem einar fjórar myndlistarsýningar verða opnaðar .
Ég mun gera mitt besta til að sjá og heyra sem mest .
Um kvöldið ætla ég svo að sjá Gerplu í Þjóðleikhúsinu .
Ég er búin að sjá hana einu sinni en get ekki stillt mig um að fara aftur , sú sýning var einstök perla .
Á sunnudaginn verður rölt milli myndlistarsýninganna sem ekki gafst tími til að skoða á laugardegi , og um kvöldið verður borðað í góðra vina hópi og rætt í þaula um viðburði helgarinnar .
Ég sé á þessari upptalningu að ég á alveg rosalega gott ! 