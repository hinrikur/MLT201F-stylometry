Í Kína og Íran er þeim , sem gagnrýna stjórnvöld varpað bak við lás og slá .
Í Kongó er konum nauðgað á götum úti fyrir að mótmæla .
Á Gasasvæðinu kemst fárveikt fólk ekki undir læknishendur vegna hafta á ferðafrelsi .
Þeir sem tala fyrir mannréttindum á borð við málfrelsi í Rússlandi leggja líf sitt í hættu .
Listinn er endalaus .
Í nýrri ársskýrslu mannréttindasamtakanna Amnesty International eru rakin mannréttindabrot , sem framin voru í 159 löndum árið 2009 .
Í 111 löndum af þessum 159 áttu sér stað pyntingar og misbeiting , í 96 landanna er takmarkað tjáningarfrelsi , réttarkerfið er í ólagi í 55 þeirra og í 61 landi nær réttvísin ekki til margra brotamanna .
Í skýrslunni er rakið að milljónir manna lentu á hrakhólum vegna átaka og ofbeldis .
53 milljónir manna fóru undir fátæktarmörk og átti hrun á fjármálamörkuðum heimsins þar hlut að máli .
Í löndum á borð við Saudi-Arabíu , Sýrland og Túnis getur verið dýrkeypt að gagnrýna stjórnvöld .
Sama má segja um Kína þar sem andófsmenn eru fangelsaðir og ofsóttir .
Í Xinjian , héraði Uighura , voru mótmæli farandverkamanna brotin á bak aftur með ofbeldi .
Sumt virðist ekkert breytast .
2.100 pólitískir fangar eru í haldi í Búrma og Aung San Suu Kyi , leiðtogi stjórnarandstöðunnar , var dæmd í átján mánaða stofufangelsi til viðbótar eftir óréttlát réttarhöld .
Amnesty International bendir á að í mörgum löndum Rómönsku-Ameríku hafi öryggissveitir myrt mörg hundruð manns og eru Brasilía , Jamaíka , Kólumbía og Mexíkó nefnd sérstaklega .
Milljónir manna í fátækustu byggðarlögum Rómönsku-Ameríku og við Karíbahafið búi við ofríki ofbeldisfullra glæpagengja og kúgun spilltrar lögreglu .
Glæpagengin láti ekki staðar numið við eiturlyfjamisferli , heldur ræni fólki og hneppi í ánauð án þess að yfirvöld skakki leikinn eða reyni að koma lögum yfir hina seku .
Börn og konur eru í sérstakri hættu .
Vesturlönd eru einnig gagnrýnd .
Í Bandaríkjunum séu brot gegn borgaralegum réttindum viðvarandi í tengslum við baráttuna gegn hryðjuverkum .
Í Evrópu sé fólki , sem leitar hælis , vísað til landa þar sem það geti átt yfir höfði sér fangelsi og pyntingar .
Ríkisstjórnir eru gagnrýndar fyrir að halda aðeins mannréttindum á lofti þegar hentar .
Amnesty International sakar þjóðirnar , sem sitja í öryggisráði Sameinuðu þjóðanna , um að halda hlífiskildi yfir Ísraelum til að þeir verði ekki dregnir til ábyrgðar fyrir meinta stríðsglæpi og hugsanlega glæpi gegn mannkyni á Gasasvæðinu .
Í skýrslunni er ekki aðeins talað um að halli á réttlætið í samskiptum borgaranna við stjórnvöld , heldur einnig í samskiptum þeirra við alþjóðleg fyrirtæki , sem færist í aukana að völdum og áhrifum , en sæti sjaldnast ábyrgð .
Þar segir að afnám regluverks og þörfin á erlendri fjárfestingu geri lítið úr því skjóli , sem lögin eigi að veita fólki .
Viðskiptalífið hafi verið hnattvætt , en ekki réttvísin .
Í skýrslunni segir að þó sé til bóta að valdhafar eigi nú yfir höfði sér að verða sóttir til saka .
Handtökuskipan á hendur Omar al-Bashir , forseta Súdans , beri því vitni .
Alþjóðaglæpadómstóllinn hafi loks látið að sér kveða .
Hnattvæðing réttvísi hæg 111 ríki hafa undirritað sáttmálann um alþjóðaglæpadómstólinn .
81 ríki hefur ekki gert það .
Af 20 helstu efnahagsveldum heims hafa sex ekki undirritað sáttmálann .
Samviskufangar sitja inni í að minnsta kosti 48 löndum .
Tjáningarfrelsið er takmarkað í að minnsta kosti 96 löndum heims .
Frelsi frá ótta , frelsi frá skorti " Leiðtogar heimsins munu koma saman hjá Sameinuðu þjóðunum í september 2010 til að meta árangurinn af loforðunum , sem veitt voru um að bæta líf fátækra í heiminum með þúsaldarmarkmiðunum , " skrifar Claudio Cordone , settur framkvæmdastjóri Amnesty International , í formála að skýrslunni .
" Samkvæmt fyrirliggjandi gögnum erum við óraveg frá markmiðunum , sem áttu að nást fyrir 2015 .
Gjaldið fyrir að hafa brugðist svona er að hundruð milljóna manna hafa verið sviptar rétti sínum til að lifa með reisn – ekki bara til að njóta pólitískra réttinda sinna , heldur einnig aðgangi að mat , húsnæði , heilsugæslu , menntun og öryggi , sem varðveittur er í allsherjar-mannréttindayfirlýsingunni .
Frelsi frá ótta , frelsi frá skorti – það er enn markmiðið .
" Cordone skrifar að finna verði leiðir til að draga hina brotlegu til ábyrgðar í hnattrænni heimsskipan , sem ekki tekur öll mannréttindi til greina .
Þörf sé á nýrri hugsun .
Markmiðin megi ekki vera innantóm loforð og þegar ríki bregðist þurfi að vera skilvirkar leiðir til að bæta úr .
