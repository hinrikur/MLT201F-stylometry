Húsin við Heiðarbrún í Hveragerði eru nærri hundrað enda skiptist gatan upp í marga botnlanga sem liggja hver í sína áttina .
Um 35 ár eru síðan þetta hverfi , sem er austast í bænum , reis en fyrstu húsin þar voru byggð á vegum Viðlagasjóðs fyrir Eyjamenn sem voru landflótta í kjölfar gossins árið 1973 .
Svo fór í fyllingu tímans að varanlegri hús voru reist við þessa götu í hruninu og meðal landnema eru Sigríður Kristjánsdóttir og Gústaf Jónasson sem búa að Heiðarbrún 1 .
" Þetta var ósköp frumstætt þegar við fluttum hingað inn .
Húsið var nánast hálfbyggt og aðeins svefnherbergin höfðu verið glerjuð .
Húsið var að mestu óinnréttað og eldhúsið ekki tilbúið .
En þetta kom þetta í áföngum og hafðist með þolinmæðinni .
Fyrsta sumarið okkar vorum við meira að segja með aukafólk og vorum hér sex í húsi þegar best lét , " segir Sigríður .
" Raunar er merkilegt að rifja upp hve margir voru í hverju húsi þegar þetta hverfi var að byggjast upp .
Að það væri þrír til fimm krakkar á hverju heimili var mjög algengt þó þessu sé öfugt farið í dag .
" Sigríður er fædd á Skeiðunum .
Hún ólst fyrstu árin upp í Kópavogi en fluttist níu ára í Hveragerði .
" Mamma er ekkja en lét það ekkert aftra sér .
Við bjuggum á Selfossi um tíma en komum svo hingað í Hveragerði árið 1965 .
Þá dreif mamma , Þorbjörg Guðmundsdóttir , í að byggja hús við Þelamörkina fyrir sig og okkur systkinin .
Það fyrirtæki hennar þótti í frásögur færandi enda var hún meðal fólks hér í bænum nefnd " konan sem byggði húsið " eins og komast var að orði .
Sú nafngift fylgdi henni lengi og gerir kannski enn , " segir Sigríður sem barnsaldri var farin að fylgja móður sinni til starfa við ræstingar á Heilsuhæli Náttúrulækningafélags Íslands , sem þá hét svo .
Það var upphafið að því sem verða fylgdi , því Sigríður sem er hjúkrunarfræðingur hefur í áratugi verið starfsmaður þar .
Og það er ekki langt að fara , því vinnustaðurinn nánast í næsta húsi við Heiðarbrúnina .
Sú var tíðina að önnur akstursleiðin inn í Hveragerði lá um Þelamörk og þá var þrætt fyrir húshornið hjá þeim Sigríði og Gústaf .
" Þessu fylgdi oft mikið ónæði , því hér var umferð allan sólarhringinn .
Gatan var ómalbikuð og í rigningartíð var húsið forugt og eins bílarnir sem stóðu hér fyrir utan , " segir Sigríður sem bætir því við að afar margt hafi breyst í Hveragerði á undanförnum árum .
Staðurinn hafi í raun öðlast nýjan svip .
Sú var tíðin að velflestar gróðrastöðvanna voru í miðbænum en hafa nú vikið fyrir íbúðarhúsabyggingum .
" Gróðrastöðvarnar settu svip á bæinn .
Heita vatnið var auðvitað grundvöllur þessarar starfsemi og vatnspípurnar lágu á jörðinni þvers og kruss um bæinn .
Ég man að þegar við krakkarnir vorum úti að leika okkur á veturna settumst við stundum á þær .
Í kuldatíð var oft gott að fá yl á rassinn .
Í mörgum stöðvanna var mikið umleikis og fyrir okkur krakkanna var kærkomið að geta fengið þar vinnu á vorin sem gaf ágætan vasapening .
Í raun hafa gróðrastöðvarnar og starfsemi þeirra alltaf skipt Hveragerði mjög miklu – sem og starfsemi HNLFÍ , Dvalarheimilisins Áss og Kjöríss .
Mér er næst að halda að velfestir bæjarbúa hafi á einhverjum tímapunkt tengst þessum fyrirtækjum sem enn eru með umsvifamikila starfsemi .
" sbs@mbl.is Uppáhaldsstaðir 1 .
Á góðum degi er gaman að fara í fjallgöngu , til dæmis hér í Reykjafellinu sem blasir við út um eldhúsgluggann hjá mér .
Fjallið , sem tilheyrir Ölfusinu , er auðvelt uppgöngu enda hafa þar myndast slóðir eftir gönguferðir þeirra þeirra mörgu sem þarna príla um .
Náttúran á sér allskonar svipbrigði , grastota í fjallinu miðju er líkust stígvéli og þetta kennileiti kalla ég Ítalíu .
Að ná þangað í góðum göngutúr er ágætt viðmið .
2 .
Hveragerði er heill heimur út af fyrir sig .
Göngustíga liggja um bæinn þveran og endilegan , mér finnst alltaf gaman að rölta hér um og hitta fólk .
Flóknara er það ekki .
Svo eru líka margar skemmtilegar perlur hér innanbæjar , til að mynda skrúðgarðurinn sem er stendur á bökkum Varmár .
Og allt á sér sögu ; garðurinn er nefndur eftir Gunnari Björnssyni garðyrkjubónda á Álfafelli er upphafsmaður að ræktun hans þessa græna reit í bænum miðjum .
