Dansóður – Footloose Laugardagur 1.5. Kl. 20:35 ( RUV ) Borgarstrákur ( Kevin Bacon ) , kemur í dreifbýlið þar sem rokk og ról er bannfært sem verkfæri djöfsa .
Upphafsmínúturnar á undan titlunum – áður en sagan fer í gang , er hrein snilld .
Það sem á eftir fylgir er meðalmennskan uppmáluð , nánast tímasóun .
Green Street Hooligans ( Hooligans ) Laugardagur 1.05. kl. 22:25 ( RUV ) Bresk / bandarísk mynd sem var sýnd hér á sínum tíma undir nafninu Hooligans .
Athyglisverð þar sem hún fjallar um enska boltann sem allt snýst um í heimi hér .
Segir af ungum Bandaríkjamanni ( Elijah Wood ) , sem fer til Bretlands til að mannast og lendir í fótboltabullugengi .
Að vísu verða sinnaskipti Wood aldrei trúverðug , til þess er leikarinn alltof meinleysislegur , og ekki hjálpar yfirborðslegt hlutverkið þar sem lítið er gert til að útskýra umskipti mélkisunnar sem lætur troða á sér í Harvard en gerist síðan útkýldur ofbeldisseggur .
Á hinn bóginn eru félagar hans í genginu eins og sprottnir úr gömlum fréttamyndum um það ófélega fyrirbrigði , bullurnar , sem fylgja , eða öllu frekar fylgdu öllum félögum , ekki síst út úr fátækrahverfunum .
Þetta er yfirleitt lítið brot stuðningsmannahópanna , en sá sem gjarnan lætur mest á sér bera og hefur oftsinnis komið óorði á klúbbana sína .
Forvitnilegur vinkill á ofurhetjuglansmynd boltans í sjónvarpinu .
* * * Sæbjörn Valdimarsson 