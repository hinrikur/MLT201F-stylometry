Hvar á maður eiginlega að byrja þegar maður ætlar að fjalla um vínin frá Ítalíu ? Landinu sem er um margt vagga vínmenningarinnar .
Það voru Rómverjar sem komu með vínviðinn til Frakklands , Þýskalands , Austurríkis og fleiri svæða og þeir þróuðu fram margar af grunnaðferðum víngerðarinnar , s.s. tunnugerjun og átöppun á flöskur .
( Við skulum svo ekki hafa mjög hátt um það að Grikkir kynntu Rómverjum víngerð til að byrja með .
) Vandinn með ítölsku vínin – en kannski líka það sem gerir þau svo heillandi – er hinn gífurlegi fjölbreytileiki .
Ítalía á engin vínhéruð sem hafa sigrað heiminn og orðið fyrirmynd vínstíla um allan heim líkt og í Frakklandi .
Það má frekar færa rök fyrir því að mögnuðustu vín Ítalíu – vín á borð við Barolo , Brunello og Súper-Toskana-vínin – hafi stælt Bordeaux-vínin en orðið öðrum fyrirmynd .
Meira að segja Spánverjar og Portúgalar eiga afgerandi vínstíla þar sem eru sérrí og púrtvín .
Hvað eiga hins vegar Ítalir ? Ætli svarið sé ekki allt og ekkert .
Vínstílar Ítalíu eru jafn ólíkir , einstakir , heillandi og unaðslegir og Ítalía sjálf .
Í alpahéruðunum Trentino og Alto Adige eru ræktuð fersk og titrandi hvítvín .
Í Piedmont eru framleidd ótrúleg rauðvín úr þrúgunni Nebbiolo á svæðunum Barolo og Barbaresco og ekrur eru skilgreindar niður í minnstu frumeindir – næstum því eins og í Búrgund .
Í Veneto í kringum Verona er að finna einhvern flottasta vínstíl heimsins , Amarone , þar sem vínið er gert úr þrúgum sem eru vindþurrkaðar að lokinni tínslu .
Einstakur vínstíll sem á ekki sinn líka í heiminum .
Og veit einhver um betri matarvín en þau frá Toskana ? Þegar vel tekst til með Sangiovese-þrúguna eru fá vín sem smella betur að góðri steik , pasta eða nánast hverju sem er .
Hvort sem vínin eru frá Chianti Classico , Montalcino eða Montepulciano .
Vilji menn smáskammt af frönskum þrúgum með vantar ekki ofurvínin , s.s. Tignanello , Cepparello , Sassicaia , Solaia , Ornellaia , Siepi eða Casalferro .
Á Suður-Ítalíu magnar heit sólin upp bragð þrúgna á borð við Primitivo og Nero d ' Avola .
Vínin þaðan voru lengi drasl en eru smám saman að færast upp gæðastigann og bestu vínin eru að verða þvílíkir boltar að það hálfa væri nóg .
Einnig er þar að finna einstakar þrúgur á borð við Aglianico sem er með þeim vanmetnari á Ítalíu .
Frábær þegar best lætur .
Og ekki eru hvítvínin síðri .
Einhver bestu hvítvín sem hægt er að hugsa sér koma t.d. frá Friuli frá framleiðendum á borð við Vie di Romans og Jehrman .
Svæðin Soave og Alto Adige eiga líka sína frábæru fulltrúa og við austurströndina nær þrúgan Verdicchio stundum svakalegum hæðum .
Suðrið er síðan eitt magnaðasta tromp Ítalíu í hvítvínum .
Fiano d ' Avellino-vínin frá Kampaníu eða Greco di Tufo .
Og svo Sikileyjarþrúgurnar Grillo , Cataratto og Grecanico .
Ekki eru allar þrúgur ítalskar .
Chardonnay kemur að sjálfsögðu víða við sögu og Sauvignon Blanc .
Þannig gnæfir Chardonnay-vínið Cervaro della Sala yfir önnur vín svæðisins sem eru flokkuð sem Orvieto .
Freyðivín Ítalíu eru kannski ekki jafnþekkt og virt og þau frá Champagne í Frakklandi .
Ítalir eru hins vegar snillingar í að gera aðgengileg freyðivín , t.d. úr þrúgunni Prosecco .
Mörg af bestu freyðivínum landsins koma frá Franciacorta og sömuleiðis geta Lambrusco-vínin verið mjög athyglisverð .
Rétt eins og ítalska matargerðin er einfaldari en sú franska eru ítölsku vínin ekki eins uppskrúfuð og þau bestu frönsku .
Vínin frá Ítalíu eru hins vegar svo full af ítalskri lífsgleði að það er ekki annað hægt en að falla fyrir þeim og elska þau .
Næst : Spánn 