Facebook er harðlega gagnrýnd af ráðgjafahópi framkvæmdastjórnar Evrópusambandsins fyrir að tryggja ekki nógu vel vernd persónuupplýsinga .
Bréf þar að lútandi var sent forsvarsmönnum fyrirtækisins og undir það skrifuðu persónuverndaryfirvöld í 31 aðildarríki ESB , að því er fram kemur í frétt Financial Times .
Í bréfinu kemur fram að breytingar fyrirtækisins í desember síðastliðnum á sjálfvirkum stillingum á heimasíðu notenda Facebook , eða fésbókinni eins og hún er nefnd á því ástkæra ylhýra , hafi verið " óásættanlegar " .
Þetta eru sterkustu viðbrögð fram að þessu frá persónuverndaryfirvöldum í Evrópu við stefnu Facebook og þykja þau til marks um vaxandi vilja til að taka á brotum fyrirtækisins gegn persónuvernd .
Farið er fram á úrbætur frá Facebook , sem felast meðal annars í því að sjálfvirkar stillingar fésbókarinnar geri einstaklingum kleift að heimila einungis völdum aðilum að skoða persónuupplýsingar sínar .
Notendur eigi að geta valið um það sérstaklega hvort grunnupplýsingar á síðunni séu aðgengilegar í leitarvélum .
Breytingarnar sem gerðar voru í desember höfðu í för með sér að grunnupplýsingarnar koma sjálfkrafa fram í leitarvélum og vissar persónuupplýsingar fylgja með , til dæmis listi yfir vini , og er engin leið að komast hjá því .
Financial Times hefur eftir Richard Allen , einum af yfirmönnum Facebook í Evrópu , að unnið sé að svörum við bréfinu .
Facebook hafi þegar brugðist við tilteknum athugasemdum frá evrópskum yfirvöldum varðandi persónuvernd , en á sumum sviðum kunni fyrirtækið að vera andvígt málamiðlunum .
Nefnt er sem dæmi að persónuverndaryfirvöld hafi viljað að notendur skrái sig inn á samskiptavefi undir dulnefnum , nokkuð sem grundvallað sé á þýskum lagabókstaf .
En það gangi hinsvegar gegn grundvallarreglum Facebook , þar sem öllum notendum sé gert að skrá sig undir réttum nöfnum .
Facebook hefur hvatt notendur til að deila persónuupplýsingum í vaxandi mæli , enda á fyrirtækið í samkeppni við aðra samskiptavefi á borð við Twitter um notendur og auglýsingar .
Eftir breytingarnar í desember hefur Facebook orðið fyrir harðri gagnrýni beggja vegna Atlantsála fyrir að tryggja ekki nógu rækilega persónuvernd notenda sinna .
Í Kanada var fyrirtækið þvingað til að breyta stefnu sinni varðandi gagnavernd eftir að hótað var lögsókn af persónuverndaryfirvöldum .
Í því fólst að það dró úr sjálfvirkri upplýsingagjöf til þriðja aðila og jafnframt að það vistar ekki netföng þeirra sem boðið er á Facebook en þekkjast ekki boðið .
