Glæný fimmtíu mínútna heimildarmynd íslenska fyrirtækisins Profilm var frumsýnd á besta útsendingartíma þeirrar heimskunnu , bandarísku sjónvarpsstöðvar National Geographic á fimmtudagskvöldið .
Hið merkilega er að myndin er að miklu leyti um eldgosið í Eyjafjallajökli og áhrif þess , en gosið hófst sem kunnugt er fyrir einungis rúmum tveimur vikum .
Fyrirhugað efni er ekki tekið á dagskrá slíkrar gæðastöðvar með svo skömmum fyrirvara vegna hvers sem er , en nánast um leið og gosið hófst með alkunnum afleiðingum fyrir flugumferð víða um heim , ákváðu forráðamenn National Geographic að slá til og koma þessu glóðvolga efni fyrir sjónir Bandaríkjamanna eins skjótt og mögulegt væri .
" Þeir sögðust vilja setja myndina á dagskrá eftir 13 daga ! " sagði Anna Dís Ólafsdóttir , yfirframleiðandi Profilm , við Morgunblaðið á fimmtudaginn , þar sem hún og Jóhann Sigfússon leikstjóri unnu að lokafrágangi myndarinnar í Salt Lake City í Utah-ríki .
Frumsýna átti myndina í öðrum enskumælandi löndum degi eftir sýningu á bandarísku stöðinni , hún verður sýnd í Skandinavíu um miðjan maí og fljótlega á öðrum málsvæðum .
Hröð handtök " Við fylgdumst með jarðskjálftavirkninni síðustu vikurnar áður en gosið í Fimmvörðuhálsi hófst [ seint í mars ] , söfnuðum miklu myndefni og tókum viðtöl við vísindamenn .
Við létum þá hjá National Geographic vita að töluverðar líkur væru á því að eitthvað gerðist og þeir voru mjög spenntir .
Við sendum þeim myndir frá Fimmvörðuhálsi eftir að gosið hófst þar og þeir vildu ólmir fylgjast með , " segir Anna Dís .
Um leið og byrjaði að gjósa í Eyjafjallajökli með alkunnum truflunum á flugumferð víða um heim voru forkólfar sjónvarpsstöðvarinnar fljótir að ákveða sig .
" Okkur óraði ekki fyrir því , þegar við tókum fyrsta viðtalið við Magnús Tuma [ Guðmundsson jarðfræðing ] tveimur vikum fyrir gosið að búið yrði að frumsýna heimildarmyndina nokkrum vikum seinna ! " segir Anna Dís .
" Þungamiðjan er öll sú truflun sem varð á flugi .
Myndin hefði væntanlega ekki verið gerð nema vegna þess hve mikil áhrif gosið hafði á daglegt líf fólks að því leyti , " segir Jóhann .
Flug hefur ekki farið jafn mikið úr skorðum síðan hryðjuverkaárásirnar á Bandaríkin 11. september 2001 .
Starfsmenn Profilm eru fimm ; Hinrik Ólafsson , Gunnar Konráðsson og Ögmundur Sigfússon auk Önnu Dísar og Jóhanns .
Sigtryggur Baldursson vann að nýju myndinni með þeim sem hljóðmaður .
Nóg hefur verið að gera undanfarið og Anna segir miklu máli skipta að hópurinn sé samheldinn .
Ætluðu að klára í september ...
" Við byrjuðum að vinna myndina með það í huga að klára hana í september , en þegar þeir hjá National Geographic sáu efnið og vildu fá hana strax urðum við auðvitað við því .
Það er líklega dálítið íslenskt ; við kýldum bara á það ! " segir Jóhann .
" Það nýtist okkur vel að vera með stóran myndabanka um Ísland .
Við eigum myndir af nánast hvaða eldfjalli , hrauni eða bæjarfélagi sem er á Íslandi .
Það gerir það líka að verkum að við getum gert myndina á svona stuttum tíma .
" Hópurinn frá Profilm var við öllu búinn .
" Við vorum fyrsta fólkið sem komst á jökulinn eftir að gosið hófst ; vorum komin þangað með þyrlu mjög fljótlega , " segir Anna Dís .
Unnið var baki brotnu heima á Íslandi dögum saman en í síðustu viku voru þau Jóhann drifin vestur um haf með sólarhrings fyrirvara til þess að ljúka endanlega við myndina ; klippa hana til og ljúka hljóðvinnslu .
Það var gert hjá samstarfsfyrirtæki þeirra í Salt Lake City .
" Hér hafa þrír klipparar unnið allan sólarhringinn við að klára þann þátt , grafískir hönnuðir og fleiri .
Þetta var búið fyrir tveimur klukkutímum , myndin var svo send um gervihnött til Washington DC því ekki gafst tími til að senda þáttinn á spólu , " sagði Anna Dís á fimmtudagskvöldið .
Jóhann fór í vikunni í fjölda viðtala við dagblöð og sjónvarpsstöðvar hvaðanæva úr Bandaríkjunum vegna frumsýningar myndarinnar .
Hann segir mikið púður hafa farið í að leiðrétta misskilning um ástandið á Íslandi og fullvissa fólk um að óhætt væri að ferðast til landsins .
" Svo er að sjálfsögðu spurt um hvernig eigi að bera fram orðið Eyjafjallajökull ! Hver einasti fjölmiðlamaður sem talaði við mig í dag spurði um það , " sagði hann .
Fleiri verkefni fyrir National Geographic " Við höfum unnið nokkur verkefni fyrir National Geographic í gegnum tíðina .
Erum til dæmis að vinna að mynd fyrir stöðina um asíska fílinn en settum hana á bið þegar jarðhræringarnar byrjuðu .
Svo erum við að vinna að annarri sem verður gott framhald af þessari nýjustu ; þar verður fjallað um jarðfræði Íslands og farið frekar í saumana á eldfjöllunum okkar , eldvirkni og fleiru .
Hún verður sýnd síðar á þessu ári , og eftir það snúum við okkur að fílamyndinni aftur .
" Profilm seldi National Geographic myndina Living on the Edge í fyrra og þegar er búið að sýna hana á stöðinni .
Þar er íslensk náttúra og mannlífið í forgrunni .
Fjallað um náttúruöflin og glímu fólksins við þau , um dýralífið og auðlindirnar .
" Sviðið er janúar á Húsavík .
Í þeirri mynd er reynt að lyfta mannorði Íslendinga og ímynd Íslands svolítið ! Við náðum að selja þeim þá mynd um leið og hún var tilbúin .
" Sú mynd fer væntanlega víða því þau sömdu við alþjóðlegt dreifingarfyrirtæki vegna hennar til næstu 20 ára .
" Það er gaman að segja frá því að við reyndum að selja Ríkissjónvarpinu þá mynd en þar á bæ þótti hún ekki nógu góð .
" Jóhann stofnaði fyrirtækið Profilm fyrir 20 árum og hefur rekið það síðan .
Hann lærði kvikmyndagerð í Bretlandi og vann þar í nokkur ár .
Fór víða og gerði fjölda heimildamynda , fyrir Discovery og fleiri stöðvar .
Anna Dís hóf störf hjá Profilm fyrir sex árum en vann í um það bil áratug þar á undan í London við gerð heimildamynda og sjónvarpsþátta , fyrir BBC , Channel 4 og Discovery .
Profilm vinnur mikið fyrir erlendar sjónvarpsstöðvar og kvikmyndagerðarmenn og skipuleggur tökur fyrir útlendinga á Íslandi .
Þau segja róðurinn erfiðan hjá mörgum íslenskum kvikmyndagerðarmönnum um þessar mundir , en eru ánægð með lífið þessa dagana .
Eftir því sem næst verður komist er þetta í fyrsta skipti sem heimildarmynd tekin af Íslendingum er frumsýnd á besta sýningartíma á sjónvarpsstöð National Geographic .
Að ná þeim áfanga er draumur sem þau hafa átt lengi " og það er auðvitað æðislegt þegar hann verður að veruleika .
Það er sérstaklega ánægjulegt að við skulum framleiða myndina algjörlega sjálf ; við erum ekki undirverktakar hjá neinum , heldur er myndin algjörlega íslensk .
" Alla langar til Íslands ! Jóhann segir að til langframa muni eldgosið örugglega hafa góð áhrif fyrir Ísland .
" Skammtímaáhrif eru slæm en ekki má gleyma því að allt umtal er gott .
Þetta hefur verið rosalega mikið í fréttum og fólk er ótrúlega vel inni í málum .
Það segir sína sögu þegar venjulegur bensínafgreiðslumaður í Bandaríkjunum veit um eldgos á Íslandi .
" Anna Dís flaug vestur um haf með spólurnar á dögunum og þegar hún sagði tollverði í Boston , aðspurð , hvað hún hefði í farteskinu var það fyrsta sem hann sagði : " Við skulum vona að Katla fari ekki að gjósa líka ! " Anna Dís var fljót að benda honum á , eins og öðrum , að ástandið væri gott á Íslandi þrátt fyrir allt .
" Þetta hefur verið æðisleg landkynning þó svo áhrifin verði slæm fyrir ferðaþjónustuna í sumar .
Alla sem ég hef talað við hér úti langar til Íslands ! " Gosið í Eyjafjallajökli er í algjörum forgrunni en síðan fléttast inn í myndina saga af kvikmyndagerðarfólkinu .
" Við tókum myndir af hópnum uppi á jökli og í öskunni eftir að hún dreifðist yfir Suðurland og þeim fannst sterkt að hafa það með .
" Haraldur Sigurðsson jarðfræðingur hefur starfað með Profilm hópnum að gerð myndarinnar .
" Það er mikið talað við Harald í myndinni og hann verður líka í hinni .
Hann er hafsjór fróðleiks og samstarfið við Harald hefur verið stórkostlegt .
" Þau segja raunar ómetanlegt hve margir voru þeim innanhandar og segja alla hafa brugðist einstaklega vel við bónum þeirra ; nefna t.d. Háskóla Íslands , Veðurstofuna og Landhelgisgæsluna .
" Starfsmenn hennar hafa verið frábærir og eiga mikinn heiður skilið .
Þeim eru gerð mikil skil í myndinni og ítarlega fjallað um nýja tæknibúnaðinn í flugvél Gæslunnar , TF-Sif .
Það er frábært að geta komið því að vegna þess að sá búnaður veitti vísindamönnum algjörlega nýja sýn á þetta gos .
" 