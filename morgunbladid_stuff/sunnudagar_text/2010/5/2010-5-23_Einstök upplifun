Lestur nýrrar útvarpssögu var auglýstur í skjáauglýsingu í Ríkissjónvarpinu um daginn : Mammon í gættinni eftir Jakobínu Sigurðardóttur .
Þessi litla og netta auglýsing vakti alls kyns hugrenningar .
Skyndilega fylltist maður vott af sektarkennd því áratugir eru síðan maður hefur setið við útvarpstækið og fylgst uppljómaður og spenntur með útvarpssögunni .
Þegar þessi staðreynd var ljós fannst manni eins og heiminum hefði tekist alltof vel upp við að spilla manni .
En svo kviknuðu jákvæðari hugleiðingar þess efnis að mikið væri það nú gott að útvarpið héldi enn í þá venju að hafa útvarpssögu , og það væri varla gert nema vegna þess að einhverjir nenna að hlusta .
Þegar ég var krakki var oft talað um lestur Helga Hjörvars á Bör Börsson .
Annar eins lestur hafði víst ekki heyrst í útvarpi .
Ekkert vissi maður um það og lét sér því á sama standa .
Sjálfur upplifði maður það ævintýri að heyra Gísla Halldórsson lesa Góða dátann Svejk .
Það var stórkostleg menningarleg upplifun .
Tilþrif Gísla í lestrinum voru slík að áratugum seinna þegar maður les Góða dátann Svejk hljómar lestur Gísla enn í eyrum manns .
Maður man nákvæmlega hljómfallið í rödd Gísla þegar hann las : " Harðánægður , herra höfuðsmaður , ansaði góði dátinn Svejk .
– Það verður dásamlegt þegar við föllum báðir fyrir keisarann og fjölskyldu hans .
" Venjulega kýs maður að vera einn þegar maður er að lesa .
Maður kærir sig ekki um truflun og tilhugsunin um að einhver annar taki af manni bókina og lesi upphátt fyrir mann er ekki geðfelld .
Slíkt væri óþægilegt inngrip , nánast árás inn í einkaveröld manns .
Reyndar heyrir maður öðru hverju sögur af fólki sem er svo skotið hvort í öðru að það segist lesa upphátt fyrir elskuna sína .
Maður veit að ástfangið fólk er vitlaust og þess vegna hugsar maður með sér að sá tími renni fyrr en síðar upp að þetta fólk átti sig og kjósi að vera í friði með sína bók .
Og af því raunsæið sigrar yfirleitt rómantíkina þá veit maður að þannig fer oftast að lokum .
Samt er það svo að sumar raddir eru svo seiðandi að eigin lestur verður hversdagslegur í samanburði við þær .
Þessar raddir vekja skáldverkið til fullkomins lífs .
Þess vegna getur upplestur listamanns á skáldverki verið einstök upplifun sem aldrei gleymist .
