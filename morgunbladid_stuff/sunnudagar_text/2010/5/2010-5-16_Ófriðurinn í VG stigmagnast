Því fer örugglega víðsfjarri að allt sé sem sýnist um þessar mundir innan vébanda annars stjórnarflokksins , Vinstrihreyfingarinnar – græns framboðs .
Að sögn er ágreiningurinn orðinn svo djúpstæður á milli þeirra tveggja fylkinga í flokknum sem tekist hafa á og ósættið slíkt , að margir VG-liðsmenn eru mjög uggandi um hvert framhaldið verður .
Eins og kunnugt er hafa verið væringar í flokknum allar götur frá því að Ögmundur Jónasson , fyrrverandi heilbrigðisráðherra , sagði af sér sem slíkur , þar sem honum hugnuðust ekki þau vinnubrögð sem honum var uppálagt að viðhafa í Icesave-deilumálum .
Þótt þau Steingrímur J. Sigfússon , fjármálaráðherra og formaður VG , og Jóhanna Sigurðardóttir , forsætisráðherra og formaður Samfylkingarinnar , hafi í tvígang barist með kjafti og klóm fyrir því að neyða upp á íslenska skattgreiðendur skuldbindingar upp á mörg hundruð milljarða króna – skuldbindingar sem rannsóknarnefnd Alþingis komst að niðurstöðu um að Íslendingar bæru enga ábyrgð á – en orðið frá að hverfa , þar sem þjóðin og forsetinn höfnuðu þeim afarkostum sem átti að þröngva upp á þjóðina , þá hefur sú niðurstaða ekki orðið til þess að öldur hafi lægt í VG .
Að vísu hefur svo virst vera , a.m.k. á yfirborðinu , en það hefur þó ítrekað komið fram , að lognið sem sagt hefur verið ríkja hefur verið og er bara svikalogn .
Icesave-deilumál eru ekki á dagskrá um þessar mundir og þau Steingrímur J. Sigfússon og Jóhanna Sigurðardóttir hafa ekki svo vikum skiptir hótað því að heimsendir væri í nánd ef við lofuðum ekki að greiða Bretum og Hollendingum allt sem þeir vilja fá greitt , með vöxtum og vaxtavöxtum , þótt Steingrímur J. og nú með liðsinni Össurar Skarphéðinssonar sé nú byrjaður að banka upp á hjá Bretum á nýjan leik og biðja um að fá að borga .
Samband þeirra Steingríms J. Sigfússonar og Ögmundar Jónassonar er stirðara en nokkru sinni .
Mennirnir talast ekki við og reyna ekki einu sinni lengur að ná einhvers konar sáttum .
Sáttafundir þeirra og niðurstaða af þeim fyrir nokkrum vikum voru engan veginn jafnárangursríkir og einhverjir VG-liðar reyndu að gefa til kynna á sínum tíma og síðan þær tilraunir runnu út í sandinn hefur ástandið stórum versnað , að sögn viðmælenda úr röðum VG .
Ekki hefur samstarfsflokkur VG í ríkisstjórn , Samfylkingin , beinlínis hjálpað upp á sakirnar eða auðveldað VG að ná friði og ró innan eigin raða , því þeirra verk , þar sem reynt er að bola Jóni Bjarnasyni landbúnaðar- og sjávarútvegsráðherra frá völdum , þar sem hann er ekki nógu leiðitamur flokknum sem vill nú , hvað sem tautar og raular , leiða Ísland inn í Evrópusambandið , hafa gert það að verkum að átökin hafa harðnað mjög í VG .
Jón Bjarnason er langt frá því að vera óumdeildur maður , hvort sem er innan VG eða annars staðar .
En margir stuðningsmenn VG , ekki síst úr grasrót hreyfingarinnar um allt land , líta þó á hann sem " sinn mann " því hann hafi aldrei hvikað frá andstöðu sinni við aðildarumsókn að ESB og þar af leiðandi staðið við þau kosningaloforð sem VG-frambjóðendur gáfu fyrir síðustu kosningar og hafa reyndar lengi verið á stefnuskrá flokksins , að flokkurinn og frambjóðendur hans væru andvígir aðild að Evrópusambandinu .
Á yfir fjögurra klukkustunda löngum ríkisstjórnarfundi á sunnudaginn var átti að láta til skarar skríða gegn Jóni Bjarnasyni og koma honum frá völdum með því að taka ákvörðun um sameiningu sjávarútvegs- , landbúnaðar- og iðnaðarráðuneytis í eitt atvinnuvegaráðuneyti .
Engin niðurstaða fékkst á þeim fundi , ekki frekar en tveimur öðrum ríkisstjórnarfundum í vikunni , og virðist Jón Bjarnason ætla að halda velli , a.m.k. um stundarsakir , því ef marka má fregnir vikunnar virðast Jóhanna Sigurðardóttir og Samfylkingin þurfa að sætta sig við að uppstokkun í stjórnarráðinu og sameining ráðuneyta fái að bíða a.m.k. til haustsins , þótt í frumvarpsdrögunum sé miðað við það að ný ráðuneyti taki til starfa 1. september nk. Vilja slá skjaldborg um Jón Eins og kunnugt er hefur hart verið sótt að Jóni Bjarnasyni , sjávarútvegs- og landbúnaðarráðherra , á undanförnum vikum og mánuðum .
Vera hans á ráðherrastól er Samfylkingunni sérstakur þyrnir í augum og gekk samstarfsflokkur VG í ríkisstjórn svo langt á flokksstjórnarfundi að álykta gegn frekari veru Jóns í ríkisstjórn .
Samfylkingin hefur gefið til kynna að ófært sé að hefja aðildarviðræður við Evrópusambandið með ráðherra í forsvari fyrir sjávarútvegs- og landbúnaðarmálum , sem sé alfarið andvígur aðild og aðildarviðræðum .
Þetta hefur verið meginröksemd Samfylkingarinnar fyrir að vilja Jón burt úr ríkisstjórn , en eins og VG hefur ítrekað bent á , þá er það á valdi VG , ekki Samfylkingarinnar , að velja hverjir sitja á ráðherrastólum fyrir hönd flokksins .
Vitanlega olli afskiptasemi Samfylkingarinnar af ráðherraskipan VG reiði innan VG .
Samkvæmt heimildum mínum er órólega deildin í VG nú að undirbúa varnarbaráttu , þar sem til stendur að slá skjaldborg um Jón Bjarnason og ráðherradóm hans .
Eru þau Guðfríður Lilja Grétarsdóttir , formaður þingflokks VG , og Ásmundur Einar Daðason ásamt Ögmundi Jónassyni sögð vera í forsvari fyrir slíkum vörnum , en einnig koma þar við sögu þingmennirnir Ásmundur Einar Daðason og Lilja Mósesdóttir og hugsanlega fleiri þingmenn .
Verði sú raunin , verður ekki létt fyrir Steingríms-arminn í VG að halda því fram öllu lengur , að Ögmund sé farið að klæja svo í ráðherrafingurna , að hann sé jafnvel reiðubúinn til þess að ganga milli bols og höfuðs á Jóni Bjarnasyni til þess að fá ráðherrastól á nýjan leik .
Fullyrt er að slík áform Ögmundar hafi aldrei verið til staðar , enda liggi beinast við að Álfheiður Ingadóttir víki úr ráðherrastól og Ögmundur taki við sínu gamla starfi á nýjan leik .
Vill bíða með breytingar Fullyrt er , að hvað svo sem opinberum yfirlýsingum Steingríms J. Sigfússonar líði , um vilja hans til þess að fá Ögmund Jónasson inn í ríkisstjórnina á nýjan leik , búi þar að baki hvorki einlægur vilji né staðfastur ásetningur .
Honum hugnist mun betur að hafa Álfheiði Ingadóttur áfram sér við hlið .
