Eitt af því mikilvægasta sem fólk ætti að læra í skóla er að tala og skrifa .
Sá sem hefur verið lengi í skóla og lært mikið af bókum á að geta talað og skrifað eins og lærður maður , af miklu viti og á góðu máli .
Það er að minnsta kosti einn sá mannkostur sem háskólarnir vilja gjarnan að prýði nemendur þeirra og útskrifaða fræðinga .
En það er alls ekki svo .
Langt bóknám er engin trygging fyrir því að fólk sé vel máli farið í ræðu eða riti .
Lengi vel var sú skoðun útbreidd að íslenskukennsla í framhaldsskólum væri svo góð að stúdentspróf væri trygging fyrir því að fólk væri sæmilega talandi og skrifandi .
Háskólinn taldi sig ekki þurfa að mennta stúdenta í íslensku .
Svo langt aftur sem skrifari þessa pistils man , hefur ritfærni stúdenta árlega borið á góma meðal háskólakennara – eða öllu heldur skort á ritfærni .
Sum fræðasvið og deildir hafa brugðist við þessu með inngangsnámskeiðum um fræðileg skrif .
Á slíkum námskeiðum er lögð áhersla á meðferð heimilda , í tengslum við aðferðafræði rannsókna og tungutak , mál og stíl .
Skrifari hefur um árabil kennt á námskeiðum af þessu tagi og getur alveg tekið undir þær raddir sem fullyrða að ritfærni margra stúdenta í íslensku sé fremur bágborin .
En meginvandinn er ekki stakar málvillur af því tagi sem Eiður Guðnason eltist við í ágætum bloggpistlum sínum á Eyjunni , heldur sá að hugsuninni er ábótavant .
Þetta unga fólk á erfitt með að gera skipulega grein fyrir þekkingu sinni og skoðunum í rituðu máli þannig að lesandi skilji .
Samhengi og skipulag er út og suður , aðalatriðum og aukatriðum er ruglað saman , og þessháttar framsetningu fylgja alls kyns rökleysur í orðalagi sem eru ekkert endilega málvillur í hefðbundnum skilningi , heldur hugsanavillur .
Þessir gallar í skrifum stúdenta væru jafn slæmir á hvaða tungumáli sem er .
Ég hef enn ekki hitt þann ungling sem ekki hefur metnað til að gera vel – ef hann fengi tækifæri til þess og þá aðstoð sem þarf til að gera enn betur .
Sannleikurinn er nefnilega sá að unga fólkið okkar hefur ekki fengið nægilega þjálfun og leiðsögn í að skrifa agaðan texta þar sem gerðar eru kröfur um framsetningu , en um leið veitt sú aðstoð sem þetta unga fólk kallar svo sárlega eftir .
Á menntavísindasviði Háskólans var í vetur ákveðið að taka enn betur utan um þennan þátt í námi stúdenta með því að setja á laggirnar ritver , miðstöð fróðleiks og leiðsagnar um fræðileg skrif í háskólanámi .
Ritverið hefur nú starfað í eitt misseri .
Stúdentar hafa getað sótt sér fræðslu af ýmsu tagi og þeir sem glíma við lokaverkefni hafa getað pantað viðtöl um margskonar vanda við skriftir .
Starfið í vetur var tilraun .
Óhætt er að segja að reynslan lofar góðu og hefur fyllt okkur bjartsýni um að við getum haldið tilrauninni áfram .
Með haustinu verða kvíarnar færðar svolítið út og fitjað upp á nýmælum .
Eitt er víst : Íslenskt tungutak verður í hávegum haft í ritveri menntavísindasviðs .
Eitt fyrsta verkefni okkar var að búa til vefnámskeið um notkun ritvinnsluforritsins Orðs ( sem margir þekkja sem Word ) – á íslensku .
Það er jafn sjálfsagt að vera í íslensku umhverfi í tölvunni og á kaffistofunni – ekki síst þar sem íslenskt umhverfi er auðfáanlegt á vef Microsoft á Íslandi – og hefur lengi verið – ef fólk nennir að bera sig eftir því .
En til þess að fá ritvinnsluna á íslensku má byrja á að smella á vef ritversins , http://vefsetur.hi.is / ritver / – og prófa sig svo áfram .
Góðar stundir .
