Einn fremsti píanóleikari samtímans kom fram á tónleikum í Háskólabíói á fimmtudagskvöldið .
Þetta var hinn norski Leif Ove Andsnes .
Einhverjir heyrðust kveina yfir því að hann væri ekki með einleikstónleika , heldur spilaði með tveimur öðrum hljóðfæraleikurum , byði ekki upp á sólóflugeldasýningu heldur kammermúsík .
Kannski er það ástæðan fyrir því að það var ekki húsfyllir á tónleikunum .
Ég gat ekki betur séð en að efstu bekkir Háskólabíós væru tómir .
Hljóðfæraleikararnir sem " spilltu fjörinu " voru systkinin Christian og Tanja Tetzlaff , fiðlu- og sellóleikari .
Efnisskráin var í innhverfari kantinum , og einhverjum hefur kannski fundist hún leiðinleg .
Þriðja tríóið eftir Schumann fyrir fiðlu , selló og píanó er ekki með því aðgengilegasta eftir tónskáldið .
Það er miklu " leiðinlegra " en t.d. Kreisleriana fyrir einleikspíanó .
Ó , að Leif Ove hefði nú spilað það ! Engu að síður voru þetta frábærir tónleikar .
Á dagskránni voru verk fyrir fiðlu , selló og píanó eins og fyrrnefnt tríó eftir Schumann og líka Fantasiestücke eftir sama tónskáld .
Einnig fyrir selló og píanó ( Ævintýramyndir eftir Janacek ) og fiðlu og píanó ( sónatína op .
100 eftir Dvorák ) .
Hvert sem viðfangsefnið var þá leystu hljóðfæraleikararnir það fullkomlega af hendi .
Andsnes hefur einstaklega fallegan tón og spilar á píanóið eins og hann hafi aldrei gert neitt annað .
Systkinin spiluðu líka afar fallega ; mýkt fiðlunnar – sem er nýtt hljóðfæri , ekki gamall Stradivarius – var ótrúlega safarík og sónatínan eftir Dvorák var svo áhrifamikil að maður gleymdi stund og stað .
Ævintýramyndirnar eftir Janacek voru sömuleiðis heillandi , sellóið skemmtilega rómantískt og píanóleikurinn fullur af merkingarþrungnum hendingum og hljómasamsetningum .
Og tónsmíðarnar eftir Schumann voru ástríðuþrungnar og spennandi , maður dáðist sérstaklega að stígandinni í Fantasiestücke , sem var óvanalega markviss .
Svona á kammermúsík að vera .
Þremenningarnir spiluðu eins og einn maður , en samt voru raddir þeirra sjálfstæðar þegar við átti , samhentur hópur þriggja vina sem voru að ræða saman í mesta bróðerni .
Maður gekk glaður út af þessum tónleikum .
Jónas Sen 