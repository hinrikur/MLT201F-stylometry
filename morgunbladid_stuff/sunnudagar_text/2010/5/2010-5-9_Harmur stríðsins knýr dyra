Það er allt slétt og fellt á hinni gamalfrægu Nantucket-eyju , sem áður fyrr var miðstöð hvalveiðimanna undan strönd Massachusetts .
Þrír vinir á táningsaldri , Hermie ( Cary Grimes ) , Oscy ( Jerry Houser ) og Benjie ( Oliver Conant ) , hugsa sér gott til glóðarinnar , þeir ætla sér að njóta sumarsins og vonandi kóróna það með því að tapa sveindómnum .
Hermie er sá eini þeirra sem er líklegur til einhverra afreka , hinir eru frekar aulalegir .
Þrátt fyrir sumarfegurðina og háleit markmið hvílir skuggi yfir mannlífinu , Bandaríkjamenn eru í miðju kafi hernaðarátaka síðari heimsstyrjaldarinnar , þeirra á meðal eiginmaður hinnar stórglæsilegu og þokkafullu Dorothy ( Jennnifer O ' Neill ) , sem býr dálítið afsíðis og drengirnir láta sig dreyma um og eru ekki lausir við afbrýði og öfund þegar bóndi hennar kemur heim í stutt frí af blóðvellinum .
Hermie er sá eini sem hefur manndóm til að kynnast gyðjunni sem reynist blíð og indæl kona sem fær hann til að gera fyrir sig smáviðvik .
Af þeim sökum lítur hann til hennar í heimsókn kvöld eitt þegar harmur stríðsins knýr dyra á Nantucket-eyju .
The Summer of ' 42 , stendur enn skýr fyrir hugskotssjónum eftir öll þessi ár og við endurskoðun er hún sem fyrr , umvafin eftirminnilega saklausri en harmi þrunginni fegurðinni og blíðunni sem skapast á milli Dorothy og Hermie .
Hann fær drauma sína uppfyllta en á allt annan veg en hann vonaði .
Pilturinn reynist Dorothy skjól í storminum , veitir henni augnabliks frið og stuðning þegar mest á reynir .
Leikstjórinn , Robert Mulligan ( 1925-2008 ) , var mikill smekkmaður og fagurkeri sem skildi eftir sig verk á borð við To Kill a Mockingbird , Love With a Proper Stranger og Inside Daisy Clover .
Kvikmyndatökusnillingurinn Robert Surtees og franska tónskáldið Michel Legrand lífga tilfinningaríka söguna hlýjum litum og tónum ( Legrand fékk Óskarinn ) .
Hjarta myndarinnar , aðaluppspretta fegurðarinnar , viðkvæmninnar og tilfinninganna er hin undurfagra O ' Neill , sem er sköpuð í þetta hlutverk lífs síns , og má segja það sama um frammistöðu Grimes , sem einnig átti snubbóttan feril .
saebjorn@heimsnet.is 