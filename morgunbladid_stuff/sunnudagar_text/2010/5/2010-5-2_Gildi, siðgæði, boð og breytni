Flestar stofnanir íslensks samfélags hafa laskast og eiga að vissu leyti í tilvistarkreppu .
Eitt meginviðfangsefni okkar er endurreisn stofnananna , vegna þess að án þeirra lifir samfélagið ekki af .
Nú virðist það nánast viðtekinn rétttrúnaður , kredda , að trúin sé einkamál og kirkjan eigi því ekki heima í hinu opinbera rými .
En trúin vill ekki vera einkamál , og kirkjan vill ekki heldur vera staðsett á sviði einkamálanna einvörðungu .
Hún byggir sannarlega á tilfinningu , en ekki aðeins hinni prívat og einstaklingsbundnu tilfinningu , heldur ekki síður á samfélagsvitund .
Á sama hátt og stjórnmálin .
Kirkjan er samfélag , iðkun hennar samfélagsmótun og ræktun samfélagssýnar .
Í miðdepli kirkjuhússins og iðkunar kirkjunnar er borðið sem vitnar um það að í Guðs ríki sitja allir við sama borð , allir eiga hlutdeild í hinu eina sama brauði , og þannig á það líka að vera í mannlífinu .
Guðsdýrkun getur ekki fremur en stjórnmálin verið á sviði einkalífsins eingöngu .
Það snýst um samfélag , um gildi , viðmið .
Samfélag stenst ekki ef mörk hins leyfilega veiklast og verða svo óskýr að fólk treystir sér ekki til að tjá skoðanir sínar þegar því finnst of langt gengið .
Grunngildi samfélagsins , viðmið breytninnar , minningin og sagan týnist ef ekki eru til staðar stofnanir sem sjá til þess að sagan sé sögð og vörðunum viðhaldið .
Þær stofnanir eru umfram allt heimilin , skólarnir , já , og kirkjan .
Hlutverk kirkjunnar er í grundvallaratriðum opinbert , að viðhalda menningu og minningu þjóðarinnar , að segja sögurnar og iðka þær athafnir sem vísa fólki á það hverju það á að trúa , hvernig það á breyta og hvers það má vona sem góðar manneskjur sem leggja sig fram til hins góða lífs og samfélags .
Og ekki síst í erfiðleikum og áföllum samfélagsins og einstaklinganna stendur kirkjan með fólki og samfélagi með huggun og uppörvun , von og trú .
" Þegar hendir sorg við sjóinn / syrgir , tregar þjóðin öll , " segir í sjómannasálminum , og það er svo satt , því sorg er ekki bara einkamál , hún er líka samfélagsleg .
Samfélag Vesturlanda , manngildishugsjón , samfélagssýn , stjórnarfar byggist á orðum og verkum Jesú Krists .
Af hinum kristnu rótum sprettur hin vestræna hugmynd um hinn frjálsa vilja og um siðferðislega ábyrgð , um rétt og réttlæti .
Það er forsenda lýðræðis og mannréttinda , þar er eldsneytið sem knúði réttindabaráttu fyrri kynslóða og veitir enn afl og styrk í þágu lífsins .
Ríki Guðs kemst ekki á fyrir atbeina stjórnmála og valdakerfa þessa heims , sem ætíð eru háð nauðung og valdbeitingu af einhverju tagi .
Hlutverk kristinnar kirkju er að boða Krist og ríki hans , vald og áhrifasvið hans .
Kirkjan sér sjálfa sig sem frumgróða og frumburð þess ríkis fyrir trú eina saman , sem heilagur andi verkar í náðarmeðulunum , orðinu og sakramentunum , og sem vekja og næra náungakærleikann .
En þetta er ekki það eina sem Guð hefur með þennan heim að gera .
Guð verkar líka gegnum veraldleg verkfæri stjórnmála , efnahagsmála , fjölskyldu o.s.frv. og hann verkar á mismunandi vegu í þessum lífskerfum .
Við verðum ætíð að gæta þess að greina þar á milli svo innihald boðskapar kirkjunnar verði ekki einungis félagslegur boðskapur , enn ein heimspekin eða lífsviskan til að göfga og bæta lífið .
Orð og iðkun kirkjunnar vitnar um eilíft líf , eilífan frið og gleði , sem fæst fyrir trú vegna sigurs Krists yfir synd og dauða .
Mörgum finnst það tálsýn í samanburði við frið og hamingju þessa heims sem hin félagslegu kerfi , neysla , auðsæld , eiga að greiða veg og tryggja .
Að greina jarðneskan frið frá himneskum , eilíft hjálpræði frá frelsun þessa heims og þjóðfélagslegt réttlæti frá réttlæti trúarinnar , minnkar ekki gildi þess sem er satt , fagurt og gott hér í heimi og okkur ber að greiða veg .
Það eru líka gjafir Guðs og verkan hans , sköpunarverk hans .
Lúthersk kirkja á að standa gegn öllu verkaréttlæti , líka hinu pólitíska .
Fagnaðarerindið verður ekki lögleitt , guðsríki ekki komið á fót með pólitískum og félagslegum aðgerðum .
Guð er samt að verki í þeim að viðhalda sköpun sinni .
Það þarf ekki kristna menn til að skilja þau lögmál sem þar eru að verki , en kristið fólk á að skilja og þekkja kraft Guðs til hjálpræðis ! Kristið fólk og það sem ekki er kristið stendur jafnfætis í skikkan skaparans og reglu sköpunarinnar , háð sömu skilyrðum þar , mælt við sama mælikvarða .
Náð Guðs í Jesú Kristi mun ekki koma gjaldþrota fyrirtæki á réttan kjöl .
Besta ríkisstjórn eða félagskerfi í heimi megnar ekki að fyrirgefa syndir , sigra dauðann , né tryggja eilíft hjálpræði .
Það megnar Drottinn einn og fagnaðarerindi hans .
Íslendingar ganga gegnum þrengingar , en við munum ná okkur á strik ef við höldum þreki og þrótti á grundvelli þeirra góðu og traustu grunngilda sem við eigum .
Þau eru sprottin af kristinni rót .
Þar er manngildishugsunin , mannúðin og jafnræðið , sem sprettur af rót hins kristna mannskilnings og guðsmyndar : Guð vakir yfir og elskar , sér og þekkir þig með nafni , hver sem þú ert .
Það merkir það , að innsta eðli tilverunnar , grunnviðmið veruleikans er ekki það sem einatt blasir við á vettvangi mannlífsins : máttur hins sterka , óbilgjarna , græðgi og fýsna , heldur góður Guð , eins og Jesús sýnir hann , viðbrögð hans , vilja og áform .
Grundvallargildin eru ekki aðeins falleg orð heldur rísa á þessum grunni .
Og í þessu er fólginn leiðarvísir hins góða lífs og viðmið og vörður á vegi hins góða samfélags .
Það er líf og samfélag sem er óháð ytri velgengni , heldur þreifar á blessun mitt í andstreymi og erfiðleikum .
Ábyrgð okkar er að hlusta og tileinka okkur þessi gildi , virða þau í lífi okkar og leitast við að móta breytni okkar og samfélag í samræmi við þau .
