02.00 Fer að sofa eftir langan vinnudag .
Þegar líður nær frumsýningu snýst sólarhringurinn oft nánast við ...
Inga Maren Rúnarsdótttir og félagar í hóp sem kallar sig Menningarfélagið frumsýna um helgina dansverkið Aftursnúið í Rýminu hjá Leikfélagi Akureyrar .
Inga Maren lærði í London en hefur undanfarið dvalið bæði í Amsterdam og Costa Rica við dansmennt .
Hún segir engan dag hefðbundinn um þessar mundir en féllst á að leyfa lesandanum að dansa með sér í gegnum miðvikudaginn .
Hann hófst eiginlega á því að hún lagðist til svefns klukkan tvö eftir miðnætti sem fyrr segir ...
8.45 Morgunmatur .
Mismunandi eftir tímabilum ; um þessar mundir Honey Nut Cheerios og kaffi .
Svo smyr ég mér nesti til að fara með í vinnuna .
9.30 Æfing í Rýminu .
Við erum tveir dansarar , ég og Ásgeir Helgi Magnússon , William Collins er dramatúrg , Egill Ingibergsson sá um að hanna ljósin og fleira , Lydía Grétarsdóttir samdi tónlistina og Lára Steingrímsdóttir býr til sviðsmyndina .
Það má reyndar segja að við deilum vinnunni þannig að í rauninni sér enginn alveg um eitthvað eitt .
Allir sem eru í Menningarfélaginu voru saman í Versló ; samt er ekkert okkar í viðskiptalífinu ! 11.00 Rennsli á sýningunni í heild með ljósum og öllu .
Verkið er mjög dramatískt og frekar skýtið að ná fram öllum nauðsynlegum tilfinningum svona snemma dags ! Það er auðveldara á kvöldin .
Verkið er um tvo einstaklinga sem hafa lent í áfalli og þurfa að bregðast við þeirri staðreynd að allt er öðruvísi en áður .
Við segjum ekki hvert áfallið en einstaklingarnir þurfa að takast á við algjörlega nýjan veruleika .
13.00 Hádegismatur .
Matmálstímar eru samt yfirleitt ekki á hefðbundnum tímum núna .
14.00 Nóg að gera við að klára sviðsmyndina .
Það er endalaust verk ; þarf að mála eitthvað , líma loftið , laga lampaskerma eða hengja eitthvað upp .
16.00 Förum yfir það sem betur hefði mátt fara á rennslinu í morgun .
Fínpússum tækniatriði í dansinum .
19.10 Skreppum út á flugvöll að sækja Pétur , kærastann hans Ásgeirs .
21.00 Æfing hefst á ný .
23.00 Æfingunni lýkur og við förum yfir nokkur atriði sem hefðu mátt ganga betur .
23.30 Hópurinn býr allur saman við Þórunnarstræti .
Egill ljósamaður fór á undan og þegar við komum heim er hann búinn að elda ; framreiðir nýjan fisk , urriða og bleikju , sem hann veiddi sjálfur .
Þetta er í hálfindverskum stíl og rosalega gott .
Við horfum svo á vídeó af æfingunni í kvöld , skrifum nótur um það sem þarf að laga .
Svo fór ég yfir tölvupóst til Menningarfélagsins og svara því sem þarf að svara .
02.00 Leggst aftur á koddann og sofna .
Þessum miðvikudegi lýkur sem sagt ekki fyrr en á fimmtudegi ...
Kannski dreymir mig um allt sem við eigum eftir að gera saman .
Aftursnúið er þriðja verkið sem hópurinn setur upp í sameiningu og við erum með margar hugmyndir .
skapti@mbl.is 