Hvernig mun kennsla um Hrunið fara fram í skólum ? Þetta er áhugaverð en um leið aðkallandi spurning .
Bankahrunið og afleiðingar þess eru slíkur viðburður í sögu íslenzku þjóðarinnar , að hann hlýtur að koma til umfjöllunar í skólum landsins , ekki eftir nokkur ár , heldur nú þegar á næsta hausti , a.m.k í háskólum landsins .
Og á öðrum skólastigum þegar fram líða stundir .
Umræður um Hrunið eru þegar hafnar á vettvangi háskólanna og er það vel .
Þær umræður munu áreiðanlega leggja grundvöll að því hvernig tekið verður á þessum atburði í þjóðarsögunni á námskeiðum og við kennslu í háskólum .
Það er hægt að kenna sögu með ýmsum hætti .
Ég tel , að minni kynslóð hafi verið kennt að hata Dani með því hvernig Íslandssagan var kennd um miðja síðustu öld í barnaskólum og gagnfræðaskólum .
Þetta hafi verið eins konar innræting .
Þegar ég gerðist landbúnaðarverkamaður á dönsku svínabúi á menntaskólaárum stóð ég í stöðugum deilum við bóndann og aðra vinnumenn hans um meðferð Dana á Íslendingum um aldir .
Þeir vissu ekki hvaðan á þá stóð veðrið .
Það tók mig mörg ár að losa mig við þessa afstöðu til Dana .
Það hefur áreiðanlega verið erfitt úrlausnarefni fyrir Þjóðverja að koma sér saman um hvernig saga þriðja ríkisins yrði kennd í skólum þar að síðari heimsstyrjöldinni lokinni og auðvitað gert með ólíkum hætti í hinum tveimur hlutum Þýzkalands .
Í vetur voru athyglisverðar umræður í brezka útvarpinu BBC um það hvort hægt væri að skrifa og kenna samræmda evrópska sögu í hinum ýmsu ríkjum Evrópusambandsins .
Sumir þeirra , sem BBC talaði við í hópi kennara og sagnfræðinga töldu það hægt .
Aðrir voru þeirrar skoðunar , að það væri ómögulegt .
Þetta eru mikilvægar umræður .
Væntanlega höfum við sem þjóð þroskazt nægilega mikið til þess , að engum detti í hug að kenna sögu Hrunsins með sama hætti og Íslandssagan var kennd fram eftir 20. öldinni í skólum landsins .
Engu að síður hlýtur það að vera mikið umhugsunarefni , hvernig þetta verður gert , ekki sízt vegna þess , að enn erum við í miðri atburðarásinni .
Og augljóst , að einhver hópur fólks er að taka flokkspólitíska afstöðu til þess hvernig beri að túlka og skilja Skýrslu Rannsóknarnefndarinnar .
En þótt álitamálin kunni að vera mörg megum við ekki víkja okkur undan því að taka á viðfangsefninu .
Skýrslan leggur góðan grunn að því verkefni .
Hún er gríðarlega mikill upplýsingabanki um það , sem gerzt hefur , en hann er að langmestu leyti í samfelldum texta .
Ein af þeim spurningum , sem hljóta að vakna , er sú , hvort ekki sé ástæða til að byggja upp gagnvirkan upplýsingabanka á netinu á grundvelli þessa texta , með gröfum og myndum sem auðvelda fólki að skilja það , sem gerzt hefur .
Við skulum hafa í huga að þessir atburðir verða ekki bara viðfangsefni skóla í nokkur næstu ár .
Þeir eiga eftir að verða það með mismunandi hætti langt fram eftir 21. öldinni .
Nýjar kynslóðir eiga auðveldara með að skilja svona atburði ef nýjar aðferðir til þess að miðla upplýsingum eru notaðar í því skyni .
Ein af ástæðunum fyrir því , að það er mikilvægt að taka Hrunið og afleiðingar þess til meðferðar í skólum landsins er að það stuðlar að því að slíkir atburðir endurtaki sig ekki .
Með því að upplýsa hverja kynslóðina á fætur annarri leggjum við traustari grundvöll að því en ella .
Ein af ástæðunum fyrir því , hversu vel Þjóðverjum hefur farnazt í efnahagsmálum er að það er rótgróið í þýzkri þjóðarsál , að það megi aldrei aftur gerast að fólk keyri um með seðla í hjólbörum eins og sagt er að hafi gerzt á dögum Weimarlýðveldisins , hvort sem það er nú satt eða logið en lýsir engu að síður kjarna málsins .
Þjóðverjar hafa óbeit á verðbólgu .
En upplýsingin þarf að vera opin .
Hún má ekki byggjast á einhverri einni skoðun á orsökum og afleiðingum Hrunsins .
Hún þarf að byggjast á greiðum aðgangi að upplýsingum og opnum umræðum , þannig að hver og einn geti lagt mat á þessa atburði fyrir sig og komist að sinni niðurstöðu , hvað sem skoðunum annarra kann að líða .
Það er mikill munur á þeirri Íslandssögu , sem kennd var í skólum landsins framan af síðustu öld og þeirri Sögu Íslands , sem Sigurður Líndal hefur ritstýrt á undanförnum áratugum og nú sér fyrir endann á , sem opnar manni nýja sýn á sögu þjóðar okkar .
Kannski er nauðsynlegt að fram fari á þessu vori og sumri opnar umræður á vegum yfirvalda menntamála og með þátttöku skólayfirvalda og kennara og annarra , sem áhuga kunna að hafa á , um það hvernig þetta verkefni verði bezt af hendi leyst .
Það má finna á tali fólks að margir eru byrjaðir að velta fyrir sér öðrum þáttum þessa máls en hinum fjárhagslegu .
Fólk veltir fyrir sér refsingum og hverjum eigi að refsa .
Og þeirri spurningu , hvort umburðarlyndi eigi sér sinn stað í viðbrögðum samfélagsins , svo og fyrirgefningin .
Hvernig eiga útrásarvíkingarnir að geta verið til á Íslandi ? Þetta var spurning , sem ég heyrði varpað fram fyrir nokkrum dögum .
Er sanngjarnt að þeir , sem hlýddu fyrirmælum yfirmanna sinna af ótta við að missa vinnuna verði dæmdir fyrir brot á lögum ? Eiga allir þingmenn , sem sátu á Alþingi fyrir kosningarnar 2009 að draga sig í hlé var önnur spurning , sem var varpað fram .
Þetta eru spurningar og álitamál , sem eiga eftir að heyrast í skólum landsins í umfjöllun um Hrunið .
Sú kennsla og uppfræðsla mun ekki bara snúast um viðskipti og tölur .
Hún mun snúast um siðferðileg álitamál .
Þetta verður ekki auðvelt verk fyrir kennara að takast á við .
Ekki frekar en fyrir samfélagið allt .
