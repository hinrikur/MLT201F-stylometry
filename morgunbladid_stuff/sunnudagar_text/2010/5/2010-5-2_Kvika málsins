Gosið í Eyjafjallajökli hefur vakið ýmsar spurningar um íslenskt tungutak .
Hvernig stendur á því að svona fallegt orð skuli standa blýfast í koki útlendinga ? Gera þeir sér ekki grein fyrir því að tvíhljóðið ey hefur nákvæmlega sama framburð og tvíhljóðið ei ? Og þegar við skrifum tvíritað – l er það langoftast borið fram sem dl .
Okkur hefur raunar lærst að ö er ekki alþjóðlegt rittákn og því eðlilegt að það standi í útlendingum .
Þeir ættu þó að geta borið fram rittáknið – u í síðasta atkvæði orðsins Eyjafjallajökull en ekki með eins konar dönskum framburði á – y. Hljóðfræði íslensks máls verður á stundum talsvert þrætuepli .
Það þarf mikinn sannfæringarkraft til að fá fólk til að viðurkenna að orðið guð er alls ekki borið fram eins og það er skrifað heldur hefur eitthvert v-hljóð stungið sér þangað inn .
Á sama hátt gengur sumum illa að skilja að d-er miklu algengara í framburði en í rithætti , samanber orðin Árni , perla og skalli og mörg fleiri dæmi mætti nefna um framburð sem fer illilega á skjön við hefðbundinn rithátt .
Sömu sögu er að segja um flest önnur tungumál .
Þótt ekki sé ég sérfræðingur á sviði hljóðfræði finnst mér gaman að kenna undirstöðuatriði hennar í íslensku og bera svolítið saman við þau mál sem ég þekki til .
Þá segi ég gjarnan söguna af danska manninum Höst sem fékk stöðu hjá alþjóðlegri stofnun í París .
Hann varð því miður að binda skjótan enda á dvöl sína því að hann hét ekki neitt á frönsku .
Í þeirri tignu tungu er h ekki borið fram í upphafi orða , ö er ekki til og – st ekki borið fram í enda orðs .
En snúum okkur aftur að orðinu Eyjafjallajökull .
Það lætur vel í eyrum okkar Íslendinga þótt langt sé , heil sex atkvæði , sett saman úr Eyjar , fjöll og jökull .
Það er líka svo auðskiljanlegt og gegnsætt eins og flest önnur samsett örnefni , svo sem Breiðafjarðareyjar , Fimmvörðuháls og Hveragerði og þótt ekki sé alltaf samræmi milli framburðar og ritháttar getum við auðveldlega ráðið í merkinguna , svona oftast nær .
En slíkar langlokur hafa nákvæmlega enga merkingu fyrir útlendinga sem geta vel lagt á sig styttri örnefni eins og Hekla , Katla og Esja .
Fáir Íslendingar vita hvað þessi orð merkja enda verða þau tæpast talin gegnsæ .
Hið ágæta og merkingarbæra örnefni Geysir hefur fyrir löngu orðið alþjóðlegt hugtak fyrir goshveri þótt það sé á engan hátt gegnsætt fyrir aðra en Íslendinga Framburður þess á ensku er líka mjög frábrugðinn þeim íslenska .
Tvö önnur alþjóðleg jarðfræðihugtök hafa að sögn sérfræðinga skotið sér inn í ensku .
Það eru jökulhlaup og sandur , hvort tveggja skrifað upp á íslensku en væntanlega borin fram einhvern veginn svona : jokuláp og sandúr .
Þessi orð er m.a. að finna í Encyclopediu Britannicu og þau hafa væntanlega öðlast þegnrétt í heimsmálinu því að þar voru ekki til sambærileg hugtök .
Einar Ben segir að íslensk tunga eigi orð yfir allt sem er hugsað á jörðu en sú enska getur ekki látið það sér nægja heldur er hún fyrir löngu orðinn vettvangur fyrir fræðimenn sem þurfa að geta skrifað um það sem gerist á jörðu .
Þá skiptir fegurð orðanna og gagnsæi engu máli .
Það sem mér þótti skemmtilegast við gosin tvö var kvika íslensks máls sem opnaðist samhliða eldsumbrotunum .
Við leiðum svo alltof sjaldan hugann að því að tungan okkar hefur að miklu leyti mótast á átökum við náttúruöflin , og þaðan höfum við fengið undurfögur orð á borð víð gígastjaka , jökulhvirfil og bálastorku að ógleymdum lýsingarorðunum sem skáldin hafa léð málinu svo sem tröllaukinn , ægifagur og mikilúðlegur .
Svo glæsilegur orðaforði , sem oftast liggur í þagnargildi þegar fólk virðist geta komist af með stirð hagfræðihugtök og steingeld lýsingarorð á borð við sáttur , ósáttur , jákvæður og neikvæður , braust fram í takt við hamfarirnar og leiddi í ljós að enn hafa ekki orðið alger sambandsslit milli lands , þjóðar og tungu .
