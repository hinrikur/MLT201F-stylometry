Pétur H. Blöndal alþingismaður hóf sumarið með því að renna sér á línuskautum frá Gljúfrasteini vestur á Gróttu , tæpa 33 km .
Kannski ekki hið hefðbundna tómstundagaman hjá alþingismanni en á móti kemur að Pétur hefur aldrei gefið mikið fyrir staðalmyndir .
Hann hefur líka stundað langhlaup í meira en fjóra áratugi .
Orri Páll Ormarsson orri@mbl.is Það er ekki algeng sjón að sjá alþingismenn renna sér á línuskautum á göngustígum borgarinnar .
Allra síst þá sem komnir eru á sjötugsaldur .
Pétur H. Blöndal hefur hins vegar aldrei bundið bagga sína sömu hnútum og samferðamennirnir .
" Ég læt ekki samfélagið segja mér hvað ég á að gera og hvað ekki .
Langi mig að renna mér á línuskautum renni ég mér á línuskautum , " segir Pétur og glottir út í annað , þar sem fundum okkar ber saman á hinu háa Alþingi .
Honum þykir samfélagið hafa allt of ríka tilhneigingu til að segja fólki hvað það eigi að gera og hvernig það eigi að hegða sér .
" Ungir eiga að gera svona , aldnir hinsegin .
Konur eiga að vera svona og karlar hinsegin .
Þetta nær ekki nokkurri átt .
Það er merkilega stutt í fordómana í þessum efnum eins og ég reyndi á eigin skinni fyrir nokkrum árum þegar ég skellti mér í afródans .
Ýmsum þótti það hvorki hæfa aldri mínum , kyni né stöðu , " segir Pétur .
Einhvern tíma verður allt fyrst .
Í eina tíð þótti fráleitt að karlmenn ynnu á leikskóla og að konur iðkuðu knattspyrnu .
Enginn kippir sér upp við það í dag .
Hvers vegna mega eldri þingmenn ekki stunda afródans ? Nú eða renna sér á línuskautum ? Liður í þessari réttindabaráttu er frumvarp , sem Pétur hefur flutt , um að afnema ellilífeyrismörkin .
" Eldra fólk ber því oft við að það sé orðið löggilt gamalmenni og megi fyrir vikið ekki þetta og hitt .
Það getur verið góð afsökun fyrir því að vera latur og værukær .
" Vanur að gónt sé á hann Enda þótt fólk á hans aldri fari upp til hópa ekki ferða sinna á línuskautum er Pétur hvergi banginn að reima á sig skautana .
Hann er svo sem ekkert óvanur því að fólk stari á hann í forundran .
Þegar hann var við nám í Köln á sjöunda áratugnum byrjaði Pétur nefnilega að leggja stund á langhlaup , samborgurum sínum til mikillar undrunar .
" Það sást hvergi hlaupandi maður á víðavangi á þessum árum og uppátæki mitt vakti óskipta athygli , " rifjar hann upp brosandi .
Pétur gerði þetta samkvæmt læknisráði , einhver órói hafði komið á hjartað og hann verið hvattur til að hreyfa sig meira .
" Ég hafði unnið við hellulögn í akkorði hér heima en hætti alveg að hreyfa mig þegar ég fór utan til náms .
Líkaminn brást með þessum hætti við því .
Óróinn hvarf eins og dögg fyrir sólu þegar ég byrjaði að hlaupa og ekkert hefur borið á honum síðan .
" Pétur flutti heim árið 1973 og hélt áfram að hlaupa .
Hafi menn orðið hissa í Þýskalandi , misstu þeir málið á Íslandi þegar þeir sáu hann .
" Fólk hefur örugglega haldið að ég væri geggjaður , " segir Pétur hlæjandi .
Þáttaskil urðu upp úr 1980 , víðavangshlaup urðu almennari og ekki bara fyrir " sérvitringa " .
Í dag fær enginn klums við að sjá hlaupandi mann , ekki einu sinni í Austurstræti .
Pétur hefur alla tíð haldið sínu striki , meðal annars hlaupið Laugaveginn fimm sinnum , síðast fyrir tveimur árum , og fjórum sinnum heilt maraþon .
Farið marga kollhnísa Línuskautum kynntist hann fyrst fyrir um áratug .
" Dagný dóttir mín fór allra sinna ferða á línuskautum á þeim tíma – og notar þá heilmikið enn – og mig langaði að spreyta mig .
" Það er meira en að segja það að renna sér á línuskautum og Pétur fór nokkra kollhnísana áður en hann náði fullu valdi á tækninni .
" Blessaður vertu , ég fór margoft á höfuðið og í eitt skiptið skóf ég stóra skinnpjötlu af lærinu á mér .
Það hefur gengið á ýmsu .
" Fyrir vikið hefur Pétur ávallt vaðið fyrir neðan sig og notar allan mögulegan öryggisbúnað ; hjálm , olnboga- og hnéhlífar .
" Ekki veitir af .
Maður getur nefnilega náð mjög miklum hraða á línuskautum , um 20 kílómetrum á klukkustund á jafnsléttu og 37 kílómetrum á klukkustund niður brekkur .
Annars skiptir vindurinn eiginlega meira máli en brekkurnar .
" Hann ráðleggur fólki að byrja rólega og mest um vert sé að læra fyrst á bremsurnar .
Það sé helsta kúnstin við sportið .
Hreyfingin minnir Pétur á dans en hún reynir nokkuð jafnt á líkamann .
" Þetta er á vissan hátt tíguleg hreyfing .
Ég hef séð fólk gera allskonar kúnstir á skautunum , sérstaklega yngra fólkið .
" Aðspurður kveðst hann vera með sæmilega tækni sjálfur .
Aðstæður þurfa að vera góðar þegar farið er á línuskauta .
" Það er auðvitað vonlaust að renna sér í hálku og bleytan er vond líka .
Þá þurfa gangstéttir að vera vel sópaðar , lítill steinn getur hæglega skellt manni flötum .
Þegar ég fór frá Gljúfrasteini að Gróttu á sumardaginn fyrsta var ég hér um bil dottinn í eitt skiptið , rakst á stein en náði á elleftu stundu að faðma ljósastaur .
" Pétur segir téða leið afskaplega skemmtilega , en hún er tæpir 33 kílómetrar á lengd .
" Mosfellsbærinn , Gullinbrú , Bryggjuhverfið , Elliðaárvogurinn , Fossvogurinn , Ægissíðan og Seltjarnarnesið .
Þetta verður ekki betra .
Það var dálítið kalt á leiðinni en á móti kemur að við vorum að mestu með vindinn í bakið .
" Átta manns fóru leiðina þennan dag , fjórir á hjólum og fjórir á línuskautum .
Þrjóskustu menn landsins Pétur hefur ekki reynt að draga kollega sína við Austurvöll með sér á línuskauta , en á tímabili var starfræktur hlaupaklúbbur á Alþingi .
" Ég hef hlaupið nokkuð með Steingrími J. Sigfússyni .
Einu sinni hlupum við báðir heilt maraþon og vorum báðir í efnahags- og viðskiptanefnd og hljóp þá 22% nefndarinnar heilt maraþon .
Þá vorum við annað sinn staddir á fundi á Siglufirði þegar okkur datt í hug að hlaupa upp í Skarð .
Það er dágóð leið .
Við lögðum af stað klukkan sex um morguninn og vorum mættir á fund þremur tímum síðar þrátt fyrir að hafa lent í kófi , skafrenningi og sköflum .
Þarna komumst við Steingrímur að þeirri niðurstöðu að við værum tveir þrjóskustu menn landsins .
" Pétur hefur yndi af því að hlaupa á fjöll og eitt sumarið hljóp hann átta sinnum á Esjuna .
" Það þarf mikið úthald til að hlaupa á fjöll , þess má geta að á Laugaveginum eru samtals tvö þúsund metrar upp í móti .
Samt snýst þetta ekki síður um sálfræði en kraft og þol .
Langhlaup og fjallahlaup byggjast á þrjósku , nennu og tækni .
" Pétur segir úthaldið löngum hafa komið sér vel .
Heilsan sé betri , ónæmiskerfið öflugra og einbeitingin meiri .
Ekki veitir víst af á Alþingi , til dæmis í Icesave-umræðunni .
" Sú umræða minnti um margt á Laugavegshlaup .
Ég minnist þess að hafa haft á orði við kollegana þegar umræðan stóð sem hæst og allir orðnir úrvinda að núna værum við komnir í Botna .
" Ekki hlaupa með áhlaupi Hann brýnir fyrir fólki sem langar að byrja að hlaupa að fara rólega af stað .
" Það þýðir ekkert að byrja að hlaupa með áhlaupi , ef svo má að orði komast .
Sjálfur byrjaði ég á því að hlaupa fjögur hundruð metra og var gjörsamlega búinn á eftir .
Þetta gerist ekki á einum degi , heldur mörgum mánuðum , " segir Pétur og bætir við að hröð ganga sé líka mjög góð þjálfun , einkum fyrir fólk í þyngri kantinum .
Pétur kveðst aðeins farinn að hægja á sér með aldrinum .
Núna hleypur hann á bilinu 20 til 30 km á viku .
" Annars fer það eftir því hvað er að gera .
Meðan Icesave-umræðan stóð sem hæst hljóp ég ekki neitt .
Einhvern tíma kemur að því að ég get ekki lengur hlaupið eða rennt mér á línuskautum en ég kvíði því ekki .
Ég er sáttur við að leggja skautana á hilluna þegar líkaminn gefur mér merki um það – en ekki samfélagið .
" 