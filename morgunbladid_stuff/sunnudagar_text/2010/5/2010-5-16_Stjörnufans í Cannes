Kvikmyndahátíðin í Cannes er hafin enn eitt árið og búið er að dusta rykið af rauða dreglinum fræga .
Þar valsa stjörnurnar um undir glitrandi ljósum ljósmyndara og myndatökumanna og aðdáunarfullur almúginn reynir að sjá glitta í þær og fá jafnvel eiginhandaráritun frá goðunum sínum .
Hátíðin hófst á miðvikudag og stendur til sunnudagsins 23. maí og er það goth-leikstjórinn Tim Burton , leikstjóri myndarinnar um Lísu í Undralandi , sem er formaður dómnefndarinnar í ár .
Ýmsum aðdáendum stjarnanna var skotinn skelkur í bringu þegar sumar þeirra , eins og Kate Beckinsale sem á sæti í dómnefnd hátíðarinnar , töfðust á leiðinni vegna öskustróksins úr eldgosinu í Eyjafjallajökli .
Askan náði þó ekki að hylja glitrandi stjörnurnar þar sem þær skinu sínu skærasta eins og meðfylgjandi myndir frá opnunarmynd hátíðarinnar , Hróa hetti , bera með sér .
Eva Longoria Aðþrengda eiginkonan Eva Longoria Parker var glæsileg í þessum rjómatertukjól sem var með svo langan slóða að hún þurfti aðstoðarmanneskju til þess að halda honum sléttum á eftir sér .
Fan Bingbing Unga kínverska leik- og söngkonan Fan Bingbing vakti athygli í þessum líflega og myndskreytta kjól .
Aishwarya Rai Indverska leikkonan og fyrrverandi ungfrú heimur Aishwarya Rai blæs fingurkossum til ljósmyndara .
Aishwarya , eða Ash , eins og hún er gjarnan kölluð , hefur leikið í fjölda mynda , bæði á Indlandi og á Vesturlöndum , þar á meðal í framhaldinu af Bleika pardusnum með Steve Martin .
Natlie Imbruglia Það var ítalski fatahönnuðurinn Alberta Ferretti sem hannaði þennan glæsilega kjól áströlsku leik- og söngkonunnar Natalie Imbruglia .
Imbruglia var nýlega ráðin sem dómari í X-Factor-þáttunum í Bretlandi .
Helen Mirren Hin rússneskættaða Helen Mirren var stórglæsileg þrátt fyrir að vera komin á sjötugsaldurinn .
Það er skammt stórra högga á milli hjá óskarsverðlaunahafanum því í byrjun vikunnar var vaxmynd af henni afhjúpuð hjá Madam Tussaud í Lundúnum .
