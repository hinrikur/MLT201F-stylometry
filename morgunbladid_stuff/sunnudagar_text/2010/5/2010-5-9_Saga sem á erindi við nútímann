Oskaras Koršunovas er af mörgum talinn í hópi fremstu leikstjóra Evrópu en auk þess stýrir hann borgarleikhúsinu í Vilnius í Litháen .
Gefst íslenskum leikhúsgestum tækifæri til að sjá sýningu hans , Rómeó og Júlíu , á vegum Borgarleikhússins og Listahátíðar .
Matthías Árni Ingimarsson matthiasarni@mbl.is Setja á svið Shakespeare eða skal ekki að setja á svið Shakespeare , það er spurning ? Ef þessi spurning yrði borin upp í Borgarleikhúsinu þá væri svarið einfaldlega stórt , JÁ ! Á árinu mun leikhúsið bjóða upp á tvö verka Williams Shakespeare í leikstjórn litháenska leikstjórans Oskaras Koršunovas .
Það fyrra er ein rómaðasta uppsetning Korsunovas á Rómeó og Júlíu , sem sýnd hefur verið víða um heiminn síðastliðin tíu ár við frábærar undirtektir .
Um jólin býður leikhúsið svo upp á eigin uppsetningu á Ofviðrinu í uppsetningu Koršunovas .
Undirbúningur fyrir uppsetninguna hefur staðið í ár og æfingar hefjast í haust .
Blaðamaður settist niður með Koršunovas eftir æfingu í Borgarleikhúsinu á dögunum og grennslaðist fyrir um hvers vegna Ísland hefði orðið fyrir valinu og hverju leikhúsgestir mættu búast við í uppsetningum hans á verkum Shakespeares .
– Hvernig kom það til að þú tókst að þér leikstjórn fyrir Borgarleikhúsið á Íslandi ? " Upphafið má rekja til vinskapar míns og Magnúsar Geirs Þórðarsonar , leikhússtjóra Borgarleikhússins .
Það eru rúm tvö ár síðan hann bauð mér að leikstýra við leikhúsið sem hann hafði þá nýtekið við stjórnartaumunum á .
Í framhaldinu hófst samtal og svo kom ég hingað fyrir rúmu ári og kynnti mér leikhúsið og leikhóp þess .
Það er skemmst frá því að segja að ég varð mjög hrifinn .
Mér finnst mikill eldmóður í leikhúsinu og ég er mjög hrifinn af þeirri sýn sem Magnús hefur á leikhúsið .
Leikhópurinn er einstaklega sterkur .
Eftir þessa heimsókn mína var ég alveg ákveðinn í að vinna fyrir þetta leikhús , mig langaði virkilega til þess .
Síðastliðið vor var það svo fastmælum bundið að ég myndi setja upp jólasýningu leikhússins árið 2010 og það skyldi vera Ofviðrið eftir William Shakespeare .
Þá þegar hófst undirbúningur og ég er mjög spenntur fyrir uppsetningunni .
" – Nú í maí er væntanleg hingað til lands margverðlaunuð uppsetning þín á Rómeó og Júlíu sem sýnd verður í Borgarleikhúsinu á Listahátíð .
Við hverju mega leikhúsgestir búast í uppfærslu þinni af Rómeó og Júlíu ? " Ég vona að þessi saga í mínum búningi eigi erindi við nútímann .
Það þekkja flestir þessa sögu sem gerðist fyrir ekkert svo löngu og þessi nýliðna fortíð er ávallt með okkur og fylgir okkur sterkt í nútímanum .
Á hverju augnabliki hafa hlutir úr fortíðinni áhrif á nútíðina .
Ef við horfum á söguna um Rómeó og Júlíu í gegnum rómantískt litróf gæti virst sem þetta sé saga sem snerti okkur ekki beint , en ef við tökum niður þessi gleraugu og horfum í eigin barm þá sjáum við að þetta er saga sem snertir okkur beint .
Ástin þá sérstaklega og að mínu mati er hún sterkasti krafturinn sem í manninum býr .
Með þessari sýningu er ég að reyna að færa verkið nær áhorfandanum þannig að hið óraunverulega verði raunverulegt .
Uppsetningin hefur farið til ótal landa og virðist snerta taug í áhorfendum frá ólíkum menningarheimum .
Það er alltaf gaman að upplifa viðbrögð ólíkra þjóða við sýningunni .
" – Finnst þér þörf á að samtímavæða verk Shakespears og gera þau aðgengilegri fyrir leikhúsgesti ? " Ég lít þannig á að klassískar leikbókmenntir séu klassískar vegna þessa að þær búa yfir einhverju sem höfðar til fólks í dag og segja okkur eitthvað um samtímann eins og þær gerðu á sínum tíma þegar þær voru skrifaðar .
Þess vegna eru þær klassískar , þess vegna þarf að halda áfram að setja verkin upp .
Því ber ég mikla virðingu fyrir hinu upprunalega verki þó mitt verkefni sé að gera það aðgengilegt nútímaáhorfendum .
Það þarf reyndar ekkert endilega að staðfæra þær eða færa til okkar með þess háttar hætti .
Við þurfum ekki endilega að sjá Shakespeare í nútímabúningi með nútímalegri tónlist til að við upplifum raunverulegan kjarna í verkunum í dag .
Ég er ekki að setja klassíkina í grímubúning sem samtíminn skilur betur , heldur setja hana upp á okkar forsendum og túlka hana þannig .
" – Nú hefur þú unnið mikið utan heimalands þíns og raunar um allan heim .
Er mikill munur á að vinna sem leikstjóri í mismunandi löndum ? " Það má líta á það frá tveim sjónarhornum .
Bæði er mikill munur og svo lítill sem enginn munur .
Fólk er að mörgu leyti alls staðar eins og það á við um góða og vonda leikara líka , skiptir ekki máli hvaðan fólk kemur .
Á hinn bóginn er eitthvað djúpt sameiginlegt með okkur öllum sem gerir okkur lík hvert öðru og þá breytir engu hvaðan við erum .
Þess vegna er eins að vinna með hæfileikaríku fólki , sama frá hvaða landi það kemur .
Ég hef mikið unnið með klassísk verk sem taka á sammannlegum aðstæðum og tilfinningum sem liggja djúpt í manneskjunni .
Þá breytir engu hvort við komum upprunalega frá ólíkum menningarheimum .
" – Hvernig líst þér á að vinna með íslenskum leikurum ? " Í tveimur heimsóknum mínum hef ég séð sex leiksýningar hér í leikhúsinu og kynnst leikhópnum .
Mér finnst leikararnir hér vera gríðarlega sterkir og búa yfir magnaðri orku .
Því er ég afar spenntur að fara að vinna með þeim .
Ég er mjög hrifinn af Borgarleikhúsinu sem mér finnst eiga margt sameiginlegt með fremstu leikhúsum Evrópu í dag .
Þá á ég bæði við verkefnavalið og þann metnað sem liggur á bakvið leikhúsið .
" – Hvernig myndirðu lýsa sjálfum þér sem leikstjóra ? " Ég er opinn og beinskeyttur leikstjóri og mér finnst mjög gaman að hitta nýtt fólk , kynnast nýjum löndum og því fólki sem þar býr .
Það er líka mjög gefandi að hitta nýtt fólk á listrænum grundvelli og sjá hvað það hefur í för með sér .
Ég kem ekki með fyrirfram ákveðnar hugmyndir til Íslands sem leikstjóri , heldur kem ég með opnum huga .
Þetta er einmitt það sem er mest spennandi við leikhús .
Þar mætir fólk á ákveðnum forsendum og allir leggja sitt af mörkum .
Það gerir leikhúsið sjálft að svo skemmtilegu og spennandi fyrirbæri .
Ég kem hingað með minn bakgrunn og mæti listamönnum hér og úr verður sameiginleg sýn og sýning .
Landið ykkar hefur heillað mig og ég skynja að þið eruð að upplifa sérstaka og á margan hátt erfiða tíma .
Hér er mikil óbeisluð orka og á þeim grundvelli ákváðum við Magnús að Ofviðrið væri hentugt verkefni fyrir okkur til að takast á við saman .
" – Er ein sýning eða eitt ákveðið verk sem stendur upp úr hjá þér eftir tuttugu ára leikstjóraferil ? " Manni þykir vænt um allar sýningarnar .
En ef ég á að nefna eina þá hlýt ég að segja að fyrsta sýningin mín sem ég leikstýrði árið 1990 standi líklegast næst hjartanu af öllum þeim sem ég hef komið að .
" 