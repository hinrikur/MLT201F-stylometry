Bretar ganga að kjörborðinu næstkomandi fimmtudag til þess að kjósa til þings í kosningum , sem flestir telja verða sögulegar á margan hátt .
Þar mun fara fram pólitískt uppgjör við 13 ára valdatíð Verkamannaflokks þeirra Tonys Blair og Gordons Browns , en ýmislegt bendir til að kjósendur séu ekki aðeins stjórnarflokknum gramir , heldur stjórnmálakerfinu öllu .
Kosningakerfið breska byggist á einmenningskjördæmum , þar sem sá frambjóðandi sigrar sem flest fær atkvæði , jafnvel þó svo þorri kjósenda velji aðra frambjóðendur .
Þetta fyrirkomulag ýtir undir persónulega ábyrgð frambjóðenda gagnvart umbjóðendum sínum , dali fylgið detta þeir lóðbeint af þingi í stað þess að það höggvist neðan af listanum en forystumennirnir séu óhultir , eins og gerist í hlutfallskosningu á borð við þá sem Íslendingar eru vanir .
Þetta þýðir jafnframt að sviptingar geta orðið miklar .
Í meðbyr geta flokkar unnið stórsigra þar sem hófleg fylgisaukning getur leitt til algerra yfirburða í hinni 650 sæta neðri málstofu breska þingsins .
En það þýðir líka að það er mjög auðvelt fyrir kjósendur að senda óvinsæla stjórn út í hafsauga .
Það eru örlögin , sem virðast blasa við Gordon Brown forsætisráðherra þessa dagana .
Opinbert markmið Brown er vitaskuld það að halda velli í Downingstræti , en hann hefur aflað sér mikilla óvinsælda á kjörtímabilinu og kosningabaráttan reynst honum einstaklega mótdræg , svo honum er ósigurinn nánast vís .
Að sama skapi vill David Cameron , leiðtogi íhaldsmanna , ná hreinum meirihluta , en kannanir benda til þess að það sé fremur ólíklegt .
Markmið Nicks Clegg , leiðtoga frjálslyndra demókrata , var upphaflega það að koma sér í oddaaðstöðu á þingi og notfæra sér það til þess að ná fram helstu baráttumálum flokksins með því að verja minnihlutastjórn annars hinna flokkanna vantrausti .
Velgengnin í kosningabaráttunni hefur hins vegar verið meiri en nokkur átti von á ; svo kann því að fara að þeir muni eiga beinan þátt í ríkisstjórn .
Stjórnmálalíf í kreppu Verkamannaflokkurinn og Íhaldsflokkurinn hafa um áratugaskeið verið hinir tveir turnar breskra stjórnmála en aðrir flokkar en frjálslyndir demókratar ( og fyrirrennarar hans ) hafa aldrei náð máli á landsvísu .
Einmenningskjördæmakerfið er enda ekki til þess fallið að lyfta undir smáflokka .
Nú standa sögulegar kosningar fyrir dyrum , en kjósendur eru ekki nema hálfvolgir fyrir þeim .
Öllum er ljóst að efnahagsþrengingarnar eru grafalvarlegar og við blasa margvísleg óleyst vandamál önnur .
Efst í huga flestra kjósenda – burtséð frá lífsviðhorfum þeirra – virðist þó víðtæk vantrú á stjórnmálastéttinni allri , getu hennar til þess að fást við vandann , heiðarleika og jarðsambandi .
Sá vandi er ekki fullkomlega nýr af nálinni .
Kjörsókn í Bretlandi hefur farið mjög minnkandi undanfarin ár og sífellt kvarnast úr félagaskrám flokkanna .
Hann hefur hins vegar dýpkað mjög á þessu kjörtímabili og náði hámarki í fyrra þegar ljóstrað var upp um gríðarlega og útbreidda spillingu í þinginu , þar sem fjölmargir þingmenn úr öllum flokkum blóðmjólkuðu endurgreiðslur fyrir alls kyns útlagðan kostnað .
Leiðtogarnir þrír Gordon Brown er vitaskuld holdtekja þessara vandræða allra .
Hann situr í Downingstræti 10 án umboðs frá þjóðinni , í ljós kom að endurgreiðslur til hans voru ekki hafnar yfir gagnrýni og honum er mjög legið á hálsi fyrir efnahagsörðugleikana og uggvænleg ríkisfjármál .
Ekki síst vegna þess að menn minnast þess vel þegar hann kvaðst af nokkru stærilæti hafa smíðað hið nýtt hagkerfi þar sem endi var bundinn á öfgakenndar efnahagssveiflur ! Kosningabaráttan hefur svo reynst honum nær endalaus píslarganga , þar sem afleit frammistaða í kappræðum og undanbrögð við fjölmiðla hafa enn veikt trúna á honum .
Lágkúrulegar athugasemdir hans um roskinn kjósanda Verkamannaflokksins , sem hann hafði rætt við með sitt glænýja bros á vör skömmu áður , hafa svo nánast gert út af við kosningabaráttu hans .
Fyrir nokkrum mánuðum gengu margir að því sem vísu að David Cameron yrði forsætisráðherra nú í vor .
Eftir því sem nær hefur dregið kosningum hafa efasemdir um hann hins vegar vaxið .
Cameron er vissulega ærlegur og viðkunnanlegur maður og enginn getur efast um árangur hans við að hrista af Íhaldsflokknum það yfirbragð sem kjósendur fengu mestan ímugust á um árið .
Eftir því sem liðið hefur á kosningabaráttuna hefur Cameron hins vegar mistekist að sýna kjósendum að bak við slétta og fellda ásýndina sé nokkuð nema loft .
Nick Clegg hefur aðeins verið í forystu frjálslyndra demókrata í tæp þrjú ár og þótt nokkur töggur sé í honum hefur hann aldrei þótt rista mjög djúpt á hinum pólitísku miðum .
En þó stjórnmálaskýrendur hafi myndað sér þá skoðun átti það ekki við um breskan almenning , sem vissi varla hver hann var .
Það hefur reynst styrkur hans .
Þreyta almennings á stjórnmálastéttinni beindist fyrst og fremst að stóru flokkunum tveimur , sem þeir þekktu og þoldu illa .
Þegar menn uppgötvuðu að til væri þriðji flokksforinginn , sem hvorki héti Cameron né Brown og virtist vera í húsum hæfur , snarjókst fylgi flokksins , svo mjög að Clegg kann að gerbreyta stjórnmálamynstrinu á Bretlandi .
Stóru málin sem enginn þorir að tala um Það voru sjónvarpskappræður stjórnmálaleiðtoganna , sem öllu breyttu .
Slíkar sjónvarpskappræður , að bandarískri fyrirmynd , hafa ekki tíðkast í Bretlandi áður og ekki eru allir ánægðir með þá breytingu .
Bent er á með nokkrum rökum að slíkar kappræður helgist meira af umbúðum en innihaldi .
Það hentaði Nick Clegg ágætlega .
Hann var stjarna fyrstu kappræðnanna : kom fram sem óþekktur frambjóðandi , sýndi að hann hafði í fullu tré við hina flokksleiðtogana og sigraði .
Fyrir utan spurninguna um það hver skuli leiða næstu ríkisstjórn Bretlands eru helstu kosningamálin í huga kjósenda þrjú : Efnahagsmálin , Evrópuspurningin og innflytjendamál .
Vandinn er sá að stjórnmálaflokkarnir hafa nær alfarið sniðgengið þau .
Allir hafa þeir fengið á sig rökstudda gagnrýni fyrir ábyrgðarleysi og blekkingarleik varðandi ríkisfjármálin .
Meirihluti Breta hefur áhyggjur af Evrópusamrunanum og valdaafsali til meginlandsins , en bæði Verkamannaflokkurinn og Íhaldsflokkurinn gengu á bak orða sinna um þjóðaratkvæðagreiðslu um Lissabon-sáttmálann , yfirþjóðlega stjórnarskrá Evrópusambandsins , en frjálslyndir demókratar eru ómengaðir Evrópusinnar .
Það er tekið til marks um það að stjórnmálastéttin eigi ekki samleið með þjóðinni og beiti brögðum til þess að hafa sitt fram um óbreytta Evrópuafstöðu .
Innflytjendamálin hafa svo nánast lotið bannhelgi í opinberri umræðu þó skoðanakannanir sýni að áhyggjur af þeim eru mjög útbreiddar .
Komist þau á dagskrá vegna klúðurs Browns eftir áðurnefnt samtal hans við roskna kjósandann – hann vændi konuna um fordóma af því að hún minntist á að innflytjendamálin væru ekki rædd – yrði það helst vatn á myllu íhaldsmanna .
Meirihlutalaust þing yfirvofandi Það er því kannski varla nema von að kosningarnar snúist meira um menn en málefni , þegar flokkarnir eru ekki fúsari en raun ber vitni til þess að taka á helstu átakamálunum .
Þegar þetta er ritað benda kannanir til þess að Íhaldsflokkurinn verði sigurvegari kosninganna með tæplega 40% atkvæða , Verkamannaflokkurinn með tæp 30% en frjálslyndir demókratar með um fjórðung .
Eins og dæmin sanna getur það þó sveiflast talsvert til á lokametrunum og skoðanakannanir fyrir þingkosningar í Bretlandi hafa stundum reynst furðulega ónákvæmar .
Umfram allt gerir kosningakerfið það þó að verkum að afar erfitt er að segja til um fjölda þingsæta , sem fellur flokkunum í skaut þó atkvæðahlutföll á landsvísu liggi nokkuð fyrir .
Tölfræðingar telja að miðað við stöðuna geti íhaldsmenn vænst um 315 sæta , Verkamannaflokkurinn 215 en frjálslyndir demókratar um 90 .
Það hefði í för með sér að þó Cameron væri tæknilegur sigurvegari kosninganna næði hann ekki hreinum meirihluta í þinginu en til þess þyrfti hann 326 þingsæti .
Með stuðningi norður-írskra þingmanna kæmist hann nærri því , en ekki nógu nærri .
En jafnvel þótt hann næði naumum meirihluta stæði slík stjórn tæpt , breskir þingmenn eru sem fyrr segir harla sjálfstæðir og liðhlaup ekki ótíð .
Við þessar aðstæður er þörfin á tryggum ríkisstjórnarmeirihluta hins vegar knýjandi .
Samsteypustjórn ekki ómöguleg Nú hefur enginn flokksleiðtoganna þriggja útilokað að taka þátt í samsteypustjórn , en það mun þó reynast snúið að ná slíkri lendingu .
Frjálslyndir hafa útilokað stjórnarsamstarf undir forystu Gordon Brown , en þeir kynnu að fella sig við annan verkstjóra úr þeim ranni .
Þá gæti Clegg vafalaust unnið með íhaldsmönnum , fyrir því eru mörg farsæl fordæmi úr sveitarstjórnum , þó slík stjórn væri flokkskjarnanum óljúf .
Hins vegar mætti ganga á með pólskiptum áður en íhaldsmenn og verkamannaflokksmenn gætu unnið saman .
Ekki skyldu menn heldur útiloka minnihlutastjórn , sem frjálslyndir verðu falli , og þá er líklegast að David Cameron myndi hana .
Ósennilegt er hins vegar að hún gæti orðið langlíf .
Frjálslyndir gera hins vegar breytingar á kosningafyrirkomulaginu yfir í hlutfallskosningu að skilyrði fyrir hvers konar samstarfi við aðra flokka og því munu íhaldsmenn taka þunglega , en Verkamannaflokkurinn segist vera til viðræðu um blandað kerfi .
Veðbankar telja mestar líkur , 55% , vera á meirihlutalausu þingi , en 41% líkur á meirihluta íhaldsmanna .
Óvissan er því mikil fyrir kosningarnar , en flest bendir til þess að hún verði meiri eftir kosningar , einmitt þegar verst stendur á .
