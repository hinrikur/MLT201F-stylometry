Afstaða rússneskra stjórnvalda til Vesturlanda hefur tekið merkjanlegum breytingum undanfarið og sennilega hafa samskiptin ekki verið betri síðan Sovétríkin voru og hétu og Míkhaíl Gorbatsjov hleypti perestrojku af stað .
Vísbendingarnar um þessa þíðu eru margvíslegar .
Þegar Rússar héldu upp á lok seinni heimsstyrjaldar og sigurinn á nasistum vakti athygli að hermenn frá Bandaríkjunum , Bretlandi , Frakklandi og Póllandi gengu í fyrsta skipti yfir Rauða torgið og í heiðursstúkunni sat Angela Merkel , kanslari Þýskalands , ásamt leiðtogum Rússlands .
Dimítrí Medvedev , forseta Rússlands , hefur að undanförnu tekist að skapa sér sérstöðu gagnvart Vladimír Pútín forsætisráðherra .
Ávallt hefur verið litið svo á að hlutverk Medvedevs hafi verið að halda forsetastólnum volgum fyrir Pútín , sem þurfti að láta af honum vegna þess að stjórnarskráin meinaði honum að sitja lengur .
Þótt Medvedev hafi verið leiðitamur hefur frá upphafi verið ljóst að hann er öðruvísi þenkjandi en Pútín .
Medvedev hefur í ræðu og riti talað um mikilvægi réttarríkisins , prentfrelsis og mannréttinda .
Hann hefur mun lýðræðislegri viðhorf en Pútín , þótt ekki sé hægt að segja að hann hafi knúið fram umbætur í þeim anda .
Eftir að Barack Obama varð forseti Bandaríkjanna hefur dregið úr spennu milli Bandaríkjanna og Rússlands .
Obama hefur verið mun sáttfúsari í garð Rússa og ákvörðun hans um að hætta við að setja upp eldflaugavarnir í Póllandi og Tékklandi hefur auðveldað Rússum að skipta um stefnu gagnvart Bandaríkjunum með reisn .
Rússneska útgáfa vikuritsins Newsweek birti í vikunni rússneska trúnaðarskýrslu á heimasíðu sinni þar sem útlistað er það markmið Rússa að koma á traustari samskiptum við Evrópu og Bandaríkin í því skyni að nútímavæða úreltan iðnað landsins .
Í áætluninni , sem er eignuð Sergei Lavrov utanríkisráðherra og stíluð á Medvedev , er talað um að hverfa frá þeirri ágengu stefnu , sem verið hefur við lýði , og stjórn Obama er hrósað fyrir að sýna meiri samstarfsvilja en var fyrir hendi í stjórnartíð George W. Bush .
Í fréttaskýringu í blaðinu Wall Street Journal segir að í trúnaðarskýrslunni sé mótuð sú stefna , sem Medvedev boðaði í árlegu ávarpi sínu í rússneska þinginu í nóvember .
Þar sagði hann að tilgangslaust væri að belgja sig út og lýsti yfir því að markmið utanríkisstefnunnar ætti að vera að nútímavæða vanþróað hagkerfi Rússlands .
Í fréttaskýringunni er vitnað í Vjatsjeslav Níkonov , sérfræðing í utanríkismálum , sem iðulega hefur veitt rússneskum stjórnvöldum ráðgjöf .
Hann segir að sú stefna Medvedevs að draga úr því hvað Rússar eru háðir olíu og öðrum náttúruauðlindum og rífa þess í stað upp hátækniiðnað kalli á nálgun við vestrið .
" Uppspretta nútímavæðingar og nýjunga er í vestri , ekki austri , " segir hann .
Þetta skýrir það hvers vegna í skýrslunni er talað um að gefa samskiptum við Bandaríkin og Evrópu meiri gaum , þótt ekki megi vanrækja Kína og önnur mikilvæg ríki .
Forsetinn og enginn annar " Ef þú ert að tala til dæmis um spurningar varðandi stefnuna í utan- eða innanríkismálum , varnar- eða öryggismálum er það forsetinn einn og enginn annar , " sagði Dimítrí Medvedev þegar bandarískur blaðamaður spurði hann hvor tæki ákvarðanir , hann eða Vladimír Pútín .
Hver verður forseti Rússlands eftir 2012 Bæði Vladimír Pútín og Dimítrí Medvedev eru iðulega spurðir hvort þeir ætli að gefa kost á sér í forsetakosningunum 2012 .
Eðli málsins samkvæmt geta þeir ekki gefið afgerandi svör .
" Þeir geta ekki boðið sig fram hvor gegn öðrum því að það myndi ógna öllu kerfinu , " segir Aleksei Makarkin , sérfræðingur um rússnesk stjórnmál .
" Það verður að velja á milli þeirra .
" Það komi sér hins vegar vel fyrir báða að staðan sé óljós .
Ef það væri ljóst að Medvedev ætlaði sér að sitja annað kjörtímabil myndi það vængstýfa Pútín , en ef vitað væri fyrir víst að Pútín ætlaði að snúa aftur myndi Medvedev hætta að skipta máli .
" Bæði Pútín og Medvedev vita að vald þeirra minnkar um leið og ljóst yrði að þær ætluðu ekki að verða forseti eftir 2012 .
" Sérfræðingar geta ekki sagt með vissu hvað muni gerast og ekki er einu sinni víst að þeir viti sjálfir hvað þeir muni gera .
Þó má ráða af svörum Medvedevs að hann vilji vera forseti annað kjörtímabil og Pútín hyggst ekki yfirgefa hið pólitíska svið .
Og hvað vilja rússneskir kjósendur ? Samkvæmt skoðanakönnun , sem birtist í upphafi mánaðarins , myndu 27% Rússa kjósa Pútín , en 20% Medvedev .
