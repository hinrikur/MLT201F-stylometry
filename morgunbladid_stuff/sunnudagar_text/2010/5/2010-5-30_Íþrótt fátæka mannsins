Suður-Afríka er í startholunum fyrir heimsmeistaramót í knattspyrnu .
Í sjónvarpsauglýsingum er sungið " Hello Africa , tell me how you ´ re doing ? " og við taka litrík myndskeið frá daglegu lífi með fjörugri tónlist .
Í Cape Town er líka nóg að gera , það er verið að bæta vegakerfið svo allir geti nú komistleiðar sinnar á gríðarstóran leikvanginn sem byggður hefur verið í borginni .
Miðar á mótið hafa ekki selst eins og skyldi en stemning í landinu sjálfu er áþreifanleg .
" Auðvitað hlökkum við öll til og bæjaryfirvöld ætla að setja upp stóra skjái á íþróttavöllum bæjarins svo að sem flestir geti horft á leikina ókeypis , " segir bæjarstjórinn í Paarl , borg í grennd við Cape Town , við matarborðið heima hjá sér þangað sem hópi Íslendinga hefur verið boðið í mat .
Ókeypis er mikilvægt í Suður-Afríku þar sem margir eiga allt en enn fleiri eiga lítið sem ekkert .
Fótbolti er gulls ígildi fyrir börnin sem leika sér í fátækrahverfum bæja og borga .
Slíkt kemur Íslendingi spánskt fyrir sjónir en þau þekkja ekkert annað og brosa breitt í heitri Afríkusólinni þar sem þau hlaupa um í ærslafullum leik .
Leikurinn sameinar þau með líminu sem mun innan skamms líma saman ólíkar þjóðir um hríð .
Það er einmitt þetta lím sem virðist vanta dálítið í daglegt líf íbúa Suður-Afríku .
Þar límir fótboltinn ekki alla saman því í Suður-Afríku er fótbolti frekar íþrótt fátæka mannsins .
Þar eru engar fótboltaeiginkonur á háum hælum á flottum bílum .
Þær eru á pólóvellinum þar sem hvítir Suður-Afríkubúar etja kappi í einni uppáhaldsíþrótt fyrrverandi nýlenduherra landsins .
Á meðan er fótbolti leikinn berum fótum á opnum svæðum fátækrahverfanna þar sem flest allt er tækt sem fótbolti .
Jafnvel uppblásinn smokkur með plastpoka utan um og nóg af límbandi .
maria@mbl.is 