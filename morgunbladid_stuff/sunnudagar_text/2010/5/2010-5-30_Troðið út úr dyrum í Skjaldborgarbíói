Fjórða Skjaldborgarhátíðin er nú að baki og örugglega ekki sú síðasta ef marka má hljóðið í aðstandendum .
Gestir hafa aldrei verið fleiri og stútfullt var í bíóinu á Patreksfirði á mörgum myndanna og vissara að mæta snemma til að tryggja sér sæti því margir þurftu að standa eða sitja í tröppunum .
Sigríður Guðfinna Ásgeirsdóttir Mikil gróska virðist í íslenskri heimildarmyndagerð því vísa þurfti mörgum myndum frá Skjaldborgarhátíðinni að þessu sinni , það komust mun færri að en vildu með myndir sínar .
Á dagskránni voru frumsýndar um tuttugu íslenskar heimildarmyndir en auk þess voru sýndar þrjár færeyskar myndir , fjögur verk í vinnslu og svo Björgunarafrekið við Látrabjarg eftir Óskar Gíslason sem frumsýnd var fyrir 61 ári .
Frítt á allar sýningar Dagskráin er þétt og það er varla nema fyrir þá alhörðustu að sjá þær allar .
Þó svo ekki sé hægt að telja inn í bíóið , þar sem frítt er á allar sýningar , þá mættu hátt í 400 manns í hrefnuveisluna og út frá því mætti kannski áætla fjölda hátíðargesta .
Kvikmyndasýningar hófust klukkan 10 laugardags- og sunnudagsmorgun og mátti merkja að eftir því sem leið á daginn bættist í áhorfendafjöldann .
Heimamenn voru einnig meira áberandi á meðal áhorfenda en oft áður og virðast Patreksfirðingar vera að uppgötva að hátíðin er ekki síður fyrir þá en aðra , þó þeir standi vaktina á öllum öðrum vígstöðvum .
Þarna mátti sjá myndir eftir gamalreynda kvikmyndagerðarmenn eins og Þorstein Jónsson , Þorfinn Guðnason , Pál Steingrímsson og Helga Felixson .
Þarna voru einnig nýliðar og allt þar á milli .
Myndirnar voru af margvíslegu tagi , efnistök um margt ólík , lengd allt frá örstuttu upp í fulla lengd og þær höfða sjálfsagt ekki allar til allra .
Þó má segja að þær svali flestar vissri forvitni , þessari íslensku forvitni .
Við fáum innsýn inn í svo margt .
Sveitalífið í Kjósinni , kynnumst Íslendingum vítt og breitt um landið sem hafa sitthvað að segja um hrunið , draumur konu rætist þegar skipið Skaftfellingur er flutt frá Vestmannaeyjum aftur heim til Víkur í Mýrdal , við fylgjumst með tveimur eldri borgurum sem fara til Kína með viðskiptahugmynd , fylgjumst með bátasmíði á Reykhólum og margt fleira .
Við höfðum kannski ekki velt þessum hlutum sérstaklega fyrir okkur , en við það að sitja í Skjaldborgarbíói og fá tækifæri til að sjá allar þessar myndir , kviknar einhver áhugi .
Forvitni sem maður hafði ekki hugmynd um að væri til staðar er svalað .
Hvernig sem gæði myndanna eru situr alltaf eitthvað eftir – stundum eintómar spurningar og jafnvel furða , oftar ánægja með að hafa fengið að kynnast þeim persónum sem fjallað er um , málefninu eða landshlutanum .
Vonandi fá sem flestir tækifæri til að sjá þessar myndir .
Heiðursgesturinn frá Færeyjum Heiðursgestur hátíðarinnar var að þessu sinni færeyska kvikmyndagerðarkonan Katrin Ottarsdóttir .
Á hátíðinni voru sýndar þrjár portrettmyndir eftir hana um þrjá færeyska listamenn , sem að hennar mati eru merkilegustu núlifandi listamenn Færeyja , en það eru Tóroddur Paulsen , Jóanes Nielsen og Hans Pouli Olsen .
Katrin hefur bæði gert leiknar myndir og heimildarmyndir .
Ein þekktasta mynd hennar , Bye Bye Bluebird frá árinu 1999 , er leikin vegamynd sem gerist í Færeyjum .
Henni var ekki vel tekið í heimalandinu í fyrstu , að sögn Katrinar , en er í dag orðin einskonar cult-mynd hjá unga fólkinu .
Myndin hlaut Tiger-verðlaunin á alþjóðlegu kvikmyndahátíðinni í Rotterdam árið 2000 .
Þess má geta að Hilmar Örn Hilmarsson gerði tónlistina við myndina .
Fyrsta mynd hennar , Atlantic Rhapsody ( 1989 ) , var jafnframt heimsins fyrsta leikna færeyska myndin og sló hún öll aðsóknarmet í Færeyjum þegar hún var sýnd , en á sama tíma voru kvikmyndirnar Rambó og Out of Africa í færeysku bíói .
Katrin sat fyrir svörum á hátíðinni , en þar kom meðal annars fram að eftir þessar þrjár heimildarmyndir vildi hún snúa sér aftur að leiknum myndum .
Það tók hana þrjú ár að gera þessar þrjár portrettmyndir , sem hún tók , leikstýrði og klippti sjálf .
Hún mætti ein til listamannanna með myndavélina , var ekki með hóp með sér og segir að þannig hafi hún náð betur til þeirra , þeir gleymdu myndavélinni og hún komst nær þeim en ella .
Fjögur verk í vinnslu voru kynnt á hátíðinni og verður spennandi að sjá afraksturinn .
Þegar verk í vinnslu eru kynnt fá áhorfendur tækifæri til að beina spurningum til leikstjóranna að loknu sýnishorni úr myndinni .
Myndin Amma , eftir Gunnar Konráðsson er um ömmu hans , Stellu Stefánsdóttur .
Hún eignaðist 14 börn og afkomendur hennar eru hátt í 200 í dag .
Gunnar sýndi 8 mínútna brot út myndinni sem lofar góðu .
Brot úr mynd um Reyni sterka var einnig sýnt , sem og 20 mínútna brot úr mynd um Ragga Bjarna .
Alveg tímabært að gera myndir um þessa menn .
Fjórða verkið í vinnslu var um landeyðingu á Íslandi .
Vonandi verða myndirnar sýndar á næstu hátíð .
Ættleiðingarskrifstofa fyrir Skjaldborgargesti " Hátíðin hefur mjög góð áhrif á sveitarfélagið , " segir Alda Davíðsdóttir , sem á og rekur Sjóræningjahúsið á Patreksfirði ásamt fjölskyldu sinni .
Hún er í stjórn Skjaldborgar og stendur vaktina alla helgina sem vert á kaffihúsinu .
Blaðamaður leit við hjá Öldu þegar verið var að undirbúa hrefnu- og kræklingaveislu Skjaldborgar , sem haldin var í þriðja sinn í Eldsmiðjunni , sem er salur í húsinu .
Hún segir hátíðina hafa margvísleg áhrif á sveitarfélagið .
" Hún hefur náttúrulega mjög góð efnahagsleg áhrif , því að það er verið að nýta allt gistirými og í raun og veru miklu meira , utan háannar .
Þetta lengir tímann hjá okkur í annan endann .
Síðan hefur hún mjög góð áhrif á menningarlífið á svæðinu sem er kostur fyrir okkur .
Við höfum eitthvað að sækja og það að fá inn algjörlega nýjan hóp af fólki sem hefur ekki sótt hingað áður auðgar að sjálfsögðu mannlífið á mjög skemmtilegan hátt .
" Alda segist verða vör við að hátíðin hafi einnig áhrif á þann hátt að fólk heyri um hátíðina og komi til Patreksfjarðar vegna þess .
" Já , já , ekki spurning , það eru nokkrir sem segja okkur það á hverju sumri og ég geri ráð fyrir að það séu enn fleiri sem segja okkur það ekki .
Líka gestirnir sjálfir sem hafa komið og hafa ákveðið að koma aftur og ferðast þá um og skoða .
" Þetta er þriðja hátíðin sem þú ert þátttakandi í , sérðu sömu andlitin hérna ár eftir ár ? " Já , að vissu leyti , það eru fastagestir .
Bransinn er sjálfsagt ekki stór hérna á Íslandi og þetta virðist vera staðurinn þar sem allir hittast .
Ég held að það sem fólk sækir í sé þessi nálægð , að vera saman heila helgi .
Það gerist ekkert hvar sem er .
Ekki í stærra samfélagi .
Það fara allir saman að borða , það fara allir saman á þennan pöbb þetta kvöldið og hinn pöbbinn hitt kvöldið .
" Það eru fleiri en ferðaþjónustuaðilar sem koma að hátíðinni .
Kvenfélagið Sif hefur séð um plokkfiskveisluna og fær greitt fyrir , en það er hluti fjáröflunar félagsins .
Lionsklúbbur Patreksfjarðar sér um bíóið og grunnskólakrakkarnir eru einnig með sína fjáröflun .
" Lionsklúbburinn er alveg sér á parti því þeir vinna allt í sjálfboðavinnu og eiga alveg rosalega miklar þakkir fyrir það og standa sig mjög vel , " segir Alda .
" Hjá kvenfélaginu er þetta fjáröflun , við borgum þeim fyrir að vera með matinn , þannig skilar það sér út í samfélagið , því þær styrkja mörg góð málefni á svæðinu .
Öll verslun á staðnum nýtur líka góðs af hátíðinni .
Það er í raun okkar að hafa sem mest framboð .
Eins með krakkana , níundi bekkur var með reiðhjólaleigu , pulsusölu og hitt og þetta , þannig að þau eru að taka við sér líka og sjá tækifæri í þessu .
" Þegar Alda er spurð hvort hún fari sjálf í bíó fer hún að hlæja .
" Nei , ég kemst ekkert í bíó .
Ég er gríðarlega svekkt yfir því .
Við hjá fyrirtækinu reynum að skiptast á um að fara í bíó , en það gengur ekkert voðalega vel .
Það er bara svo mikið að gera og erfitt að fá fólk til að vinna þessa helgi .
" Fiskiveislan í Sjóræningjahúsinu Fiskiveisla Skjaldborgar var haldin í þriðja sinn í Sjóræningjahúsinu .
Alda segir mikinn undirbúning fyrir hverja veislu .
" Þetta er í fyrsta skipti sem við sjáum sjálf um matinn .
Hingað til höfum við skaffað húsnæðið og aðrir séð um matinn , en nú ætlum við að gera það .
Stærstu fiskverkendurnir hafa verið að gefa hráefni og nú gefur félag hrefnuveiðimanna uppistöðuna í máltíðinni sem er hrefnukjötið .
Og það er alveg frábært .
Kræklingurinn kemur frá Skelfiski sem er fyrirtæki sem er með starfsstöð á Tálknafirði .
Það eru örugglega margir að smakka hrefnukjöt í fyrsta skipti , eins og með eggin úr Látrabjargi sem við vorum með í morgunmatnum í fyrra , það er mikið spurt um þau .
En þau verða komin á morgun .
" Finnst þér bæjarbúar almennt , þeir sem koma ekkert nálægt þjónustu eða ferðaþjónustu , pæla í þessari hátíð ? " Já , ég held það , það tók kannski smátíma en fólk er að verða meira og meira meðvitað um þetta , fara meira í bíó til dæmis .
Svo var það þannig núna , þegar allt gistipláss var orðið upppantað , þá var bara auglýst .
Við settum upp ættleiðingarskrifstofu .
Það var auglýst eftir þeim sem vildu ættleiða Skjaldborgargest .
Við fengum góð viðbrögð og fólk bauð fram íbúð eða gestaherbergi og hitt og þetta , þannig að það eru Skjaldborgargestir inni á mörgum heimilum um helgina og verða örugglega til skemmtileg vinasambönd þar .
" En hvernig er þetta hægt , hvernig er hægt að bjóða í bíó og mat og rukka ekkert fyrir ? " Bara með brjálæðislegri vinnu .
Við erum allt árið að vinna í fjármögnun , það gerist ekki bara mánuði áður .
Menningarráð Vestfjarða hefur til dæmis verið duglegt að styrkja okkur , Kvikmyndamiðstöð Íslands kemur að þessu og svona stærri fyrirtæki hér á svæðinu hafa styrkt hátíðina og Flugfélagið Ernir , þannig að þetta bara gengur .
" Alda segir hátíðina vera búna að hasla sér völl – það sé engin spurning .
Árni Sveinsson hreppti Einarinn Á hverri hátíð eru veitt áhorfendaverðlaun Skjaldborgar .
Að lokinni síðustu sýningu fá áhorfendur miða , þar sem þeir skrifa hvaða mynd þeim þótti best .
Að þessu sinni var það lokamynd hátíðarinnar , Backyard sem hlaut Einarinn .
Leikstjóri er Árni Sveinsson og framleiðandi Sindri Pálsson .
Myndin er einskonar stikkprufa eða portrett af tónlistarárinu 2009 .
Árni , sem er í hljómsveitinni FM Belfast ákveður að bjóða nokkrum hljómsveitum að koma og halda tónleika í bakgarðinum hjá sér til að dokumentera ákveðna tónlistarsenu sem honum finnst vera í gangi .
Við fylgjumst með undirbúningi tónleikanna og tónleikunum sjálfum , við tölum við hljómsveitirnar sem verða fyrir valinu .
Hálfdán Pedersen , einn aðstandenda , var mjög ánægður með hátíðina í ár .
, , Hún heppnaðist rosalega vel .
Við höfum heyrt víða að þetta sé það skemmtilegasta sem fólk gerir á árinu og höfum bara fengið jákvæð viðbrögð .
Þetta er líka komið í góðan jarðveg því stressið og fyrirhöfnin var minni nú en áður .
Við hugsuðum með okkur að annaðhvort færi hátíðin til andskotans eða þá að við værum bara orðin svona góð í þessu .
Hið síðarnefnda reyndist rétt .
Hálfdán segir að það hafi verið gaman að sjá svo blandaðan hóp af heimamönnum og gestum .
Mikið af brottfluttum Patreksfirðingum hafi komið vestur og sótt hátíðina og allir sem einn á því að hátíðin væri stórkostlegt fyrirbæri sem þeir vildu sjá lifa áfram um ókomin ár .
, , Mig langar bara að þakka heimamönnum og gestum fyrir æðislegt viðhorf og gleði , " segir Hálfdán sem lofar frábærri hátíð á næsta ári , en þá verður haldið upp á fimm ára afmæli hátíðarinnar .
, , Þá verða öll met slegin og ýmislegt óvænt og skemmtilegt í bígerð .
