Kynslóðir koma og fara , þar með taldar " ódauðlegar " kvikmyndastjörnur , sem skilja eftir sig skörð sem fjöldinn allur telur að aldrei verði fyllt .
Það er nokkuð til í því , en gleymum ekki að maður kemur í manns stað .
Það átti enginn að ná með táslurnar þar sem Humphrey Bogart , Gary Cooper , Spencer Tracy , Cary Grant eða Paul Newman , að ógleymdum John Wayne , Clint Eastwood og Steve McQueen , höfðu hælana , svo örfá nöfn séu nefnd .
Nú eða harðjaxlar og karlmennskuímyndir á borð við Lee Marvin , Charles Bronson , einhver nefnir örugglega Sylvester Stallone , Arnold Schwarzenegger , Denzel Washington , Bruce Willis og Nicolas Cage .
Allir hafa þeir náð þeim himinhæðum að verða goðsagnakennd átrúnaðargoð um allan heim .
Við , aðdáendur þeirra , lokum eyrunum ef menn voga sér að líkja einhverjum nýstirnum við hetjurnar okkar .
En undarlegt nokk höfum við til allrar guðs lukku jafnan fengið verðuga arftaka í tröllum á borð við Johnny Depp , Brad Pitt , Leonardo Di Caprio , Tom Cruise .
Í fyllingu tímans verður missir þeirra örugglega óbætanlegur .
Mark Wahlberg , Daniel Craig , Jeff Bridges , Mel Gibson , George Clooney , Will Smith , Matt Damon , Viggo Mortensen , Jim Carrey , Russell Crowe , Will Smith og Heath Ledger , hefði hann lifað .
Og hvað með Javier Bardem , mundi einhver spyrja .
Það er vænn hópur á bekknum sem laðar að í bíó í dag og vegur á móti mélkisum á borð við Orlando Bloom , Joss Hartnett , Cliff Owen , Colin Farrell , Ryan Reynolds , Gerard Butler , Keanu Reeves , Jude Law , Hugh Jackman og hvað þær nú heita , allar þessar mannborlegu , innantómu dægurflugur sem suða á tjaldinu um sinn uns óverulegur gjóluskratti feykir þeim inn í tómthús gleymskunnar .
Svo eru það leikararnir sem áttu heiminn en hafa brennt allar brýr að baki sér ; Al Pacino , Robert De Niro , Dustin Hoffman ...
Hvað er í gangi með manninn , gleymir hann kvenþjóðinni ? Nei , hreint ekki , ég sýti hins vegar mjög hversu fá ærleg hlutverk eru skrifuð fyrir leikkonur , í hvaða kvikmyndagrein sem er .
Helst að þær fái umtalsverð tækifæri í dramatíkinni og laufléttum rómantískum gamanmyndum .
Kynjamisréttið er himinhrópandi .
Obbinn af þessum fáu feitu bitum fellur í hlut Meryl Streep , Cate Blanchett og Naomi Watts , þær eru ígildi Depp , Pitt og Di Caprio af " veikara kyninu " .
Það er sægur af mögnuðum leikkonum , þótt þær fái færri og oft bragðdaufari tækifæri .
Hilary Swank þarf ekki að kvarta , Rachel Weisz , Keira Knightley , Scarlett Johansson , Penélope Cruz , Thandie Newton , Rachel McAdams , Nicole Kidman .
Ellen Page er vonandi ekki á útleið nú þegar , sumir eru einfaldlega of sérstakir og alltof snjallir fyrir glansmyndaiðnaðinn sem heldur gangandi kvikmyndahúsum heimsbyggðarinnar .
Hlédrægt hæfileikafólk Það er ótrúlegt hvað glæsilegar stórleikkonur eins og Susan Sarandon , Julianne Moore , Helena Bonham Carter , Diane Lane og Uma Thurman eru lítið í sviðsljósinu , miðað við hæfileika og útlit .
Sama má segja um margan staffírugan karlpeninginn , nefnum aðeins Sean Penn , Kevin Bacon , John Cusack , Chris Cooper , Tim Robbins , Joaquin Phoenix mun hafa kosið fásinnið .
Og hvað í ósköpunum varð af jafn frábærum leikurum og Don Cheadle og Jamie Foxx ? Á síðustu öld voru til drottningar hvíta tjaldsins , risar á borð við Bette Davis , Joan Crawford , Elizabeth Taylor , Katherine Hepburn , Sophiu Loren , Marilyn Monroe , listinn er langur .
Nú eru það helst hin ósökkvanlega Meryl Streep , Angelina Jolie og Kate Winslet sem fylla þennan flokk ásamt Nicole Kidman ( til skamms tíma ) .
Helen Mirren er alltaf jafn stórfengleg líkt og Judi Dench .
Plássið er að fyllast og tímabært að nálgast framtíðina .
Við sjáum hana e.t.v. í Shia LaBeouf , einkum ef hann spjarar sig í nýju Wall Street-myndinni hans Olivers Stones .
Channing Tatum er á siglingu í myndunum Public Enemy ( Pretty Boy Floyd ) , G.I. Joe og á næstunni fer hann með aðalhlutverkið í stórmyndinni The Eagle of the Ninth ( ásamt Mark Strong , öðrum eftirtektarverðum leikara ) ; The Brotherhood of the Rose og The Stanford Prison Experiment , svo eitthvað sé nefnt .
Josh Brolin er kominn upp undir toppinn með hjálp magnaðrar frammistöðu í vænum myndum og margar forvitnilegar á leiðinni .
Thomas Jane vakti athygli í Boogie Nights og er , líkt og Brolin , sönnun þess að sígandi lukka er best .
Hann er að færa sig upp úr miðlungsmoði eftir sögum Stephens Kings ( The Mist , Dreamcatcher ) , upp í aðalhlutverk og leikstjórastólinn í The Devil ' s Commandos .
Við skulum ekki gleyma Jason Statham , þótt hann fái örugglega aldrei svo mikið sem Golden Globe-tilnefningu .
Hann hefur einfaldlega sannað það í flestum sínum B-myndum að hann er býsna skemmtilegur karakter á tjaldinu , heldur hlutunum gangandi með sinni groddaútgeislun .
Dálítill Rourke í honum .
Sam Worthington ( Avatar , Clash of the Titans ) er með mest áberandi leikurum dagsins en hann á eftir að sanna hvort hann hefur seigluna .
Látum myndir eins og Last Night , Dracula Year Zero og einkum The Debt ( þar sem hann fær að spreyta sig með þungavigtarfólki eins og Mirren , Ciarán Hinds og Tom Wilkinson ) skera úr um það .
Það má nefna Gabriel Macht , Chris Pine og sjálfsagt fjölda annarra til sögunnar en látum Christian Bale vera piparkornið í pylsuendanum .
Hann þarf ekki að kvarta undan atvinnuleysi þótt ég spái honum gleymsku eftir svo sem fimm ár – svo maður sé örlátur .
Kvennablóminn ótæmandi Kvennablóminn er ótæmandi í leikarastéttinni og líklega er Kristen Stewart sú sem ríkir í dag hjá nýstirnunum .
Það á hún að þakka fínni frammistöðu í Twilight-seríunni , sem er álíka vinsæl og best gerist í bálkum um ofurhetjur með hreðjar .
Stewart er með margar myndir í takinu , sumar athyglisverðar , eins og Backwoods , Paani og An American Girl .
Zoe Saldana er önnur , brennheit og fersk eftir metaðsóknarmyndina Avatar .
Hún mun m.a. leika í næstu Star Trek-mynd og er væntanleg í einum fimm myndum í ár .
Ég minntist áður á Ellen Page og það væri þvert á sannfæringu mína að skipa henni ekki í flokk með stjörnum framtíðarinnar .
Sama máli gegnir um Rachel McAdams , sem stóð sig engu síður en karlarnir í Sherlock Holmes og State of Play .
Hún er væntanleg í aragrúa mynda , þ.ám .
Ness eftir David Fincher , í hrikalegu karlamoði : Matt Damon ( Eliot Ness ) , Gary Oldman og Casey Affleck .
Þá fer hún með aðalkvenhlutverkið í nýjustu mynd Terrences Malicks , á móti Bale og Bardem .
Ekki slorlegur félagsskapur .
Ég veðja líka á Maggie Gyllenhaal , og svo er það alltaf hún Reese litla Witherspoon ...
Greinin var unnin á fullkomlega óvísindalegan hátt , aðeins stuðst við tilfinninguna .
