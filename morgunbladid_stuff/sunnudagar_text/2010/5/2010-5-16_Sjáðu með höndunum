Blindu malísku hjónin þau Amadou og Mariam losuðu heldur betur um limina stirðu og vöktu upp hömlulausa dansþörf hjá fólkinu í salnum , þar sem þau stóðu á sviði Laugardalshallarinnar síðastliðið miðvikudagskvöld og göldruðu með söng sínum og spilamennsku .
Mikið sem við höfum gott af afrískri innspýtingu .
Og þegar hún Mariam strauk honum Amadou sínum ástúðlega um höfuðið í einum amorssöngnum , þá fór ég að hugsa um hvernig það væri að vera blind hjón .
Að hafa aldrei séð hvort annað .
Að upplifa ást í myrkri .
Alltaf .
Þá hlýtur snertingin að taka við hlutverki augnanna .
Að horfa með höndunum verður kannski til þess að þau sjá hvort annað miklu betur en við hin sem notum augun .
Augu sem horfa eru oft grimm af gagnrýni .
Og það hvernig við viljum láta horfa á okkur er gjarnan litað hégóma .
Að sjá er ekki það sama og sjá .
Sumir horfa en sjá ekkert utan við það sem skellur á þessari stórkostlegu myndavél sem kúlurnar tvær í tóftunum á hausnum á okkur eru .
Aðrir sjá alveg kolvitlaust , láta augun blekkja sig .
Þessum dásemdarsteinum , augunum , sjálfum gluggum sálarinnar , þeim getur stundum reynst tæpt að treysta .
Margur hefur til dæmis fengið svo mikla glýju í augu af ytri fegurð annarrar manneskju að verulegir vankantar í persónuleika hennar sveipast þoku og verða nánast ósýnilegir .
Til eru margar hlálegar sögur af því hvernig hægt er að misnota fólk sem slegið er slíkri blindu .
Auðvelt getur verið að mjólka frá því alla peninga eða níðast á sál þess .
En svo er hin hliðin á þeim misbresti sem getur orðið á skilaboðum augnanna .
Þegar augu verða gjörsamlega blind á þau verðmæti sem leynast undir sýnilegu yfirborði , kannski sérstaklega ef hið sýnilega yfirborð hugnast ekki viðkomandi af einhverjum ástæðum .
Margar konur og karlar hafa hrópað í hjarta sínu þegar það leggur ást á einhvern sem er illa haldinn af slíkri blindu : " Sjáðu mig eins og ég er ! " Sumir segja að augun séu speglar sálarinnar , þar megi glögglega sjá hvernig eiganda augnanna líður .
Og víst er að augun geta komið upp um það sem enginn má sjá .
Til er hið ágæta orðatiltæki : Ei leyna augu ef ann kona manni .
En snúum okkur aftur að kostum myrkursins í ástalífinu .
Vissulega getur verið gaman að njóta þess sem fyrir augu ber meðan á hvílubrögðum stendur og hin sjónræna örvun skal ekki vanmetin .
Einmitt þess vegna finnst mörgum best að njóta ásta í flennibirtu .
En það getur líka örvað að draga fyrir skjáinn .
Það er ekki tilviljun að fólk lokar gjarnan augunum þegar það kyssist .
Útiloka þannig alla sjónræna truflun í upplifuninni .
En ekki síst til að skerpa ímyndunaraflið .
Það er ekki heldur tilviljun að margir skemmta sér ágætlega í blindingsleik í bólinu .
Að binda fyrir augu annars aðilans ( eða beggja ) skapar ákveðna spennu , sá blindi veit ekkert hverju hann á von á og sá sem sér getur leikið með það vald sem felst í því að vera sjáandinn .
Hægt er að auka enn frekar á spennuna með því að binda allavega aðra höndina á þeim blinda ( hina hendina þarf að nýta til fyrirskipaðra gælinga .
) 