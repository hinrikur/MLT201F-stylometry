Sveitarstjórnarkosningarnar fara fram í skrítnu andrúmslofti núna .
Kemur fleira en eitt til .
Margt bendir til að þátttaka í þeim verði minni en áður , en kosningaþátttaka hefur verið jafngóð eða betri hér á landi en almennt tíðkast í nálægum löndum .
Yfirburðastaða höfuðborgarinnar Það hefur verið helsta sérkenni íslenskra sveitarstjórnarkosninga að eitt sveitarfélagið ber höfuð og herðar yfir önnur og dregur að sér mesta athygli og spennu í kosningum .
Það er höfuðborgin , Reykjavík .
Þótt stærðarmunur hennar og þeirra sveitarfélaga sem næst koma sé nú mun minni en áður munar þó enn miklu .
Þessi sérstaða hefur meðal annars leitt til þess að síðasta kvöldið fyrir kjördag koma forystumenn framboðanna í Reykjavík saman í sjónvarpssal og takast á .
Í öðrum löndum koma forystumenn flokka á landsvísu í sjónvarpssal og takast á undir almennum stjórnmálalegum forsendum í sveitarstjórnarkosningum sem þingkosningum .
Hvaða meirihluti ? Það hefur oftast aukið spennuna í sveitarstjórnarkosningum mest að lengi vel stóð meginspurning stjórnmálanna um það hvort einn flokkur , Sjálfstæðisflokkurinn , héldi meirihluta sínum í Reykjavík eða vinstriflokkar sameinuðust um stjórn borgarinnar .
Á þessu þótti margt velta og flokkarnir sendu því iðulega öfluga stjórnmálmenn á þennan vettvang .
Þannig höfðu sjö borgarstjórar úr röðum sjálfstæðismanna verið ráðherrar eða urðu það síðar , þar af fimm forsætisráðherrar landsins .
Stjórnmálafræðingar hafa iðulega haldið því fram að Sjálfstæðisflokkurinn hafi gjarnan haldið völdum í Reykjavík með minnihluta atkvæða en meirihluta borgarfulltrúa vegna sundurlyndis vinstriflokkanna .
Upp í þetta hafa illa upplýstir viðmælendur gapað .
Reglan var raunar sú að Sjálfstæðisflokkurinn fékk hreinan meirihluta , bæði atkvæða og fulltrúa .
Hitt voru undantekningarnar sem regluna sönnuðu .
Í seinustu kosningum þar sem Sjálfstæðisflokkurinn fékk hreinan meirihluta í Reykjavík árið 1990 fékk hann yfir 60 prósent atkvæða og 10 borgarfulltrúa af 15 .
Áður hafði flokkurinn fengið 58 prósent atkvæða árið 1958 og jafn marga borgarfulltrúa .
Háskaleg óvissuferð Nú er öldin önnur .
Kannanir sem birst hafa síðustu dagana virðast sýna að svonefndur Besti flokkur verði flokka stærstur í borgarstjórninni .
Ekkert bendir til þess að það fólk sem þann lista skipar sé lakara eða verra fólk en það sem hefur skipað sér á aðra bekki .
Og hitt er ekki síður rétt að hinir formbundnu stjórnmálaflokkar , jafnt ungir sem gamlir , eiga ekki að ganga að sætum í borgarstjórn vísum .
Og verðskuldi þeir refsingu , af einhverjum ástæðum , er svo sannarlega ekkert á móti því að þeir fái hana .
Því verður að vísu ekki neitað að hugsanlega séu menn eins og oft endranær að hengja bakara fyrir smið .
Það hefur margoft verið gert áður um víða veröld og á öllum tímum .
Verknaðurinn er þá ekki bein refsing heldur miklu fremur yfirlýsing um refsingu .
Sú veitir fast að því sambærilega útrás fyrir reiði og réttlát refsing og er um leið eins konar fórnarathöfn til að sefa særða réttlætiskennd .
Þær skýringar , þótt þær kunni að halda , bæta ekki stöðuna fyrir bakarana sem taka skellinn .
Allt er þetta skiljanlegt og í einhverjum tilvikum nauðsynlegt .
En vandinn er að aðferðin hefur margvíslega ágalla , og suma allalvarlega .
Ekki er ólíklegast að refsingu verði útdeilt í kosningunum .
En dómsúrlausnin verði óvænt sú að það verði Reykvíkingar sjálfir sem dæmdir verði til fjögurra ára óafturkræfrar refsingar en ekki flokkarnir .
Upplausnarár Reykvíkingar hafa nú um hríð búið við hálfgerða upplausn í stjórn sinna mála .
Sú upplausn hófst þegar Ingibjörg Sólrún Gísladóttir , þá borgarstjóri Reykjavíkurlistans , hrökklaðist nokkuð óvænt úr sínu embætti í upphafi árs 2003 .
Samstarfsmenn hennar á listanum töldu hana brjóta handföst fyrirheit við sig um að ganga ekki til leiks á vettvangi eins flokks á meðan hún fengi að gegna borgarstjóraembættinu í skjóli og umboði vinstriflokkanna sem að Reykjavíkurlistanum stóðu .
Ingibjörg ákvað að hasla sér völl sem forsætisráðherraefni Samfylkingarinnar , hafa loforð sín að engu og halda áfram , þrátt fyrir þau , sem borgarstjóri í aðdraganda alþingiskosninganna sem í hönd fóru .
Þetta var bíræfin ögrun gagnvart samstarfsfólki og það sýndi óvæntan manndóm , setti hnefann í borðið og Ingibjörg hrökklaðist úr embætti og náði reyndar ekki árangri heldur í sókn eftir forsætisráðherraembættinu .
Á þeim sjö árum sem liðið hafa frá þessum atburðum hafa sex einstaklingar gegnt embætti borgarstjórans í Reykjavík , sem áður þótti ein mesta virðingar- og ábyrgðarstaða í landinu .
Hefur þessi staðreynd mjög veikt stöðu og virðingu borgarstjóraembættisins .
Til samanburðar má nefna að þeir fimm borgarstjórar ( af 20 borgarstjórum alls í 102 ára sögu embættisins ) sem lengst hafa gegnt embætti borgarstjóra og haft hvað mest áhrif á framþróun borgarinnar sátu samtals í embætti í 62 ár , eða að meðaltali rúm 12 ár .
Annar borgarstjóri Reykjavíkur , Knud Ziemsen , sat reyndar í 18 ár í embætti og hækkar meðaltalið því nokkuð .
Það þarf ekki lengi að líta yfir sögu höfuðborgarinnar til að sjá í hendi sér að henni hefur miðað best fram þegar stöðugleiki hefur verið í stjórnarfari og leiðtogi borgarinnar , borgarstjórinn , verið öflugur og haft öflugan stuðning og skýr markmið um verk og leiðir .
Það er vandamálið sem virðist blasa við í þessum kosningum .
Þótt þeir frambjóðendur sem tilviljunarkennt hafa skipað sér á þann listann sem virðist hafa mest fylgið sé vafalítið hið ágætasta fólk sem vill vel dugar það ekki til .
Það hefur ekki þurft að mynda sér sameiginleg stefnumið í neinu .
Ekkert bendir til þess að það geti starfað saman í flokki .
Þvert á móti .
Það beinlínis tekur fram að ekkert sé að marka það sem það sjálft hefur þó boðað .
Það er sjálfsagt dálítið fyndið .
Það kallar það fólk sem höllum fæti stendur í borginni ítrekað " aumingja " .
Er það fyndið ? Þetta ágæta fólk gengur þannig til leiks að ekki er vinnandi vegur fyrir Reykvíkinga að kalla það til ábyrgðar eftir kosningar .
Það býður reyndar ekki upp á það .
Það er því dálítið hastarlegt að daprasti þátturinn í þessum sérkennilegu kosningum í Reykjavík er að verða grínframboðið sjálft .
Það gerðist þannig að þegar kannanir tóku óvænt að sýna að grínið hafði slegið í gegn vissu frambjóðendur þess ekki hvernig við ætti að bregðast .
Þeir fóru að reyna að sýna vott af ábyrgð og alvöru en vildu þó ekki missa af grínstimplinum sem var þrátt fyrir allt forsenda fylgisins sem dreif að .
Þeir fipuðust þegar grínið virtist allt í einu verða fúlasta alvara .
Eina spurningin sem á eftir að fá svar við hvort fylgið fipast líka .
Það svar fæst ekki fyrr en kjörstöðum hefur verið lokað .
Og þá getur verið of seint í ( þið vitið hvern ) gripið .
