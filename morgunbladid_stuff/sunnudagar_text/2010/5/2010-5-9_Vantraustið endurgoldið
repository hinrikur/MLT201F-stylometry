Það var glaðleg stemning á sveitakránni Eight Bells Inn í bænum Chipping Campden í miðri sveitasælu Cotswold-héraðs á suðvesturhluta Englands þegar blaðamaður leit þar inn á kosningakvöld og bað um stóran bitter .
Eftir að hafa svipast um spurði ég hvort ekki væri sjónvarp á kránni og vertinn kvað nei við ; spurði svo eftirvæntingarfullur hvort eitthvað spennandi væri um að vera .
Ég svaraði einhverju um kosningarnar en þá dofnaði yfir honum og hann sagðist hafa vonast eftir einhverju á íþróttasviðinu .
Í þorpinu Mickleton skammt frá var aftur á móti kveikt á sjónvarpinu á pöbbnum Butchers Arms , en það var skrúfað fyrir hljóðið .
Það kom ekki að sök , fastagestirnir lágu ekki á stjórnmálaskýringum sínum og gáfu fagmönnunum ekkert eftir .
Cotswold er mikið íhaldsbæli , kjörsókn þar var liðlega 70% , sem er í hærra lagi í Bretlandi , og þingmaðurinn var endurkjörinn með auknum , hreinum meirihluta atkvæða .
Honum voru samt ekki vandaðar kveðjurnar neitt sérstaklega , jafnvel ekki af kjósendum hans á pöbbnum .
Það var þó barnahjal samanborið við fyrirlitninguna í garð Browns forsætisráðherra .
David Cameron , leiðtogi íhaldsmanna , var í meira áliti hjá gestunum á Butchers Arms en það væri synd að segja að þeir væru dolfallnir yfir mannkostum hans .
Nick Clegg , leiðtogi frjálslyndra demókrata , komst vart á dagskrá , þótt frjálslyndir demókratar hafi meiri ítök í þessum landshluta en víðast annars staðar .
Umfram allt skein þó í gegnum orð allra , sem lögðu orð í belg , fullkomin vantrú , jafnvel óbeit , á stjórnmálakerfinu .
Það er nefnilega ekki aðeins á Íslandi þar sem almenningur er fullur efasemda í garð stjórnmálanna .
Í Bretlandi hafa kjósendur fyllst mikilli vantrú á stjórnmálum og stjórnmálamönnum en til þess að gera illt verra eru þeir margir afar vondaufir um að úr því megi bæta .
Gjá milli þings og þjóðar Rót þess má sjálfsagt rekja til spillingarmála Íhaldsflokksins í tíð Johns Majors forsætisráðherra , en hinn " nýi Verkamannaflokkur " , New Labour , komst til valda í krafti heitstrenginga um að hann myndi svo sannarlega hreinsa til .
Þeim mun meiri voru vonbrigðin þegar hann reyndist ekki hætishót skárri .
Þvert á móti virtist spillingin verða regla í breskum stjórnmálum undir handarjaðri hans , en í fyrra varð fjöldi þingmanna úr öllum flokkum uppvís að því að hafa notfært sér risnu og endurgreiðslur á útlögðum kostnaði langt umfram mörk hins siðlega og í mörgum tilvikum hins löglega .
Þrátt fyrir að það hefði pólitískar afleiðingar fyrir marga þingmenn hefur ekkert bólað á ákærum hvað þá sakfellingum vegna svínarísins , sem öllum almenningi misbauð svo ákaflega .
Hann varð að gera sér að góðu flatneskjulegan spuna í stað uppgjörs .
Gjáin milli þings og þjóðar hefur endurspeglast í ótal málum , sem breskur almenningur telur miklu varða en stjórnmálastéttin hefur nánast neitað að ræða .
Til dæmis um það má nefna stríðið í Afganistan , sem er lengsti samfelldi hernaður Breta síðan í Napóleonsstyrjöldum , innflytjendamálin , sem allir flokkar eru feimnir við að ræða , og þá staðreynd , sem hefur blasað við hverjum manni um allnokkra hríð , að í landinu hefur hægt og sígandi verið að magnast stjórnarfarskreppa .
Í kosningabaráttunni kristallaðist þetta rof fyrst og fremst í umræðunni um veigamesta og brýnasta viðfangsefni stjórnvalda , sem lýtur að ríkisfjármálum og efnahag landsins .
Það er ekkert leyndarmál að Bretar eru með allra skuldugustu þjóðum heims og að þar stefnir í hreinasta óefni .
Sumir stjórnmálamenn nefndu það jafnvel í aðdraganda kosninganna .
En þeir voru öldungis ófáanlegir til þess að segja frá því til hvaða ráða þeir vildu grípa .
Það kann að vera skiljanlegt , nákvæmar útlistanir á hrikalegum niðurskurði og ráðstöfunum til þess að auka tekjur hins opinbera jafngilda pólitísku sjálfsmorði í landi þar sem hið opinbera fer með tæplega 60% landsframleiðslu og þjóðin er orðin háð brauði og leikum úr hendi valdhafanna .
En frambjóðendurnir vildu ekki einu sinni ræða það með almennum hætti hversu víðtækar aðhaldsaðgerðirnar þyrftu að vera .
Þegar stjórnmálamenn hætta að treysta þegnunum gerist það sjálfkrafa að vantraustið er endurgoldið .
Talsmenn stjórnmálaflokkanna deildu með fremur fyrirsjáanlegum hætti um það hvaða skilaboð fælust í kosningaúrslitunum .
Þeir gátu allir með góðum rökum haldið fram að hinum flokkunum hefði verið hafnað af kjósendunum .
Samt dró enginn þeirra hina augljósu ályktun að þeim hefði öllum verið hafnað .
Og þó , kannski það hafi verið inntakið í sögulegu tilboði Davids Camerons til Nicks Cleggs á föstudag .
En hann gat ekki sagt kjósendum það upphátt .
Gangverk lýðræðisins Íhaldsflokkurinn vann flest atkvæði og flest þingsæti í kosningunum í Bretlandi á fimmtudag .
En hann hafði ekki sigur frekar en aðrir flokkar .
Segja má að þeim hafi öllum verið hafnað .
Vantraustið á stjórnmálalífið allt er mjög almennt og ekki jókst tiltrúin á stjórnmálalífið þegar þúsundir kjósenda gátu ekki nýtt kosningarétt sinn vegna klúðurs kjörstjórna víða um Bretland .
Efnahagsmálin eru brýnasta viðfangsefni nýrrar ríkisstjórnar , en endurbætur á gangverki lýðræðisins eru ekki veigaminni .
Veglyndi Camerons og vandi Þrátt fyrir að hreppa flest atkvæði og flest þingsæti mistókst David Cameron , leiðtoga Íhaldsflokksins , að ná hreinum þingmeirihluta , sem til þessa hefur verið lykillinn að sterkri og starfhæfri ríkisstjórn í Bretlandi .
Í upphafi ársins naut hann verulegs forskots á aðra flokka , en eftir því sem dró nær kosningum dró saman með flokkunum .
Stjórnmálaskýrendur telja að honum hafi mistekist að sannfæra breska kjósendur um að hann væri eini rétti maðurinn til þess að leiða þjóðina úr aðsteðjandi þrengingum .
Þar kemur við sögu vantrú á manninn , Íhaldsflokkinn og stjórnmálakerfið sjálft .
Einnig horfa menn til mistaka í sjálfri kosningabaráttunni .
Margir íhaldsmenn liggja honum á hálsi fyrir að hafa tekið í mál að hleypa Nick Clegg í kappræður leiðtoga stjórnmálaflokkanna , það hafi kostað flokkinn frumkvæðið í kosningabaráttunni .
Cameron vill ekki viðurkenna að kappræðan við Clegg hafi verið mistök , segir að frjálslyndir demókratar séu raunverulegt stjórnmálaafl og að rödd þeirra þurfi að heyrast .
Þetta veglyndi varð honum ekki til ávinnings í kosningunum , en vera má að sú lyndiseinkunn eigi eftir að skila honum inn í Downingstræti 10 .
Með tilboði sínu um ríkisstjórnarsamstarf við frjálslynda demókrata á föstudag sýndi hann þeim enn sama veglyndi , en Cameron hefði vel getað freistað þess að mynda minnihlutastjórn og í ljósi vonbrigða Cleggs gat hann ekki vænst mikils .
Um leið kann það að vera til merkis um að Cameron hafi skilið skilaboð kjósenda um að þeir treystu flokkunum varlega og vildu grundvallarbreytingar á stjórnmálakerfinu .
Um það geta þeir Clegg verið sammála eins og margt annað , en hvort þeim tekst að jafna ágreining um mál eins og kosningafyrirkomulag er önnur saga .
