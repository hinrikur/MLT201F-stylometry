Sunnudagur 16. maí 2010 kl. 21.30 .
( RÚV ) RÚV heldur áfram að sýna athyglisverðar myndir á sunnudagskvöldum , þær eru fágætt ljós í myrkrinu .
Kvöldið í kvöld er engin undantekning , boðið upp á sviðsetta bandaríska heimildarmynd um einn af þeim hræðilegu glæpum sem japönsku hermennirnir frömdu í tengslum við síðari heimsstyrjöldina .
Þetta er hin kraftmikla Nanking , sem segir af fórnunum sem íbúar þessarar kínversku borgar þurftu að færa er Japanar hertóku hana rétt fyrir stríðsbyrjun .
Brugðið er ljósi yfir aðstoðina sem samfélag um 200.000 erlendra íbúa borgarinnar veitti heimamönnum sem voru hólpnir ef þeir komust inn á friðað svæði útlendinganna .
Kínverskar konur voru einkum grátt leiknar af japönsku villimönnunum sem smöluðu þeim saman í tugþúsundatali og sendu vítt og breitt sem kynlífsþræla fyrir hermenn keisara sólarinnar .
Skaðabótamálum þeirra er nýlokið .
Sviðsett eru viðbrögð nokkurra íbúa á hlutlausa svæðinu , notuð brot úr gömlum heimildarmyndum og lesið úr bréfum og skýrslum og rætt við Kínverja sem lifðu af djöfulskapinn .
Myndin hefur fengið afburðadóma og er sannkallaður hvalreki .
Meðal þeirra sem koma fram : Woody Harrelson , Mariel Hemingway , Jürgen Prochnow og Stephen Dorff .
Leikstjórar : Bill Guttentag og Dan Sturman .
