Í bókinni Morgnar í Jenín segir Susan Abulhawa sögu palestínsku þjóðarinnar í gegnum þrjár kynslóðir sömu fjölskyldunnar .
Hún segir að sér hafi tekist ætlunarverk sitt komist það til skila að Palestínumenn séu ekki ómennskir , heldur venjulegt fólk sem eigi sama tilkall til mannréttinda og aðrir .
Eftir Karl Blöndal kbl@mbl.is Palestínska þjóðin hefur búið við hlutskipti flóttamanna í hátt í sjötíu ár .
Þetta hlutskipti birtist í ópersónulegum fréttum af hinu svokallaða ástandi fyrir botni Miðjarðarhafs , deilu , sem aldrei virðist ætla að leysast .
Morgnar í Jenín heitir bók eftir Susan Abulhawa , sem nú kemur út á íslensku hjá JPV .
Í bókinni er sögð saga þriggja kynslóða af Palestínumönnum , sem Ísraelar hrekja frá heimilum sínum og lifa sem flóttamenn .
Þar er lýst samfélagi , sem aldrei kemur fram í fréttum .
" Við vorum uppfull af barnalegum draumum og vonum þá , blessunarlega grunlaus um að við vorum sorp þessa heims , skilin eftir til að ganga um í eigin eymd og saur , " segir ein sögupersóna bókarinnar þegar hún lýsir hlutskipti flóttamannanna .
Abulhawa verður stödd hér á landi um helgina og verður meðal annars gestur á samstöðufundi í Þjóðmenningarhúsinu í dag , sunnudag , klukkan 16 .
" Þegar ég settist niður til að skrifa bókina vissi ég ekki mikið um hvað ég ætlaði að gera , " segir Abulhawa .
" Þetta hófst með orðunum Ör Davíðs [ sem var líka titill bókarinnar þegar hún kom fyrst út ] og mér fannst þessi leikur að orðum ganga upp .
Ég vissi að það yrðu tveir palestínskir bræður í bókinni , annar myndi alast upp sem ísraelskur gyðingur .
Þeir myndu hittast í andstæðum fylkingum í stríðinu , annar myndi heita Davíð með ör í andlitinu .
" Hún byrjaði að skrifa bókina eftir að hún heimsótti borgina Jenin .
" Ég kom þangað skömmu eftir fjöldamorðið , sem var framið þar árið 2002 , " segir hún .
" Ég vildi segja þessa sögu , segja frá því , sem gerðist þar , og því , sem ég varð vitni að .
En þegar ég settist niður til að skrifa og persónurnar tóku á sig mynd fór sagan að segja sig sjálf .
Persónurnar sögðu sína eigin sögu og ég varð ástfangin af þeim og vildi vera þeim trú og segja sögu þeirra heiðarlega .
" Í bókinni fjallar Abulhawi um flóknar spurningar frá mörgum hliðum .
Á einum stað kemur ein söguhetjan til Bandaríkjanna .
Þar finnur hún til sektarkenndar yfir því að hafa farið , en á einnig erfitt með að fóta sig í vernduðu samfélagi , sem skilur ekki það , sem hún hefur þurft að ganga í gegnum .
" Það eru margar hliðar á fólki , " segir Abulhawa .
" Í raun er þetta dæmi um það að persónur bókarinnar öðluðust eigið líf þegar ég fór að skrifa .
En ég er mjög ánægð ef það kemst til skila að það eru margar hliðar á þeim persónum , sem ég skrifa um .
Ég vildi sýna fólk í allri sinni mennsku .
Ég vildi heldur ekki dæma sögupersónurnar , heldur láta það lesandanum eftir .
Ég vildi sýna persónurnar sem manneskjur , ekki bara góðar eða slæmar , breyskar eða dyggðugar , heldur mannlegar .
" Á munaðarleysingjahæli Foreldrar Abulhawa urðu flóttamenn í sex daga stríðinu árið 1967 .
Þegar hún var unglingur fluttist hún til Bandaríkjanna og ólst upp á fósturheimilum .
Hún er með mastersgráðu í taugavísindum frá læknadeild Suður-Kaliforníu-háskóla .
Morgnar í Jenín er ekki sjálfævisöguleg fyrir utan einn kafla , sem heitir Munaðarleysingjahælið .
" Ég setti sögupersónuna Amal í mín spor þau þrjú ár , sem ég var á munaðarleysingjahælinu í Jerúsalem , " segir hún .
" Annað byggist ekki á mínu lífi , en auðvitað er þar ýmislegt úr mínum reynsluheimi , til dæmis er frásögn mín af Jenín byggð á því sem ég varð vitni að , sögum , sem ég heyrði á meðan ég var þar .
Annað er afrakstur mikilla rannsókna , samtala við fólk og minningar úr bókum , sem ég hef lesið .
" Í fréttaflutningi á Vesturlöndum er yfirleitt fjallað um Palestínumenn með mjög einhæfum hætti , en öðru máli hefur gegnt um Ísraela .
" Þegar Ísraelar særast eða falla fær fólk að kynnast þeim og sjá hryllinginn , " segir hún .
" Fólk fær að kynnast draumum þeirra og væntingum og það er talað við mæður þeirra og kærustur .
Þegar Palestínumenn eru drepnir hundruðum saman og dauðanum rignir yfir þá af himni , landi og sjó er þjáning þeirra sett fram í tölum og mjög gerilsneyddum texta .
Þetta býr til þá mynd að Ísrael , þetta mikla herveldi , sé í raun að verja sig gegn þessum í raun óvopnuðu borgurum sem sums staðar búa í örbirgð og hafa verið rændir öllu , heimili , arfleifð og sögu .
Fórnarlömbin verða árásaraðilinn og Palestínumenn þessar órökréttu , brjáluðu , andgyðinglegu verur .
Okkur er mjög sjaldan lýst á mannlegum nótum , sem fólki , sem er hrætt , elskar , dansar , eignast börn , verður ástfangið , hneykslar eða segir fúla brandara .
Þetta á ekki bara við um fjölmiðla , heldur líka Hollywood og aðra miðla .
" Og hverju vildi hún ná fram með bókinni ? " Ég vildi minna lesendur á okkar sameiginlegu mennsku , að fólk sæi okkur sem manneskjur .
" Abulhawa er ekki þeirrar hyggju að það sé rétta leiðin að stofna sérstakt ríki Palestínu , sem standi við hlið Ísraels og skrifaði fyrr á þessu ári grein ásamt Ramzy Baroud undir fyrirsögninni Palestína / Ísrael : eitt ríki með frelsi og réttlæti handa öllum .
Sú spurning vaknar hvernig eigi að vera hægt að sætta Ísraela og Palestínumenn þannig að þeir geti búið í einu ríki í ljósi þeirrar sögu , sem sögð er í bókinni og lýsir illri meðferð Ísraela á Palestínumönnum allt frá fimmta áratug 20. aldarinnar .
Sátt og samlyndi arfleifð þessa lands " Ég held að það sé hægt að ná fram slíkum sáttum , " segir Abulhawa .
" Palestína var alltaf staður þar sem hin þrennu eingyðistrúarbrögð þrifust hlið við hlið .
Hún var fjölmenningarstaður og fólk af ólíkum uppruna bjó saman að mestu í sátt og samlyndi .
Það er arfleifð þessa lands .
Ef litið er á sögu annarra átakaþátta í sögunni þá var þrælahald í Bandaríkjunum svo öldum skipti , heill kynþáttur var undirokaður .
Lausnin var að knýja fram algild mannréttindi og viðurkenna að þú munir búa við jafnan rétt og farið verði með þig eins og manneskju hvað sem líður kynþætti og húðlit , og að enginn sé öðrum æðri vegna meðfæddra einkenna .
Ég held að þegar þessi grundvallaratriði mannlegs velsæmis og alþjóðlegra laga hafa verið virt þar sem um hefur verið að ræða átök og kúgun hefur árangurinn verið mjög jákvæður .
Sama má segja um Suður-Afríku .
Fyrsta skrefið er að viðurkenna að Palestínumenn eru manneskjur , sem eigi að njóta sömu mannréttinda og restin af mannkyni .
Fyrir mér er það upphafið .
" Abulhawa segir að það sé vaxandi skilningur á því meðal Palestínumanna að eina leiðin sé eitt ríki .
" Eitt er að tveggja ríkja leiðin er ekki raunhæf , " segir hún .
" Hálf milljón ísraelskra landtökumanna býr á Vesturbakkanum .
Þeir eru vel vopnaðir og mjög öfgafullir .
Flestir þeirra trúa að guð tali beint til þeirra .
Að flytja þá með einhverjum hætti myndi leiða til blóðbaðs .
Burtséð frá því trúi ég í grundvallaratriðum ekki á tveggja ríkja lausnina .
Með því er verið að viðurkenna að það sé í lagi að meta gildi einstaklings út frá trúarbrögðum .
Ég held að það sé ekki í lagi , ekkert ríki á að komast upp með að gera það að lögmætum lífshætti .
" Abulhawa er gætin þegar hún ræðir þessi mál og tekur fram að hún líti svo á að Ísraelar , sem hafi fæðst og alist upp í Ísrael , séu í sínu heimalandi .
" Þegar ég segi að binda eigi enda á þetta kerfi kynþáttafordóma á ég við stjórnvöld , kynþáttafordómana í stjórnkerfinu , rétt eins og aðskilnaðarstefnunni í Suður-Afríku þurfti að linna .
En það þýðir ekki að kúga eigi eina þjóð , eða sparka henni úr landi .
Fólk á skilið að lifa sem jafningjar gagnvart lögunum .
Kynþáttafordóma á ekki að innleiða með lögum .
" Í bók Abulhawa lítur alþjóðasamfélagið ekki vel út .
Þegar fyrstu flóttamennirnir verða til eru bundnar vonir við að Sameinuðu þjóðirnar muni grípa í taumana , en þær verða fljótt að engu .
Á endanum fara Ísraelar sínu fram og það á enn við .
Í nýjustu ársskýrslu Amnesty International er öryggisráð Sameinuðu þjóðanna gagnrýnt fyrir að draga Ísraela ekki til ábyrgðar vegna meintra stríðsglæpa og hugsanlegra glæpa gegn mannkyni á Gaza .
Enginn getur sagt : Við vissum ekki " Alþjóðasamfélagið ber lagalega og siðferðislega ábyrgð á að binda enda á þessa stríðsglæpi , " segir Abulhawa .
" Þessi ábyrgð er tekin alvarlega þegar afrískir leiðtogar eiga í hlut eða þjóðir , sem ekki hafa jafnmikil áhrif í öryggisráðinu eða almennt hjá Sameinuðu þjóðunum .
Í mínum huga er Gasa fangabúðir .
Fólk hefur algerlega verið lagt í rúst efnahagslega , siðferðislega , félagslega , sálrænt .
Áttatíu prósent barna þjást af áfallastreituröskun .
Það er sláandi fjöldi ungs fólks og sálarlíf þess hefur verið eyðilagt .
Þarna býr ein og hálf milljón manna sem getur hvorki flutt vörur út né inn , getur hvorki komið né farið , getur ekki unnið , skólarnir hafa verið eyðilagðir og menntakerfið er að hrynja , efnahagslífið er hrunið og í ofanálag var sprengjum miskunnarlaust látið rigna yfir það .
Rannsóknir hafa sýnt að stríðsglæpir voru framdir .
Hvers vegna eru Ísraelar ekki kallaðir til ábyrgðar fyrir þetta ? Var ekki tilgangurinn með Genfarsáttmálanum að koma í veg fyrir að svona nokkuð endurtæki sig eftir síðari heimsstyrjöldina ? Nú gerist þetta fyrir allra augum og enginn getur sagt : Við vissum ekki .
" Á nokkrum stöðum í bókinni er vísað til þess að stofnun Ísraels var afleiðing ofsókna nasista á hendur gyðingum og þannig hafi Palestínumenn einnig mátt gjalda fyrir glæpi Hitlers .
Þjóðin , sem var hrakin brott , hrakti aðra þjóð brott til að skapa sér rými .
" Auðvitað er margt ólíkt , en einnig ýmis líkindi , " segir Abulhawa .
" En grunnforsendan er sú sama .
Það er sú forsenda að til sé hópur fólks sem í sjálfu sér hafi yfirburði fram yfir annan hóp fólks .
Af því sprettur öfgafull kúgun , morð og þar sem Palestína var þurrkuð út af kortinu í raun þjóðernishreinsanir .
Munurinn á því sem gerðist í seinni heimsstyrjöldinni og fyrir botni Miðjarðarhafs er hvað hið síðarnefnda nær yfir langan tíma , hófst fyrir 1947 þegar síonistahreyfingin vígvæddist .
Og það er að gerast í dag , á hverjum degi eru eigur fólks gerðar upptækar , Vesturbakkinn er eins og einangrað Bantustan , algerlega umkringt , það eru öryggishlið , vegir , sem eru bara fyrir gyðinga , landtökubyggðir , sem eru aðeins fyrir gyðinga , og alltaf þrengir meira og meira að palestínskum bæjum .
Gasa er fangelsi , fangabúðir .
" Abulhawa kom síðast til Gasa 2004 .
Í apríl hugðist hún fara þar á ráðstefnu en var neitað um að fara þangað .
Þess í stað var haldinn fjarfundur .
" Þar lýstu nemendur og prófessorar fyrir okkur lífi sínu , hvernig það er að búa við umsátur , að vera algerlega lokaður af frá umheiminum , að skorta nauðsynjavörur , horfa upp á menntakerfið hrynja og börn í hættulegum störfum , vaxandi heimilisofbeldi og hrun samfélagsins á margan hátt , " sagði hún .
" Einn stúdentinn sagði við mig : Veistu , stundum líður mér eins og ég geti lifað án matar eða lyfjanna , en það er einnig andlegt umsátur .
Ég hef verið að reyna að ná í bókina þína svo mánuðum skiptir , ég hef reynt að smygla henni og það tekst ekki .
Við getum ekki fundið gott efni til að lesa .
Það virðist vera smávægilegt atriði til að kvarta undan en það skiptir máli .
" 