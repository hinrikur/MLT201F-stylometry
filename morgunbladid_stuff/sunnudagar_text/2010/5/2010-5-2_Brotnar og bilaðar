Í haust verða 60 ár liðin frá því að bandaríska skáldkonan Edna St .
Vincent Millay lést .
" Og hver er Edna St .
Vincent Millay ? " kann einhver að spyrja .
Jú , hún var til dæmis fyrsta konan sem vann Pulitzer verðlaunin fyrir ljóðlist .
Hún fæddist í Maine árið 1892 og það má segja að frægðarferill hennar hafi byrjað þegar hún orti hið frábæra ljóð Renascence , ekki orðin tvítug .
Hún varð þekkt fyrir lýrísk ljóð sín og óhefðbundinn lífsstíl , en hún átti í ástarsambandi við konur og karla og var í opnu hjónabandi í 26 ár .
Millay lést í október 1950 , hafði hrasað niður stiga og látist í fallinu .
Ég velti því fyrir mér hvort feilspor Millay hafi ekki aðeins valdið ótímabærum dauða þessarar frábæru skáldkonu , heldur orðið til þess að hún hefur ekki hlotið þá viðurkenningu sem henni ber .
Ég bar upp þá hugmynd við nokkra kennara í háskólanum fyrir nokkrum árum að skrifa BA-ritgerð um þemu í ljóðum Millay .
Einn þeirra þekkti til skáldkonunnar en var ekki kunnugur verkum hennar , annar kannaðist við nafnið en tveir komu af fjöllum .
Það er ekki við þá að sakast , það er ómögulegt að kannast við hvert einasta ljóðskáld , jafnvel þó það hafi getið sér gott orð einhvern tímann , einhvers staðar .
Mér varð hins vegar hugsað aftur til Millay þegar ég var að glugga í Ariel eftir Sylviu Plath um daginn .
Það geri ég reglulega af því að ég hef aldrei náð tengingu við ljóð hennar en athuga annað slagið hvort það hafi breyst .
Svo var ekki .
Það hvarflaði síðan að mér að kannski væri Plath einfaldlega ekki jafn frábært skáld og umfjöllunin um hana virðist gefa til kynna .
Um Millay hafa verið skrifaðar tvær ævisögur svo ég viti , en um ævi Plath hafa verið skrifuð ógrynni af ævisögum , pistlum og blaðagreinum .
Nú er ég ekki að segja að Plath sé ekkert nema tískufyrirbæri , en maður veltir því óneitanlega fyrir sér hversu stóran þátt sjálfsmorðið og dramatískur persónuleikinn eigi í vinsældum hennar .
Meira að segja dóttir hennar , Frieda Hughes , viðurkennir að hafa velt því fyrir sér hvort mamma hennar hefði orðið eins virt ef hún hefði ekki stungið höfðinu í ofninn .
Sálfræðingurinn James C. Kaufman þykist viss um að kvenkyns skáldkonur séu líklegri til að þjást af andlegum sjúkdómum en aðrir rithöfundar .
En er þetta ekki bara öfugsnúið hjá honum ? Það er athyglisvert að fara yfir nokkur þekktustu nöfn kvenhöfunda í huganum ; Plath , Anne Sexton , Emily Brontë , Emily Dickinson , Iris Murdoch og svona mætti áfram telja .
Andlegir sjúkdómar , líkamlegir sjúkdómar , dramatískar skapsveiflur og umdeildir dauðdagar .
Kannski var ekki nóg fyrir Millay að vera tvíkynhneigð og detta niður stigann .
Þurfa konur að vera brotnar og bilaðar til að vera nægilega athyglisverðar ? 