Matur og munúð tóna ansi hreint vel saman og ekki að ástæðulausu .
Það að borða tengist jú sjálfri lífshvötinni , við deyjum ef við fáum ekki mat .
Og sama er að segja um samfarir karls og konu , tilgangur þeirra í líffræðilegum skilningi er að viðhalda mannkyninu .
Við þurfum því að gera hvort tveggja til að halda lífi : Matast og makast .
En að borða er ekki einvörðungu athöfn til að fylla belginn og seðja næringarþörf .
Ef vel er að verki staðið er það að borða ein almesta nautn sem hægt er að upplifa .
Hvur hefur ekki kynnst því að snæða svo unaðslega góðan mat að það jaðrar við netta nægju ? .
Fólk fær gæsahúð og stynur af sælu þegar það lætur ofan í sig alvöru lostæti .
Og einmitt þess vegna er mjög gott þegar þetta tvennt fer saman : Unaðsmatur og unaðsstundir .
Þetta er ástæðan fyrir því að þegar einhver vill ná ástum einhvers , þá flautar viðkomandi gjarnan til matarboðs .
Ef vel lukkast með matargerðina og hún er öll framkvæmd af mikilli ást og nautn , er næsta víst að viðkomandi nær umsvifalaust tökum á þeim sem graðkar í sig gómsætið .
Matarást er mjög góður undanfari annarrar ástar .
Svo þróast þetta líka vel saman .
Allur gangur er á því hverslags matur hverjum finnst erótískur .
Ostrur eru til dæmis það sem margir nefna , kannski vegna þess að þær eru slímugar , minna á einhvern hátt á kynfæri .
Aðrir nefna blóðugan mat , við það að borða hann nær fólk tengingu við dýrið í sér .
Sama er að segja um hrámeti eins og sushi , fegurðin spilar þar líka stóra rullu og bragðið gælir við tungu og góm .
Sumir tengja sushi jafnvel við geisjur og fá þá eitthvað út úr tilhugsuninni um undirgefni .
Svo er það rándýri eðalmaturinn , til dæmis kavíar , þar sem hvert gramm er syndsamlega dýrt , það eitt örvar sumt fólk , vekur upp kenndir sem tengjast völdum .
Svo getur verið sérlega skemmtilegt og æsandi að leika sér með matinn og hver og einn finnur sinn tón í því .
Að lepja ískalt kampavín úr nafla er ágætis innlegg í forleik .
Skrifaðar hafa verið ótal bækur um tengingu erótíkur og matar og til eru margar kvikmyndir sem koma inn á þennan galdur .
Nægir þar að nefna eðalræmur eins og Kryddlegin hjörtu , en í þeirri mexíkósku mynd segir frá henni Titu , en maturinn sem hún býr til hefur nánast yfirnáttúruleg áhrif á þá sem borða hann .
Stundum er hann svo lostavekjandi að allar hömlur falla af matargestum .
Og allar þessar yfirþyrmandi tilfinningar hennar Titu sem færast frá hjartanu yfir í fingurna sem búa til matinn , allt var það vegna ástar hennar á honum Pedro , sem hún fékk ekki að eiga .
Einnig er mjög eftirminnilega í þessu samhengi kvikmyndin Súkkulaði sem sænski leikstjórinn Lasse Hallström gerði með þeim Johnny Depp og Juliette Binoche í aðalhlutverkum .
Stúlkan , sem hin undurfagra Binoche leikur , býr einmitt til súkkulaði sem vekur heldur betur kynhvötina .
Skundið nú lesendur góðir út á næstu leigu og gæðið ykkur á þessum lostavekjandi og skemmtilegu kvikmyndum .
