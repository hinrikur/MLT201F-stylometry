Fólk hleypur eins og fætur toga út af veitingastaðnum .
Er kominn upp eldur ? Er maturinn svona vondur ? Eða leysti einhver vind ? Nei , það er kominn gestur í hús – maður á mótorhjóli .
Hann nálgast okkur óðfluga upp stigann .
Leiknin er aðdáunarverð enda uppsker hann lófatak viðstaddra .
Á flestum öðrum veitingastöðum yrði maður á mótorhjóli skilgreindur sem boðflenna en ekki á lúxusveitingastaðnum í Veröld BMW í München .
Hann er þvert á móti á vegum húsbænda því Veröld BMW er í senn sýningarsalur og afhendingarstaður fyrir nýja eðalvagna af því tagi .
Frá hjólfiminni sný ég mér að matnum .
Panta einhvern kjúklingarétt .
Það renna þó á mig tvær grímur þegar þernan kemur með prjóna .
Fram á þennan dag hefur mér tekist að sneiða hjá því að snæða með prjónum en nú er það vandræðalega augnablik sumsé runnið upp – við fullt borð af ókunnugu fólki .
Ég svitna milla tánna .
Þegar sessunautarnir veita klunnalegum tilburðunum athygli heggur einn þeirra mig hins vegar snarlega niður úr snörunni .
" Blessaður borðaðu þetta bara með skeiðinni .
" Málið dautt .
Guð blessi manninn ! Þegar ég sporðrenni síðasta bitanum stendur óvænt upp stór hundur á þarnæsta borði .
Gengur út .
Kem ekki tegundinni fyrir mig .
Eftir matinn tekur við skoðunarferð um undraheim BMW .
Lóðsinn er einskonar vasabrotsútgáfa af Brad Pitt , dragfínn í tauinu og vel greiddur .
Hann talar ensku með tilþrifamiklum amerískum hreim , slíkar eru munnviksgeiflurnar að maður skilur hvorki upp né niður á köflum .
En pilturinn er kurteisin uppmáluð og rekur hvergi í vörðurnar .
Þjóðverjar mæta ekki óundirbúnir til leiks .
Á aðalgólfinu er einhver auðkýfingur að sækja Bjammann sinn .
Með stjörnur í augum .
Brad Pitt lýsir ferlinu sem leiðir til þeirrar sælustundar með þeim hætti að einna helst má bera það saman við að eignast erfingja .
Auðkýfingurinn kyssir gripinn og kjassar áður en hann ekur út .
Kannski verð ég einhvern tíma í hans sporum .
Og þó .
Þegar ég fæ að setjast eitt augnablik upp í flaggskipið , Der BMW Individual 760Li , átta ég mig nefnilega á því að Blaðamannafélag Íslands þarf að bretta ærlega upp ermarnar í kjarabaráttunni ef sá draumur á að rætast .
Verðið er nefnilega 180.000 evrur .
Litlar 29.700.000 krónur á gengi föstudagsins .
Vel í lagt fyrir Lazy Boy á hjólum .
En helvíti fer samt vel um mann í svona kerru .
Brad fer líka með okkur í geymslur hússins , þar sem bílarnir eru vistaðir síðustu klukkustundirnar fyrir afhendingu .
Vel er hlúð að þeim áður en þeir " fá sér kríublund " , eins og Brad kemst að orði .
Ég gleymi að spyrja hvort lesið sé fyrir bílana áður .
Hvert eintak hefur víst sinn persónuleika .
Heimsókninni lýkur í BMW-safninu handan götunnar .
Þar spyr ég starfsstúlku hvort ég megi taka myndir .
" Af mér ? " spyr hún á móti .
Klumsa " Nei , nei , af bílunum , " flýti ég mér að segja .
" Að sjálfsögðu .
" Þeir kunna sig , Þjóðverjarnir .
orri@mbl.is 