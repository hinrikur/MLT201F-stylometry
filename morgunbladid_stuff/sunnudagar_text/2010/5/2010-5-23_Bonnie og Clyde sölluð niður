Við vorum allir sex vopnaðir haglabyssum , sjálfvirkum rifflum og skammbyssum .
Við hófum skothríðina með sjálfvirku rifflunum og tæmdum þá áður en bíllinn kom að okkur .
Þá tókum við upp haglabyssurnar ...
Reyk lagði frá bílnum og svo virtist sem kviknað væri í honum .
Þegar haglabyssurnar höfðu gert sitt gagn tæmdum við úr skammbyssunum á bílinn sem var kominn framhjá okkur og stakkst ofan í skurð skammt þar frá .
Minnstu munaði að hann ylti .
Við héldum áfram að skjóta á bílinn eftir að hann nam staðar .
Tókum enga áhættu .
" Lögregluteymið sem sat fyrir Bonnie Parker og Clyde Barrow á fáförnum vegi í Bienville-sókn í Louisiana á þessum degi fyrir 76 árum tók útlagana alræmdu engum vettlingatökum , svo sem glöggt kemur fram í yfirlýsingu tveggja úr teyminu , Teds Hintons og Bobs Alcorns .
Parker og Barrow , eða Bonnie og Clyde eins og flestir þekkja þau , höfðu leikið lausum hala um miðríki Bandaríkjanna um tveggja ára skeið , farið ránshendi um banka , verslanir og bensínstöðvar og myrt að því er talið er a.m.k. níu lögreglumenn og ótilgreindan fjölda óbreyttra borgara .
Þau voru álitin afar hættuleg og höfðu verið eftirlýst um langt skeið þegar lögregla hafði loksins hendur í hári þeirra þennan örlagaríka dag .
Hópurinn sem sat fyrir parinu í Louisiana hafði elst við það í meira en fjóra mánuði undir forystu Franks Hamers , reynds mannaveiðara frá Texas .
Smám saman þrengdist hringurinn og þegar Hamer og menn hans höfðu spurnir af því að Bonnie og Clyde væru á leið til Louisiana þann 21. maí 1934 biðu þeir ekki boðanna .
Komu sér tryggilega fyrir á téðum stað á þjóðveginum og biðu .
Sumar heimildir herma að þeir hafi beðið í hálfan annan sólarhring en aðrar aðeins næturlangt .
Alltént er staðfest að Hamer og félagar voru við það að gefast upp á biðinni þegar þeir heyrðu skyndilega stolinn Ford V8 nálgast á miklum hraða laust eftir klukkan níu að morgni 23. maí .
Tveir í hópnum þekktu misindisfólkið í sjón og þegar þeir staðfestu að um réttan bíl væri að ræða hófst skothríðin sem lýst er hér að framan .
Örlög skötuhjúanna voru ráðin um leið og fyrsta kúlan fór í loftið .
Þau áttu aldrei möguleika .
Talið er að Clyde hafi fallið fyrst , alltént staðhæfði Ted Hinton að Bonnie hefði rekið upp vein þegar hún gerði sér grein fyrir að lagsmaður hennar hafði orðið fyrir skoti .
Samkvæmt skýrslu dánardómstjóra voru sautján aðskilin skotsár á líki Clydes og 26 á líki Bonniear , þar af nokkur á höfði .
Svo illa voru líkin farin að erfiðlega gekk að smyrja þau vegna skorts á líkamsvessum .
Í bílnum fannst gríðarlegt magn skotvopna og -færa , auk fimmtán para af stolnum skráningarnúmerum .
Fregnin um fall Bonniear og Clydes fór eins og eldur í sinu um Bandaríkin og forvitið fólk dreif að .
Tveir sexmenninganna sem urðu eftir á staðnum til að gæta líkanna áttu í erfiðleikum með að hafa hemil á múgnum og konu einni tókst að klippa lokk úr blóðugu hári Bonniear og bút úr kjól hennar sem hún seldi síðar dýrum dómum sem minjagripi .
Á elleftu stundu tókst að stöðva mann sem hugðist saga skotfingurinn af Clyde og annan sem hafði augastað á eyranu .
Múgnum héldu engin bönd .
Enda þótt Bonnie og Clyde hafi komið fram á sjónarsviðið á hæpnum forsendum hefur frægð þeirra haldist fram á þennan dag .
Ýmsir rekja þá staðreynd ekki síst til ögrandi ljósmynda sem teknar voru af Bonnie meðan vígatíðin stóð sem hæst .
Fullyrt er að án hennar væri Clyde löngu fallinn í gleymskunnar dá .
Þá dró kvikmynd Arthurs Penns frá 1967 , Bonnie og Clyde , með Warren Beatty og Faye Dunaway í aðalhlutverkum ekki úr vinsældum þessa vígamóða pars en þess má geta að í Illinois er starfrækt safn þeim til heiðurs .
Clyde Barrow var 25 ára þegar hann týndi lífi en Bonnie Parker aðeins 23 ára .
orri@mbl.is 