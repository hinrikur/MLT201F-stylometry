Ég held því stundum fram við sjálfa mig að ég sé of taugaveikluð til að lesa , hef áunnið mér hið vinsæla frávik " yfirlýstan athyglisbrest " og því er það að ég óska mér þess miklu heldur en að af geti orðið , " að ég gæti lesið hina og þessa bókina " og horfi á bókastaflana sem allt eru um kring á heimili mínu , ýmist skelfingu lostin eða hugsanlega með hjartað fullt af þrá .
Ég veit það ekki .
Kannski er það líka ofgnóttin sem gerir það að verkum að maður lamast nánast og verður eins og andsnúin öllum þessum orðum sem svífa um alls staðar og allt um kring .
Mér finnst þau á köflum , ofmetin .
Ég segist persónulega meira fyrir hljóð .
Sennilega vinnur tíminn heldur ekkert sérstaklega með mér í þessu ímyndaða áhugamáli , bóklestri .
En það seytlar ein og ein inn og ég get nú verið þakklát fyrir þær sem þó skreiðast í gegn því þeirra nýt ég þá kannski enn betur en ella .
Þær bækur sem mig langar að nefna hér eru til dæmis bókin " Hvað er þetta hvað ? " eftir Dave Eggers sem skrifaði bókina eftir að " söguhetja bókarinnar , Valentino Achak Deng " hafði sagt honum sögu sína en hann var bara lítill drengur þegar ráðist var á þorpið hans í Suður-Súdan og það lagt bókstaflega í rúst .
Sagan lýsir svo flóttanum , lífinu í flóttamannabúðum í Eþíópíu og Kenýa og svo kynnum af því lífi sem tekur við þegar til vesturheims er komið .
Þessi bók er alveg ótrúleg og maður engist um á ferðalaginu með þessum ótrúlega sterka dreng sem gekk í gegnum hreint helvíti ásamt hundruðum annarra drengja með vonina eina að vopni .
Æ , hvað maður verður þakklátur fyrir að fá pínulitla innsýn inn í lífsýn annars fólks .
Sú guðdómlega tilfinning þegar maður er minntur á önnur veganesti en manns eigin .
Önnur bók sem ég vil nefna er bókin hans Jóns Kalmanns Stefánssonar , " Harmur englanna " en hún er framhald af bókinni " Himnaríki og helvíti " sem kom sennilega árinu eða tveimur áður út .
Því er nú þannig varið með þennan höfund þykir mér og hefur hann þar nokkra sérstöðu meðal annarra höfunda hér á landi á að mér þykir best að lýsa því sem svo að hann " skrifi með hjartanu " og því sest hann svo ljúflega á hjartalögn manns sjálfs .
Úr því að hjartað hefur borið svo sterklega á góma er augljóst hvert leiðin liggur .
" Heim til míns hjarta " er opnun á tilfinningu og hefur að mínu viti eða öllu heldur tilfinningu engum og engri tekist það sem Oddnýju Eir Ævarsdóttur tekst hér , nú eða að opna fyrir djúpa hreinskilna , einlæga , fagra , samræðu við hjarta sitt , hjarta mitt , hjarta fleiri en okkar ? Gúmmí-Tarsan er í yfirstandandi standandi lesningu fyrir svefntíma þeirra sem yngri eru og sá stendur nú fyrir sínu ! Það er alveg sama hvað maður les hann oft , hann nær manni alltaf ! Önnur bók sem ég nýverið las með börnum mínum er bókin Aþena ( ekki höfuðborgin í Grikklandi ) og er sú bók aldeilis frábær , svo ekki sé fastar að orði kveðið , skemmtileg með afbrigðum , næm á alla þá hluti sem skipta mestu máli .
Nú , annars er höfuðið bara yfirfullt af nótum , töktum , ljósrituðum tónfræðiheftum , minnisatriðum um skylduverk daganna .
