Stangveiði Einar Falur Ingólfsson efi@mbl.is Í fyrsta kasti í Holuna var rifið kröftuglega í fluguna og þegar ég lyfti stönginni sveif silfraður fiskur upp úr hylnum .
Hann stökk ekki einu sinni heldur fjórum sinnum .
Smám saman tókst mér að lempa sjóbirtinginn að landi og skömmu síðar synti 55 cm geldfiskurinn , feitur og pattaralegur , eflaust ein fimm pund að þyngd , aftur út í ána .
Flugan sveif í annað sinn yfir hylinn og var varla sokkin þegar aftur var rifið í hana , að þessu sinni um tveggja punda hrygnd hrygna sem einnig fékk frelsið .
Þegar þriðja og fjórða kast vöktu engin viðbrögð í djúpinu tók ég að fyllast efasemdum ; var takan dottin niður ? Það var þó engin ástæða til að örvænta því í fimmta kasti var tekið þungt í Black Ghost-straumfluguna .
Þetta var líka þungur fiskur .
Ég togaðist lengi á við birtinginn sem þumbaðist fram og aftur í Holunni og sveigði stífa stöngina hressilega .
Ég var farinn að líta í kringum mig og leita að veiðifélögunum sem voru væntanlegir á hverri stundu .
En lómur og tvær lóur voru einu vitnin að því þegar 80 cm löngum hængnum var loks landað ; eftir mælingu kvaddi hann með pirringslegri sporðsveiflu sem jós vatni framan í mig .
Svona byrjaði veiðisumarið .
Rykugir tjaldar og birtingar Sökum anna hefur hugurinn furðu lítið hvarflað að veiði í vor .
En þegar tækifærið gafst í vikunni að skjótast austur í draumalendur sjóbirtingins funaði veiðihugurinn upp .
Leiðin lá undir öskuskýið frá Eyjafjallajökli og vissulega var sjónarspilið glæsilegt á Suðurlandi , með gosstrókinn fyrir augum .
Gamanið kárnaði þó undir Eyjafjöllum , þar sem stífur vindur þyrlaði ljósbrúnu öskurykinu um allt .
Tryggð tjaldaparsins við heimahagana var aðdáunarverð , þar sem þeir kúrðu sig niður í sótugum vegkantinum við Þorvaldseyri , rykugir og rauðeygðir .
Gosið hamlaði vorveiðimönnum för austur í sveitir í nokkra daga en eftir að vegurinn var opnaður að nýju hafa borist fregnir af góðri veiði ; mok í Steinsmýrarvötnum , boltafiskum hanpað í Tungufljóti og víst hefur það einnig verið gott í Geirlandsá og í Vatnamótum .
Og í Tungulæk .
Það sannreyndi ég á þessum tveimur tímum sem ég náði að kasta í þá góðu veiðiá um kvöldið .
Það var í Holunni sem ég landaði þessum þremur áður en félagarnir mættu .
Áður en við hættum hafði ég haft hendur á tveimur til og félagarnir fengu líka nokkra , á bilinu 45 til 80 cm langa .
Daginn eftir fannst okkur sumarið vera komið .
Hitinn lyfti sér upp í níu gráður ; þegar mildum skúrunum létti blasti dýrð Vatnajökuls við .
Og fiskarnir héldu áfram að taka , af og til .
Við köstuðum víða og yfirferðin skilaði árangri .
Saman fengum við þrír um 30 birtinga og eina bleikju , á um fimm eða sex tímum .
Það er ekki slæmt .
Að standa á bakkanum með flugustöng í hendi , kasta vonglaður fyrir þennan kröftuga fisk , hlýða á köll lómsins og fylgjast með flotum farfugla mæta til landsins .
Nei , það er ekki slæmt .
Eitt sem við ræddum við Tungulæk þennan morgun er hvort það skiptir nokkru máli að skipta um flugu ; hvort fiskurinn taki ekki þá flugu sem berst að honum þegar hann er í stuði til að taka .
Félagi minn var sannfærður um að svo væri .
Eftir að hafa veitt síðasta hylinn í ferðinni er ég ekki viss .
Í veiðistað sem kallast Gussi var greinilega talsvert af fiski .
Ég byrjaði með svartan Nobbler á taumnum og veiddi mig niður um tíu metra langa breiðu .
Í fyrstu umferð vakti flugan sífellt viðbrögð .
Ég landaði tveimur fjögurra punda fiskum og fékk allnokkur högg til .
Þá fór ég aðra umferð með sömu flugu – án þess að verða var .
Þá skipti ég , setti Black Ghost undir og aftur varð allt vitlaust ; ég setti í einn og landaði og missti tvo aðra .
Í næstu umferð með sömu flugu gerðist ekkert .
Ég klippti hana af taumnum og leyfði mér að draga þá ályktun að eftir að hafa séð fluguna einu sinni misstu fiskarnir áhugann á henni .
Eflaust kemst ég að einhverju öðru í næstu ferð .
En veiðitímabilið er svo sannarlega hafið .
