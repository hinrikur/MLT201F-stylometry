Undanfarin misseri hafa Google og bókaútgefendur eldað saman grátt silfur vegna átaks Google í að koma öllum heimsins bókum á stafrænt snið .
Fyrir stuttu náðist loks sátt í þeirri deilu , sem reyndar á eftir að staðfesta , en varla var blekið þornað þegar fréttist að Google ætlaði að byrja bóksölu á netinu .
Amazon hefur forystu í sölu á bókum á stafrænu sniði , en Apple hefur sótt hart að því á undanförnum mánuðum og Barnes & Noble sömuleiðis .
Öll eru fyrirtækin hvert með sína gerð af lestrartæki eða rafrænan lesara , Amazon með Kindle , Barnes & Noble með Nook og Apple með iPad .
Google hyggst aftur á móti bjóða upp á bækur sem hægt verður að lesa í hvaða tóli og tölvu sem er og ætlar ekki heldur að setja upp eina bókabúð á netinu , heldur bjóða útgefendum að selja á eigin vefsetrum og hvaða bókabúð sem er að setja upp stafræna sjoppu .
Google kallar þjónustuna Google Editions og byggir hana á bókaleitinni sem fyrirtækið hefur byggt upp á undanförnum árum , en í henni er unnt að leita í texta bóka sem fyrirtækið hefur skannað inn en ekki bara í heiti eða lýsingu .
Þegar einstaklingur síðan finnur bók sem hann vill kaupa sér Google um að afgreiða bókina úr gagnagrunni sínum , en útgefandinn og Google skipta með sér afrakstrinum , útgefendur fá 63% af söluverði ( og greiða höfundi sinn hluta ) , Google 37% .
Ekki er ljóst hvor Google hyggst skipta sér af verðlagningu bókanna líkt og Amazon hefur gert , en Amazon hefur þvingað útgefendur til að selja bækurnar á lægra verði en prentútgáfur þeirra .
Bækurnar verður hægt að lesa í vafra yfir netið , en ekki er ljóst hvort búnar verða til sérstakar útgáfur fyrir Kindle , Nook eða iPad og ekki heldur hvort og þá hvaða höfundarréttarvörn verður notuð .
Samkvæmt upplýsingum frá Google verða 500.000 titlar til sölu í fyrstu úgáfu Google Editions , en bækur sem eru utan höfundarréttar verða stór hluti af því , þ.e. bækur þar sem höfundarréttur á ekki við .
