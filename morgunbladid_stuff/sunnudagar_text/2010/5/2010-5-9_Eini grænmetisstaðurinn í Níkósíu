Nálægt línunni sem skiptir Níkósíu , höfuðborg Kýpur , í tvennt svífur undarlega kunnugur andi yfir vötnum .
Hér , á besta stað í gamla hluta borgarinnar , rekst ferðalangur óvænt á íslenskan veitingastað , hinn " himneska græna kost " Ingu Karlsdóttur frá Keflavík ; að vísu með góðri aðstoð Lonely Planet-ferðabókarinnar sem mælir sérstaklega með " Inga ' s Veggie Heaven " , " ómetanlegri viðbót við veitingahúsaflóru Níkósíu " , eins og þar stendur .
" Eru Íslendingar hér ? " spyr ég um leið og ég gægist inn um dyrnar á litlu , fallegu , nýuppgerðu , hvítu steinhúsi og veit þó svarið fyrirfram , búin að koma auga á konu sem hefur þannig yfirbragð að hún einhvern veginn getur ekki verið neitt annað en Íslendingur .
" Skipta höfuðborgin " Þetta er ekki í fyrsta sinn sem Íslendingar reka inn nefið hjá Ingu , sem búið hefur á Kýpur í næstum þrjá áratugi , en þeir eru þó býsna sjaldséðir , segir hún mér .
Kannski vegna þess að þeir Íslendingar sem yfirhöfuð ferðast til Kýpur hafa í gegnum tíðina verið þar á vegum ferðaskrifstofa og þá oftast nær niðri í Limassol , á suðurströnd landsins .
Níkósía er hins vegar uppi í miðju landi og kannski vinsælli meðal annars háttar ferðalanga , þeirra sem vilja kynna sér síðustu " skiptu höfuðborgina " , eða svo kalla ferðahandbækur Níkósíu , og fara yfir " landamærin " sem skipta borginni og landinu í tvennt milli Kýpur-Grikkja og Kýpur-Tyrkja .
Aðeins tvær aðrar íslenskar konur búa að staðaldri á Kýpur .
Báðar eru þær giftar Kýpverjum , önnur í borginni Larnöku og hin í Limassol .
Inga segir þær þó ekki hittast ýkja oft .
Auk þess á einn Íslendingur hús í Limassol en er þar ekki nema sumarmánuðina .
" Hingað á veitingastaðinn kom síðan kona í fyrra sem bókstaflega rann á hljóðið , " segir hún .
" Þá var ég að spila geisladisk með Björgvini Halldórssyni og hún varð furðu lostin yfir því að heyra allt í einu íslenska tónlist inni í miðri Nikósíu .
" Það er eitthvað sérstakt við það að rekast fyrir tilviljun á Íslending við þessar aðstæður og maður sér það á Ingu að þrátt fyrir þrjátíu ára fjarveru frá Íslandi hefur Íslendingseðlið ekki yfirgefið hana , þessi tilfinning að við þekkjumst í raun öll , tilheyrum sömu familíunni , og að þegar Íslendingar hittist á fjarlægum stað hljóti þeir að taka tal saman .
Raunar er augljóst að Ísland býr ríkt í Ingu því að ofan á bókahillu eygi ég ljósmyndabók eftir Sigurgeir Sigurjónsson og á korktöflu hangir nýleg úrklippa úr íslensku dagblaði með mynd af eldgosinu á Fimmvörðuhálsi .
Beiðni minni um viðtal er vel tekið og stutt í íslenska gestrisni því Inga býður til veislu heima hjá sér daginn eftir , á sjálfan föstudaginn langa .
Lét kylfu ráða kasti Eins og áður sagði hefur Inga búið á Kýpur síðustu þrjátíu ár ásamt eiginmanninnum , Demetris Hadjipanayi , og fjórum börnum þeirra .
Húsmóðurstarfið hefur lengst af verið hlutskipti Ingu – en hún segir að það hafi smám saman orðið til innra með henni sterk löngun til að gera eitthvað ein og sjálf , fyrir utan heimilið .
" Ég hafði gengið með þennan draum í maganum í 10 ár , " segir hún .
" Fyrir fimm árum var ég síðan á Íslandi , gerði mér ferð á Grænan kost , settist þar niður og pantaði mér mat .
Þegar ég hafði kyngt síðasta munnbitanum lá ákvörðun fyrir í huga mér og ég vissi að ég ætlaði að láta drauminn rætast um að opna grænmetisstað á Kýpur .
" Inga ' s Veggie Heaven var svo opnaður fyrir fjórum árum , mitt á helstu gönguleið erlendra ferðamanna , í borgarhluta þar sem nú á sér stað mikil uppbygging .
Í þessu gamla , uppgerða húsi hefur verið veitingarekstur í yfir fimmtíu ár .
" Það var hérna dæmigerð kaffistofa með kýpversku kaffi og samlokum , rekin af konu sem var orðin mjög fullorðin .
Ég kom hingað einu sinni og fékk mér kaffi hjá henni , féll strax fyrir húsinu og sá mikla möguleika fyrir veitingastað eins og þann sem mig langaði til að opna .
Þegar gamla konan féll frá , einu og hálfu ári síðar , hringdi í mig dönsk vinkona sem upphaflega ætlaði að taka þátt í þessu ævintýri með mér og sagði : " Nú er tækifærið fyrir þig Inga .
Gamla konan er dáin og þú skalt hringja strax á bæjarskrifstofuna og sækja um að leigja húsið .
" Inga lét kylfu ráða kasti og eftir heillangt umsóknarferli fékk hún leyfið .
Ekki voru þó allir sáttir við úthlutunina og sonur fyrrverandi rekstraraðila , sem einnig sótti um að leigja húsið , skrifaði kvörtunarbréf í bæjarblaðið , býsnaðist yfir því að þessi " Englendingur " skyldi hafa verið valinn til að taka við rekstri í húsinu , en ekki heimamaður .
Borgarstjóri Nikósíu svaraði hins vegar bréfinu og sagði að sá umsækjandi sem hefði haft uppi best áform um rekstur í húsinu hefði fengið leyfið , og sá umsækjandi hefði verið Inga Hadjipanayi , Kýpverji sem ekkert væri upp á að klaga .
" Skemmtilegt umhverfi Veitingastaðurinn er opinn frá klukkan níu til fimm og Inga segir reksturinn hafa gengið vel frá byrjun , hún hafi fljótt eignast sína fastagesti og að til hennar komi alls konar fólk , ekki bara grænmetisætur .
Í upphafi var hún með aðstoðarkonu sem aðeins gat unnið til klukkan eitt , svo það sem eftir lifði dags var hún ein á staðnum .
Kom fyrir að hún lenti í vandræðum með að anna eftirspurn gesta seinnipart dagsins .
" Stundum fylltist staðurinn eftir að ég var orðin ein og þá kom fyrir að ég þurfti að kalla einhverja fastakúnna inn í eldhús til að hjálpa mér .
En þeir tóku því mjög vel og voru alveg til í að taka aðeins til hendinni , " segir hún og hlær .
Í dag hefur Inga ráðið heilsdagsmanneskju sér til halds og trausts , ítalska aðstoðarkonu sem tekur þátt í því dag hvern að elda allan mat frá grunni .
Inga segist styðjast töluvert við uppskriftir frá Sólveigu Eiríksdóttur sem hún síðan breytir og bætir eftir eigin höfði í tilraunaeldhúsinu sínu .
Þær stöllur baka sitt eigið brauð úr lífrænu spelti og bjóða einnig upp á sykurlausar kökur og sojaís .
Veitingasalurinn er lítill og heimilislegur með opnu eldhúsi , en flest borðanna eru úti undir beru lofti á stórri verönd sem er umkringd vinnustofum listamanna .
" Borgin á þessi hús og leigir út til listamanna sem eru hér með sína starfsemi , " segir Inga .
" Nágrannar mínir hér eru tvær keramiklistakonur , maður sem blæs í gler , annar sem málar íkona á tré og ung kona sem er skartgripahönnuður .
Þannig að umhverfið allt er mjög lifandi og skemmtilegt .
" Veitingastaðurinn hennar Ingu er eini grænmetisstaðurinn í Níkósíu .
Tvær eða þrjár tilraunir hafa verið gerðar til að halda úti slíkum stöðum í borginni en allar hafa þær mistekist .
Inga segir að Kýpverjar hafi ekki haft mikla trú á þessu uppátæki hennar í byrjun .
" Meira að segja Demetris spurði mig hver ég héldi eiginlega að færi að kaupa grænmetismat á Kýpur .
Undirstaðan í grískum mat er kjöt og það er það sem fólk er vant að borða hér .
Ég er ekki einu sinni grænmetisæta sjálf en það eru bara svo miklir möguleikar á að gera spennandi hluti í eldamennsku með grænmeti .
" Sviptur æskuheimilinu Maðurinn hennar Ingu , Demetris , er fæddur og uppalinn í " tyrkneska hluta " Kýpur , en Tyrkir tóku norðurhlutann með hervaldi árið 1974 og þar var síðar stofnað " sjálfstætt ríki " Kýpur-Tyrkja sem engin þjóð hefur þó viðurkennt nema stjórnvöld í Tyrklandi .
Demetris hefur að sögn aðeins farið einu sinni á æskuslóðirnar eftir að það varð mögulegt , en landamærin voru opnuð fólki árið 2004 þegar viðræður stóðu sem hæst um endursameiningu eyjunnar , viðræður sem síðan sigldu í strand .
" Hús fjölskyldunnar var tekið yfir af öðru fólki eftir innrás Tyrkja og eftir að hafa séð æskuheimili mitt einu sinni , í höndum ókunnugs fólks , hef ég ekki haft áhuga á að fara þangað aftur , " segir Demetris .
Það má því kannski segja að Inga og Demetris séu bæði aðskilin frá heimahögunum , þótt af ólíkum ástæðum sé .
Demetris er rafeindaverkfræðingur og starfar nú hjá Mercedes Benz-bifreiðaframleiðandanum .
Börnin eru fjögur , eins og áður kom fram : Yanni , 24 ára , er í listnámi í Aþenu á Grikklandi en miðbörnin tvö sækja háskóla á Kýpur , Elías , 21 árs , nemur tölvunarfræði og hin tvítuga Elísa stúderar tyrknesku og Mið-Austurlandafræði .
Yngst er Kristjana , 14 ára .
Inga segist hafa lært grísku í gegnum börnin .
" Ég byrjaði á því að sækja tíma þegar ég flutti hingað fyrst en síðan lærði ég tungumálið bara með börnunum mínum , það má kannski segja að ég hafi farið fjórum sinnum í fyrsta bekk , " segir hún og kímir .
Engin þörf á heimanmundi En hvernig kom það eiginlega til að ung kona frá Keflavík fluttist búferlum til Kýpur ? " Það var nú bara þannig að ég kom hingað í frí fyrir 30 árum og fór aldrei heim til Íslands aftur , " segir Inga brosandi .
" Þegar ég var tvítug langaði mig til að skipta um umhverfi og ákvað að fara til Svíþjóðar að vinna fyrir Volvo í eitt ár .
Um jólin árið 1981 kom ég hingað til Kýpur með finnskri vinkonu minni , nánar tiltekið til Larnaka .
Þar hitti ég Demetris sem var þá að gegna herskyldu .
Um sumarið kom ég síðan aftur hingað en þurfti að yfirgefa landið í lok ársins af því ég var ekki með kýpverskt landvistarleyfi .
En Demetris elti mig til Íslands og við giftum okkur þar í ágúst 1983 .
" Í kjölfarið fóru ungu hjónin til Óman og síðar til Dubai , þar sem Demetris var við störf , en fluttu síðan alfarin til Kýpur árið 1986 þar sem Demetris hóf störf hjá Mercedes Bens , sem fyrr segir .
Inga segir að þegar þau Demetris stóðu í tilhugalífi sínu hafi jafnan verið borgaður heimanmundur með kýpverskum konum .
" Það var auðvitað ekkert borgað með mér , " segir Inga , " og ég get sagt þér að ég fékk stundum að heyra það .
Á þessum tíma var það heilmikið mál fyrir mann héðan að giftast útlenskri konu .
" Þegar Demetris er inntur eftir þessu þvertekur hann hins vegar fyrir það að hafa séð eftir heimanmundinum og segir : " Nei það var sko alls engin þörf fyrir heimanmund í Ingu tilfelli , hún er mín Brika [ gríska orðið yfir heimanmund ] .
" Ræktar tengslin við Ísland Aðspurð hvernig hún haldi tengslum við Ísland segir Inga að hún hafi reynt að fara heim með reglulegu millibili .
" Það hefur orðið auðveldara í seinni tíð , því flugmiðar eru orðnir ódýrari .
Hér áður fyrr kostuðu flugfarmiðar fyrir okkar sex manna fjölskyldu hátt í mánaðarlaun .
" Og fjölskylda Ingu hefur verið dugleg að heimsækja hana til Kýpur .
" Ég á þrjú systkin sem öll búa í Njarðvík ; Jóhönnu , Oddgeir og Þórð .
Þau hafa komið hingað að heimsækja mig , og móðir mín , Elín Þórðardóttir , hefur komið manna oftast .
Í fyrra átti ég fimmtugsafmæli og þá komu þau öll hingað í heimsókn , þrátt fyrir erfitt ástand á Íslandi .
Bróðir minn sá reyndar alfarið um framkvæmdina á því , hann leitaði á netinu þar til hann fann yndislegt hús í Pafos [ á vesturströnd Kýpur ] þar sem við héldum upp á afmælið með pomp og prakt .
" Inga hefur fulla ástæðu til að vera bjartsýn á framtíð veitingastaðarins Inga ' s Veggie Heaven því í miðborg Nikósíu og gamla hluta hennar á sér nú stað mikil uppbygging , styrkt af Evrópusambandinu , undir þeim formerkjum að rækta beri menningararfleifð landsins .
Borgin er afar áhugaverð heim að sækja og hefur mikla ónýtta möguleika hvað ferðamannaiðnaðinn varðar .
Og þrátt fyrir efasemdaraddir í upphafi hefur það komið á daginn að heimamenn kunna vel að meta þessa viðbót við veitingahúsaflóruna í Nikósíu .
" Það væri möguleiki fyrir mig nú þegar að byrja með heimsendingarþjónustu .
Það hafa komið þónokkuð margar fyrirspurnir varðandi það frá fólki sem vinnur í fyrirtækjum hérna í nágrenninu og myndi gjarnan vilja borða mat frá mér í hádeginu en kemst ekki frá .
Oft fæ ég líka sérpantanir og reyni að sinna þeim eftir bestu getu ef það er með skynsamlegum fyrirvara .
Þá hefur fólk smakkað eitthvað hjá mér og þótt sérlega gott og vill bjóða upp á það heima hjá sér við sérstök tækifæri .
En ég ætla að fara varlega í að færa út kvíarnar í veitingarekstrinum .
Ég vil helst halda þessu smáu í sniðum og gera það vel , " segir Inga Karlsdóttir Hadjipanayi að lokum .
