Vorið er loksins komið til Árósa eftir langan og harðan vetur .
Kirsuberjatrén standa í fullum blóma og dreifa ljósbleikum laufum um göturnar .
Grillreyk leggur frá húsagörðum þar sem stúdentar koma saman og gera sér dagamun með ódýrum svínakótelettum sem þeir skola svo niður með Ceres bjór , staðarbjór Árósa .
Borgin er þekkt sem höfuðborg Jótlands , önnur stærsta borg Danmerkur , og búa í henni um 300.000 manns .
Það er merkilegt við Árósa að þó svo að borgin sé stór , hefur hún marga kosti smábæjarins .
Hér er fólk afslappað , lítil umferð og stutt í alla þjónustu .
Árósar eru einstaklega vel skipulögð borg , full af görðum , kaffihúsum , söfnum og verslunum .
Það fallegasta við borgina er áin , sem borgin heitir eftir , en hún rennur í gegnum miðbæinn og eru raðir af kaffihúsum við árbakkann .
Við skreppum þangað reglulega til þess að fá okkur brunch og bjór af krana og borða svo úti við ána í kraumandi mannlífi og sólskini .
Ofar við árbakkann stendur Listasafnið Aros , stolt bæjarbúa , sem dregur nafn sitt af upprunlega nafni bæjarins frá víkingaöld .
Þangað geta menningarþyrstir ávallt komið við og skoðað list frá öllum heimshornum sem spannar breitt bil listasögunnar , þó með áherslu á samtímalist .
Við fjölskyldan litum þar við um daginn og sáum merkilega sýningu sem kallast " I love you " þar sem sjá mátti listaverk sem fjalla á einn eða annan hátt um sterkustu tilfinningu mannsins , ástina .
Þar voru verk eftir ekki ómerkari listamenn en Pablo Picasso og Damien Hirst en einnig eftir unga og óþekktari listamenn sem vöktu mikla lukku gesta .
Við fjölskyldan búum í miðbæ Árósa ekki langt frá grasagarðinum .
Við förum þangað þegar veðrið er gott með heimatilbúið " smørrebrød " og tökum því rólega .
Árósar eru frábærir að því leyti að þar er næga afþreyingu að finna fyrir fjölskylduna .
Bærinn er fullur af náttúru þar sem skrúðgarðar og skógar virðast ekki aðeins umlykja bæinn heldur fá þeir sitt afmarkaða svæði í flestum hverfum borgarinnar .
Skóg drottningarinnar er til dæmis að finna fyrir sunnan höfnina .
Um helgina fórum við í göngutúr þangað til að skoða dádýrin .
Þau voru að komast úr vetrarhamnum og bambarnir þáðu af okkur gulrætur og kex , enda svangir og hraktir eftir langan vetur .
Hirtirnir hlupu um í kring , öllu hlédrægari , og voru ansi hlægilegir þar sem þeir sperrtu sig framan í gesti , sumir aðeins með eitt horn og aðrir einungis hornstubba eftir átök hver við annan .
Veðrið fer hlýnandi með degi hverjum og núna styttist í það að við fjölskyldan getum kíkt á eina af ströndum borgarinnar , buslað í sjónum og sólað okkur í sandinum .
Lífið er frábært hér í Árósum á vorin .
Garðar Stefánsson og Magdalena Sigurðardóttir 