Chloé Ophelia Gorbulew fæddist hinn 4. desember 1981 í New York í Bandaríkjunum og bjó þar fyrstu æviárin .
Foreldrar hennar eru Erla Harðardóttir og Mark Evan Gorbulew .
Síðar eignaðist Chloé stjúpföðurinn Gísla Blöndal og með honum fylgdu þrjú stjúpsystkin , þau Elsa , Birna og Gylfi Blöndal .
Eftir að hafa flutt til Íslands um fjögurra ára aldur byrjaði Chloé í Ölduselsskóla en flutti sig síðan í Árbæinn og gekk í Ártúnsskóla , Tjarnarskóla og Árbæjarskóla .
Stúdentsprófið fékk hún frá Iðnskólanum árið 2001 .
Sumrunum eyddi hún svo með föður sínum í New York allt til tvítugs .
Segja má að fyrirsætuferillinn hafi hafist þegar Chloé var aðeins fjögurra ára gömul þegar hún var fengin til að sitja fyrir á forsíðu barnatískublaðsins Chien þar sem hún lék sér í almenningsgarði .
Hinn raunverulegi fyrirsætuferill hófst síðan árið 1999 hjá Eskimo-módelskrifstofunni þegar Chloé var 17 ára gömul .
Eftir framhaldsskóla flutti Chloé aftur til New York og bjó þar í hálft ár og fór meðal annars til Miami í Flórída þar sem hún vann fyrirsætustörf .
Eftir það bauðst henni tækifæri til að fara til Mumbai í Indlandi árið 2006 á vegum Eskimo þar sem hún dvaldi í fimm mánuði .
Eftir að Indlandsdvölinni lauk settist Chloé að í Newcastle í norðurhluta Englands þar sem hún fékk inni í arkítektanámi við Northumbria-háskólann sem þykir með þeim betri í faginu .
Þar stefnir hún á að ljúka grunnnámi nú í sumar .
Kærasti Chloé er Árni Elliot sem hún kynntist í New York árið 2001 .
Þeirra eina barn eins og er er hundurinn Charlie Brown , sem fylgir þeim hvert fótmál .
Chloé og Árni sigruðu á dögunum netleik um að komast í raunveruleikaþátt í anda Amazing Race á vegum franska bílaframleiðandans Renault .
Fara þau í lokaviðtal í Frakklandi í næstu viku um að komast í aðalkeppnina sem sýnd verður á Netinu .
