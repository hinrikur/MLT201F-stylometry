Árið 2006 gaf LCD Soundsystem út plötuna 45:33 í samstarfi við Nike .
Hugmyndin á bak við plötuna var að semja tónlist sem var ætluð hlaupurum .
Platan átti þannig að vera fullkomna tónlistin til að skokka við .
Hún byrjar á rólegu lagi sem smám saman verður hraðara og launar langhlauparanum góða spretti með rólegri köflum inni á milli .
LCD Soundsystem vann plötuna í samstarfi við íþróttasálfræðinga hjá Nike sem lögðu grunn að uppbyggingu plötunnar , þ.e. í hraða og sveiflu .
LCD Soundsystem samdi svo hina eiginlegu tónlist ofan á þessa beinagrind sem lá fyrir .
Platan dregur nafn sitt af lengd sinni , eða svo segir LCD Soundsystem .
Platan er hinsvegar í raun ekki fjörutíu og fimm mínútur og þrjátíu og þrjár sekúndur heldur fjörutíu og fimm mínútur og fimmtíu og átta sekúndur .
Platan ætti þannig að heita 45:58 .
Margir hafa velt því fyrir sér hvaðan nafnið komi þá í raun en helsta getgátan er sú að nafn plötunnar sé einhverskonar skírskotun til píanóverks Johns Cage sem ber nafnið " 4:33 " .
En það verk er í alvöru fjórar mínútur og þrjátíu og þrjár sekúndur .
Aðrir vilja meina að nafnið sé dregið af tónleikaupptöku Daft Punk Alive 1997 en sú plata er fjörutíu og fimm mínútur og þrjátíu og þrjár sekúndur að lengd .
Þó svo að platan hafi opinberlega verið miðuð að hlaupurum er það almennt talið að James Murphy hafi einfaldlega viljað fá tækifæri og peninga til að semja plötu sem væri eitt samfellt tónverk í anda E2-E4 eftir Manuel Göttsching .
Plötuumslagi 45:33 svipar óumdeilanlega til þeirrar plötu en báðar plöturnar eru köflóttar að framan með smáu letri .
Nike komst að þessu eftir útgáfu plötunnar og breytti því umslagi plötunnar í endurútgáfu hennar ári síðar .
Eitt af þeim tónverkum sem má finna á 45:33 var notað sem grunnur að laginu " Someone Great " .
Það lag er eitt vinsælasta lag LCD Soundsystem og var síðar gefið út á plötunni Sound Of Silver .
jonasmargeir@mbl.is 