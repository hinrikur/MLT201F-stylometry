Nýr heimur hefur skapast í tölvum , gerviveröld sem getur verið stórvarasöm , ekki síst þegar afleiðingarnar koma fram í fúlustu alvöru .
Það er ekki að tilefnislausu sem þetta er tekið til umfjöllunar í blaðinu , því foreldrar höfðu samband og lýstu ömurlegri upplifun barns síns af hrottalegum tölvuleik heima hjá vini sínum .
Þegar haft var samband við foreldra þess drengs brugðust þeir ókvæða við .
Foreldrar geta ekki leyft sér slíkt andvaraleysi gagnvart skuggahliðum tilverunnar .
Guðjón Hauksson lýsir nokkrum af þeim hættum sem steðja að í viðtali Bergþóru Njálu Guðmundsdóttur í Sunnudagsmogganum í dag .
Lýsingar hans bera með sér að tölvuleikir sem krakkar ánetjast geta verið skuggalegir og jafnvel sjúklegir , eins og Grand Theft Auto þar sem gengið er í hlutverk Nico Bellic sem " missir fótanna í undirheimum borgarinnar og plaffar niður hvern þann sem á vegi hans verður , saklausa borgara , lögreglumenn og jafnvel sjúklinga á slysadeild .
" Guðjón ræðir málin með yfirveguðum hætti og hefur kynnt grunnskólakennurum og foreldrafélögum þessi mál .
" Ég ræði til dæmis um foreldrahlutverkið , sem er svo einfalt og skýrt til að byrja með þegar barnið er lítið , " segir hann .
" Við erum þarna til að veita þeim ást og umhyggju , hjálpa þeim , kenna þeim að hjóla , lesa fyrir þau o.s.frv. Þegar þau ná táningsaldri fara þau að fjarlægjast foreldrana – eins og eðlilegt er – til að uppgötva sjálf sig og öðlast sjálfstætt líf .
Þá fara þau að vilja vera ein í herbergjunum sínum en þar er kannski nettengd tölva , gemsi og sjónvarp , og um leið eru allir vinirnir þar líka .
Og ekki bara nánir vinir heldur líka vinir vinanna og hinir og þessir sem við vitum ekki hverjir eru og þau hitta í gegnum msn og Facebook .
Á þessum viðkvæma aldri hafa þau ekki tilfinningalegan og félagslegan þroska til að takast á við allt þetta áreiti .
Þau fá ekki það einrúm sem þau þarfnast .
" " Hvernig farsímar breyta heiminum " var yfirskrift greinar Péturs Blöndals í Sunnudagsmogganum fyrir viku , en þar kom fram að tíðindi á Facebook færu sem eldur í sinu um samfélagið .
" Ef til dæmis auglýst er partí fyrir ball og einn setur það í statusinn , þá geta skilaboðin á örskotsstundu borist til þúsunda , " sagði Liv Bergþórsdóttir , forstjóri Nova .
" Tengslanet ungs fólks hefur snertingu við ótrúlega marga .
Ég heyrði sögu af því , að unglingur hefði farið með foreldrum sínum í Kringluna og upplýst þá um að sjö skólasystkin sín væru þar á sama tíma að kaupa fermingarfötin – hann hafði séð það á Facebook .
Þau fylgjast stanslaust með vinum sínum .
" Það gefur augaleið að þetta breytta umhverfi býður hættunni heim .
Til að mynda hafa ítrekað komið upp mál þar sem kynferðisbrotamenn mæla sér mót við stúlkur á samskiptavefjum eins og Facebook .
Það gefur foreldrum tilefni til þess að blanda sér í " gerviveröld " barna sinna , þar sem alvaran býr undir .
Guðjón klykkir út með : " Um allt þetta þarf að ræða því það má ekki fara svo að við lokum augunum og eyrunum fyrir þessu .
" 