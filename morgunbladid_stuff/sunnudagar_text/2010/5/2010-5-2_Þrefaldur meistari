Breski rithöfundurinn China Mieville er þekktur fyrir ævintýrabækur sínar og þá helst bókina Perdido Street Station sem kom út 2000 og gerist í borginni New Crobuzon .
Mieville hafa hlotnast ýmsar viðurkenningar fyrir skrif sín .
Engri bók hans hefur þó verið fagnað eins og nýjustu bókinni , The City & the City , sem kom út á síðasta ári .
Hún sker sig úr öðrum bókum Mievilles í því að hún er glæpasaga , þó í henni sé sitthvað ævintýra- og vísindaskáldsagnalegt , en hann hefur látið þau orð falla að hann hygðist skrifa sem flestar gerðir bóka og helst eina af hverju tagi .
Í vikunni fékk Mieville svo helstu vísindaskáldskaparverðlaun Breta , verðlaun sem kennd eru við enska rithöfundinn Arthur C. Clarke , fyrir The City & the City og þar með varð hann fyrstur manna til að vinna þau eftirsóttu verðlaun þrívegis .
Mieville fékk áður verðlaunin árið 2000 fyrir Perdido Street Station og 2005 fyrir Iron Council .
