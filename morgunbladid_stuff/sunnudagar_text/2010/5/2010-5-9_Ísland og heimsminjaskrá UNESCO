Eins og kunnugt er eru tveir staðir á Íslandi , Þingvallaþjóðgarðurinn og Surtsey , skráðir á heimsminjaskrá Menningarstofnunar sameinuðu þjóðanna ( UNESCO ) .
Nú þegar heimsminjanefnd Íslands undirbýr tilnefningar íslenskra staða á heimsminjaskrána í samræmi við nýjar áherslur UNESCO er rétt að huga að því hvað heimsminjaskrá UNESCO er og í hverju mikilvægi hennar felst .
Ísland aðili að alþjóðlegum sáttmála UNESCO Árið 1995 gerðist Ísland aðili að samningi UNESCO frá árinu 1972 um verndun menningar- og náttúruarfleifðar heimsins .
Með samningnum sameinuðust aðildarríki UNESCO um alþjóðlegan sáttmála til verndar heimsminjum , standa vörð um menningu heimsins og sporna gegn eyðileggingu minja .
Til þess að ná fram meginmarkmiðum samningsins er haldin sérstök heimsminjaskrá yfir einstaka staði á jörðinni og alþjóðlega viðurkennd verndarsvæði .
Mennta- og menningarmálaráðuneytið hefur umsjón með framkvæmd samningsins fyrir hönd Íslands .
Á vegum þess starfar annars vegar íslenska UNESCO-nefndin sem er stjórnvöldum til ráðuneytis í málum er varða UNESCO og hins vegar heimsminjanefnd Íslands , sem vinnur að eftirfylgni við heimsminjasamninginn fyrir hönd stjórnvalda og er ætlað að gera tillögu til ríkisstjórnarinnar að yfirlitsskrá yfir staði á Íslandi sem til greina kemur að tilnefna á heimsminjaskrá UNESCO .
Mennta- og menningarmálaráðherra afhendir UNESCO yfirlitsskrána til staðfestingar í samræmi við ákvörðun ríkisstjórnarinnar .
Í kjölfar þess hefst vinna við tilnefningu valinna staða á yfirlitsskránni , sem getur tekið nokkur ár .
Þegar tilnefning liggur fyrir er hún afhent heimsminjaskrifstofu UNESCO og hefst þá tveggja ára matsferli .
Þegar því lýkur er tilnefningin lögð fyrir ársfund alþjóðlegu heimsminjanefndarinnar þar sem sitja fulltrúar aðildaríkjanna .
Á þeim fundi er tekin ákvörðum með atkvæðagreiðslu aðildarríkjanna um hvort staðurinn verði samþykktur á heimsminjaskrá UNESCO .
Á þessari vegferð eru mörg nálaraugu .
Til þess að lokaáfanga verði náð þarf staðurinn að standast kröfur um að vera einstakur á jörðinni .
Þegar staður er kominn á heimsminjaskrána ber að virða og umgangast hann í samræmi við gildi hans og viðmið UNESCO enda staðurinn þá orðinn sameign mannkyns .
Fyrsta íslenska yfirlitsskráin var lögð fram á skrifstofu heimsminjanefndarinnar í París árið 2001 og hófst undirbúningur að tilnefningu Þingvalla við samþykki hennar .
Á þessari yfirlitsskrá voru auk Þingvalla og Surtseyjar ; Skaftafell , Breiðafjörður , Núpsstaður , Keldur , Gásir , Reykholt , Víðimýri , Mývatn , Herðubreiðarlindir og Askja .
Tilnefning Þingvalla var samþykkt með atkvæðum allra aðildaríkja á fundi hinnar alþjóðlegu heimsminjanefndar sem haldinn var í Suzhou í Kína í júlí árið 2004 .
Var það stórkostleg stund fyrir Íslendinga og markaði í raun kaflaskil í minja- og náttúruvernd á Íslandi .
Tilnefning Surtseyjar var samþykkt á heimsminjaskrána í júlí árið 2008 í Québec í Kanada , sem var sömuleiðis merkur áfangi og verður haldin vígsluhátíð í Vestmannaeyjum af þessu tilefni á þessu ári .
Surtsey var viðurkennd á heimsminjalistann á grundvelli vöktunar og rannsókna á þróun eyjunnar .
Samþykktin felur í sér viðurkenningu til íslenskra stjórnvalda á friðun Surtseyjar 1965 og varðveislu náttúru hennar .
Heimsminjaskrá UNESCO er talin leiða til þess að fagleg sjónarmið séu í heiðri höfð við minja- og náttúruvernd .
Á heimsminjaskránni eru einungis skráðir einstakir staðir á jörðinni og alþjóðlega viðurkennd verndarsvæði .
Þar eru alls um 900 staðir í heiminum .
Meðal þekktustu staðanna eru píramídarnir í Egyptalandi , Signubakkarnir í París , Frelsisstyttan í New York , Akropolis í Aþenu , Stonehenge á Englandi , Kínamúrinn , Taj Mahal á Indlandi og Galapagos eyjar .
Allt eru þetta mjög viðurkenndir ferðamannastaðir sem almennt er borin virðing fyrir .
Heimsminjaskráin er þannig talin hvetja til vandaðrar ferðaþjónustu en erlendis hefur reynslan sýnt að skráning staða á heimsminjaskrá UNESCO hefur leitt til aukins áhuga og virðingar ferðamanna og heimamanna .
Ef staður er skráður áheimsminjaskrá á viðkomandi ríki þess kost að fá alþjóðasamfélagið til samstarfs um að upplýsa íbúa viðkomandi lands og ferðamenn um einstakt gildi staðarins og aðstoða þannig við að varðveita náttúru- og menningarminjar hverrar þjóða.Ferðamönnum fjölgar gjarnan til staða á heimsminjaskrá og því verða staðirnir mikilvægir fyrir þjóðarhag .
Nýjar áherslur UNESCO um heimsminjar á 21. öld Á nýrri yfirlitsskrá , sem heimsminjanefnd Íslands vinnur nú að , er unnið í samræmi við nýjar áherslur UNESCO .
Þar er samhengi og heildarumfang þeirra minja sem um ræðir haft að leiðarljósi meðal annars með svokölluðum raðtilnefningum á heildum , sem jafnvel ná yfir landamæri margra landa .
Hjá UNESCO er nú einnig lögð meiri áhersla á jafna dreifingu heimsminjastaða á jörðinni og jafnvægi menningar- og náttúruminja .
Á hinni nýju yfirlitsskrá eru Breiðafjörður , Þingvallasvæðið allt , Vatnajökulsþjóðgarður , Mývatn , raðtilnefning íslenskra torfbygginga ásamt tengdu menningarlandslagi .
Auk þess er verið að vinna að undirbúningi að þátttöku í tveimur alþjóðlegum raðtilnefningum það er um náttúruminjar í tengslum við Atlantshafshrygginn svo og norrænar minjar sem tengjast menningu víkinga .
Vinnan við tilnefningu víkingaminja er hafin og leiðir Ísland þá vinnu .
Stefnt er að því að skila inn umsókn í byrjun árs 2012 .
Áþreifanlegur og óáþreifanlegur menningararfur Á málþingi með yfirskriftinni UNESCO og menningararfurinn , sem nýlega var haldið á vegum íslensku UNESCO nefndarinnar í Þjóðminjasafni Íslands var meðal annars rætt um áþreifanlegan og óáþreifanlegan íslenskan menningararf i alþjóðlegu samhengi .
Hinn óáþreifanlegi menningararfur er ekki síður mikilvægur en hinar sýnilegu minjar , og oft fer þetta tvennt saman sem órofa heild .
Á árinu 2003 samþykktu aðildarlönd UNESCO samning um varðveislu óáþreifanlegra minja eða öðru nafni menningarerfða .
Með því er átt við að heimsminjar geti verið fólgnar í hefðum , þekkingu og siðum ekki síður en varðveittum mannvirkjum .
Heimsminjar geti þannig verið huglægur menningararfur ekki síður en áþreifanlegar minjar , manngerðar og náttúrulegar .
Þjóðminjasafn Íslands varðveitir merk torfhús sem endurspegla sambúð lands og þjóðar .
Þau eru í senn áþreifanlegur og óáþreifanlegur íslenskur menningararfur .
Við undirbúning á tilnefningu íslenska torfhúsaarfsins verður meðal annars tekið mið af hinni sérstöku íslensku hefð .
Þar reynir á samhengi áþreifanlegs og óáþreifanlegs menningararfs .
Torfbæirnir í húsasafni Þjóðminjasafns Íslands verða kjölfesta tilnefningar íslenska torfbæjarins en nokkur fleiri torfhús verða með í raðtilnefningunni , sem er mikilsvægt þar sem fá torfhús standa enn .
Vinna við tilnefningu torfbæjararfsins er þverfaglegt verkefni fræðimanna , handverksmanna og staðkunnugra þar sem minjarnar sjálfar , byggingartæknin og hinn óáþreifanlegi arfur eru leiðarljós .
Lögð verður áhersla á sérstaka þýðingu þeirra á heimsvísu .
Er það von þjóðminjavörslunnar að það muni leiða til varðveislu þeirra torfhúsa sem enn standa ásamt þeirri þekkingu sem til þarf .
Varðveisluskrá UNESCO Annar merkur arfur í alþjóðlegu samhengi er fólginn í handritasafni Árna Magnússonar sem UNESCO setti á sérstaka varðveisluskrá sína – Minni heimsins - árið 2009 ásamt á fjórða tug annarra verka .
Tilgangur varðveisluskrárinnar er að vekja athygli á mikilvægi þess að varðveita hinn andlega menningararf veraldar með því að útnefna einstök skjala- og handritasöfn , sem hafa sérstakt varðveislugildi .
Í mars 2008 stóðu Ísland og Danmörk sameiginlega að því að tilnefna handritasafn Árna Magnússonar á varðveisluskrána en safnið er varðveitt hjá Stofnun Árna Magnússonar í íslenskum fræðum og í Árnasafni í Kaupmannahöfn .
Ákvörðun UNESCO er grundvölluð á vönduðu mati og felur í sér mikla viðurkenningu á menningararfi íslenskra handrita .
Hefur ákvörðunin vakið mikla athygli á mikilvægi handritanna í alþjóðlegu samhengi og sýnir að þau eiga erindi við heiminn allan .
Ánægjulegt er að sjá árangur samvinnu tveggja þjóða við varðveislu þessa sérstæða menningararfs okkar allra .
Horft til framtíðar Mikilvægt er að vinna vel úr þeim möguleikum sem skapast þegar náttúra og minjar á Íslandi eru samþykktar á heimsminjaskrána og því sem þá tekur við .
Hafa ber í huga að um er að ræða einstakar áþreifanlegar eða óáþreifanlegar minjar sem er framlag Íslands til arfleifðar mannkyns .
Það krefst vitundarvakningar þjóðarinnar að nýta tækifærin til góðs í íslensku samfélagi .
Á það við um áherslur í náttúruvernd og minjavörslu .
Náttúra Íslands og menningararfur eru auðlind sem byggja má á til framtíðar .
Umönnun heimsminjastaða okkar og vönduð kynning menningararfsins eykur þekkingu komandi kynslóða og skapar fjölmörg tækifæri fyrir landsmenn alla .
Það er von okkar sem vinnum að tilnefningum íslensks menningararfs og náttúru að þær fái farsælt brautargengi með víðtækri þátttöku .
Nánari upplýsingar um heimsminjaskrá UNESCO er að finna á www.heimsminjar.is , www.nwhf.no og www.unesco.org / whc .
Höfundur er þjóðminjavörður og formaður heimsminjanefndar Íslands .
