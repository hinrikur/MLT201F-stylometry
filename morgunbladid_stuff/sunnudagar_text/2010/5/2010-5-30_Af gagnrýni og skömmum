Skammirnar hafa dunið á mér undanfarna daga , raunar í heila viku , vegna pistils sem ég skrifaði hér fyrir viku undir fyrirsögninni Er ekki brandarinn að verða búinn ? Mér finnst ánægjulegt að fá viðbrögð við því sem ég skrifa og ég kann alveg jafnvel að meta skammirnar eins og hólið , stundum falla mér skammirnar mun betur , því þær geta oft gefið tilefni til frekari skrifa , eða að tölvupóstum sé svarað og einhvers konar málefnaleg umræða , maður á mann , hefjist .
En til þess að ég nenni að svara yfirhöfuð , þurfa skammirnar að vera málefnalegar .
Ég nenni ekki að svara fúkyrðaflaumi og persónulegum svívirðingum , sem berast til mín símleiðis frá fólki sem er með óskráð númer og neitar að gefa upp nafn sitt .
Ég nenni ekki heldur að svara tölvupóstssvívirðingum sem berast til mín frá einhverjum g-mail netföngum , með tilbúnum eigendanöfnum .
Nokkur dæmi úr liðinni viku : " Þú ert ekkert annað en ómerkileg íhaldstík , " " Þú ættir að hafa vit á því að halda kjafti , " " Éttu það sem úti frýs , " og einn lítill tölvupóstur var svohljóðandi : " Það er komið að einkavæðingar- og frjálshyggjudýrkendum eins og þér og þínum flokki að axla ábyrgð og skammast sín og láta skynsamara fólk stjórna hér landi .
" Svona sendingum nenni ég ekki að svara , enda enginn bættari með því að hefja samræðu á slíku plani .
En ég hef líka fengið ábendingar um að ég hafi kannski verið fullfljót á mér að afskrifa það fólk sem skipar efstu sætin á lista Jóns Gnarr , Besta flokksins .
Ég hef lengi verið einlægur aðdáandi Jóns Gnarr , sem frábærs húmorista og leikara .
Ég gerði allt sem ég gat til þess að missa ekki af einum einasta þætti þar sem Georg Bjarnfreðarson kom fram , hvort sem það var Næturvaktin , Dagvaktin eða Fangavaktin .
Mér þóttu þættirnir frábærir , naprir , beittir og Jón Gnarr fremstur meðal jafningja .
En ég sá hann einfaldlega aldrei fyrir mér sem stjórnmálamann , að nú ekki sé talað um sem leiðtoga .
Hann er einhvern veginn þeirrar gerðar , að honum er eðlislægt að vera uppsigað við venjur , reglur og siði lýðræðisins .
Hvernig á hann að skipta svo gjörsamlega um gír , að leiða Besta flokkinn næstu fjögur ár í borgarstjórn , hvort sem er við stjórnvölinn eða í stjórnarandstöðu , án þess að glata trúverðugleika sínum sem skapandi listamaður ? Ég sé ekki að það geti gerst og hef miklar áhyggjur af því að við Reykvíkingar verðum fyrir stórslysi í borgarstjórnarkosningunum í dag .
Mér hefur verið bent á að Einar Örn Benediktsson , sem skipar annað sæti lista Besta flokksins , sé afburðamaður .
Það sé eiginlega sama hvað hann tekur sér fyrir hendur , allt heppnist .
Guð láti gott á vita .
Mér hefur líka verið bent á að Páll Hjaltason , arkitekt , sem skipar 5. sæti lista Besta flokksins búi yfir yfirgripsmikilli þekkingu á skipulagsmálum , sem gæti nýst okkur borgarbúum til góðs .
Þetta þykja mér málefnalegar og góðar ábendingar .
Og ætla þess vegna að bakka með þá ályktun mína , að kjör á fulltrúum Besta flokksins gæti orðið að fjögurra ára lélegum brandara .
En ég hvika ekki frá þeirri staðföstu skoðun minni , að Hanna Birna Kristjánsdóttir hefur staðið sig afburða vel sem borgarstjóri og hún hefur leitt borgarfulltrúa ólíkra flokka til árangursríks samstarfs .
Á slíku þurfum við áfram að halda , enda sýndi skoðanakönnun Morgunblaðsins á fimmtudag að flestir Reykvíkingar vilja Hönnu Birnu áfram í stól borgarstjórans .
Raunar þótti mér einna merkilegast við þá könnun það afhroð sem Framsóknarflokkurinn og VG gjalda .
Sennilega hafa framsóknarmennirnir sem efndu til samsæris gegn Óskari Bergssyni , til þess að koma höggi á Sigmund Davíð Gunnlaugsson , formann Framsóknarflokksins , áttað sig á því nú , hversu vonlaust vindhögg , en um leið sjálfseyðingarhögg , það samsæri var .
Líkast til er svipað uppi á teningnum hjá VG .
Liðsmenn þeirrar hreyfingar eru sennilega búnir að átta sig á því , að það kann ekki góðri lukku að stýra , að láta kvenfasistann Sóleyju Tómasdóttur , sem lýsti því yfir opinberlega að hún " var mjög lengi að jafna sig á því að eiga strák " , leiða listann í borginni .
Ætli margir strákar sem hafa kosningarétt og menn , eða við mæður sem elskum og dáum syni okkar , hafi í hyggju að leiða Sóleyju til frekari áhrifa í borginni ? 