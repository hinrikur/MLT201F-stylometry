Guðmundur Birgisson er tollvörður hjá embætti tollstjóra í Klettagörðum .
Hann sinnir almennri tollgæslu á höfuðborgarsvæðinu , allt frá Reykjavíkurflugvelli til Hafnarfjarðarhafnar .
Hér er dagur í lífi hans .
7:00 Ég vaknaði og fékk mér Cheerios í morgunmat .
Hélt svo af stað í vinnuna niðri í Klettagörðum .
8:00 Mættur í vinnuna .
Byrjaði á að fara yfir verkefni dagsins og skipuleggja daginn .
9:00 Við varðstjórarnir hittumst á fundi þar sem þurfti að leysa nokkur mál og einnig ganga frá varningi sem lagt hafði verið hald á kvöldið áður .
Eitt af mínum verkefnum er að hafa umsjón með geymslunni þar sem varningur er geymdur .
10:00 Næsta á dagskrá var svo árlegt starfsmannasamtal þar sem ég og yfirmaður minn , Guðni Sigmundsson , hittumst og ræddum saman um hin ýmsu mál .
13:00 Eftir að hafa spjallað saman á hátt á þriðja tíma fórum við og fengum okkur hádegisverð .
Fórum á BK kjúkling á Grensásvegi og gripum með okkur kjúlla .
14:00 Fór ég á hefðbundið eftirlit um hafnarsvæðin í Reykjavík .
15:00 Ákvað að eyða nokkrum tíma í að lesa og svara tölvupóstum og gera leiðréttingar á tímafærslum hjá tollvörðunum á skipavaktinni .
16:15 Var svo aftur farið á eftirlit með hafnarsvæðunum í Reykjavík og nágrenni þeirra .
Kom við á leiðinni og greip með mér eina samloku .
18:00 Fór ég í afgreiðslu á Reykjavíkurflugvelli á flugvél Flugfélags Íslands sem var að koma með farþega frá Kulusuk á Grænlandi .
19:00 Hitti næturvaktina og fór yfir verkefni kvöldsins og næturinnar með henni .
19:30 Lauk ég loks vinnu og fór beina leið í fótbolta með Knattspyrnufélaginu Létti .
Við vorum að spila fyrsta leik sumarsins , á móti Gróttu frá Seltjarnarnesi í old boys boltanum .
Hefði getað gengið betur ...
22:00 Kominn heim til mín og farinn að horfa á sjónvarpið fyrir svefninn .
Var svo þreyttur eftir leikinn að ég sofnaði fljótlega .
