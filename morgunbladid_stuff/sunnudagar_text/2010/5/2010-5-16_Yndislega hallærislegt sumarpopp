Ég er einn þeirra sem hafa alltaf gaman af vorprófunum .
Þá á ég að sjálfsögðu ekki við námsefnið .
Heldur vorspenninginn í loftinu .
Það er einhver tilfinning sem allir stúdentar deila , einhvers konar tilhlökkun , því sumarið er alveg að bresta á .
Maður hefur sig allan við , myrkranna á milli , til að ná prófunum í fyrstu atrennu og sleppa þannig við upptökupróf .
Það er mikið í húfi , það vill enginn þurfa að sitja lengur á lesstofunni en nauðsyn krefur .
Ég vil komast í frisbí sem fyrst .
Þetta þekkja allir .
Ég vel mér alltaf sumarlega tónlist til að hlusta á við lesturinn .
Tónlistin verður að minna mann á að vorið er komið og halda manni þannig við efnið .
Í ár varð platan Chicago 16 fyrir valinu .
Hljómsveitin Chicago var stofnuð árið 1967 í Chicago , eins og nafnið gefur til kynna .
Hljómsveitin gaf út tuttugu og eina hljóðversplötu , geri aðrir betur , en Chicago 16 var sú sextánda í röðinni .
Platan var gefin út árið 1982 og hún ber það svo sannarlega með sér að vera frá níunda áratugnum .
Chicago áttu marga slagara en eitt frægasta lag þeirra " Hard To Say I ' m Sorry " má finna á þessari plötu .
Það er án efa ein þekktasta kraft-ballaða ( e. power-ballad ) allra tíma .
Lagið naut svo mikilla vinsælda að platan seldist í mörgum milljónum eintaka .
Á Chicago 16 má finna fjöldann allan af frábærum lögum sem nutu aldrei sömu vinsælda og " Hard To Say I ' m Sorry " .
Lögin eru flest öll hressari og glaðbeittari , vel samin og glæsilega útfærð .
Platan hefst á kröftuga og taktfasta rokklaginu " What You ' re Missing " sem gefur tóninn fyrir það sem koma skal .
Maður þarf vissulega að hafa þor til þess að hlusta á hallærislega popptónlist frá níunda áratugnum , enda margir sem hafa óbeit á henni .
En maður á skilið að láta eitthvað eftir sér þegar prófin eru yfirstaðin .
Chicago 16 kom mér í gegnum prófin og verður áfram í spilaranum þegar ég stend við grillið í sumar .
Stoltur , sólbrúnn og í svaka stuði .
Jónas Margeir Ingólfsson 