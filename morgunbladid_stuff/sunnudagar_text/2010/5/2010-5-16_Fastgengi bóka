Fátt þykir rithöfundum betra en að sem flestir lesi bækur þeirra enda þurfa menn að geta lifað til þess að geta skrifað og því eftirsóknarvert að selja sem flestar bækur .
Sé málum aftur á móti svo háttað að viðkomandi skrifi slíkar bækur að hlutfallslega lítill hluti lesenda kunni að meta þær má stækka heildarkökuna .
Sagan hefur sýnt okkur að besta leiðin til þess er að fjölga lesendum , fá fleiri til að lesa , meðal annars með því að auka aðgengi að bókum , umtal um þær og umfjöllun .
Liður í því hafa verið breytingar á bókamarkaði þar sem hann hefur verið nútímavæddur , ef svo má segja , færður úr fjölda lítilla bókabúða inn í stórar búðir og stórmarkaði .
Margir sjá eftir bókabúðunum gömlu , ég þar á meðal , en það þýðir ekki að ég vilji sá þær aftur , öðru nær .
Að mínu viti eru þær breytingar sem orðið hafa á bókamarkaði hér á landi bráðnauðsynlegar og löngu tímabærar .
Það er ef menn vilja á annað borð að fólk haldi áfram að lesa bækur .
Í þessu ljósi fannst mér merkilegt viðtal við nýjan formann Rithöfundasambandsins , Kristínu Steinsdóttur , þar sem hún taldi meðal helstu baráttumála sinna að bannað verði að gefa afslátt af bókum ; " að til verði fastgengi á bókum " .
Ekki er þessi hugmynd rökstudd frekar í viðtalinu , og varla nema von , þetta var nú einu sinni viðtal en ekki ítarleg stefnuyfirlýsing , en aðdragandinn að orðunum um " fastgengi á bókum " var þessi : " Svo er það rússíbanareiðin með verðlag á íslenskum bókum .
Hún er verulega sorgleg .
Nýju bækurnar koma út á haustin og nokkrum dögum seinna eru þær seldar með gríðarlegum afslætti .
Þetta er engan veginn gott .
" Eins og ég get um í upphafi þá hafa þær breytingar sem orðið hafa á markaðssetningu og sölu bóka orðið til góðs að mínu viti og gert sitt til að tryggja að bóklestur leggist ekki af að mestu .
Orð Kristínar má skilja sem svo að hún vilji snúa hjóli tímans afturábak , láta eins og það sé árið 1980 en ekki 2010 .
Hugsanlega áttar hún sig ekki á því að til er mun einfaldari lausn á þessum " vanda " en að koma á " fastgengi " á bókum .
Bókaútgefendur ættu einfaldlega að hætta að gefa út leiðbeinandi útsöluverð .
Ég veit ekkert um innkaupsverð á Frónkexi þegar ég fer í Bónus , enda skiptir það mig ekki máli – það sem skiptir máli er hvað Bónus vill að ég borgi fyrir pakkann .
Af hverju á það ekki við um bækur ? 