Breski rithöfundurinn Martin Amis sendi á dögunum frá sér sína tólftu skáldsögu , The Pregnant Widow .
Bókin segir frá ungmennum sem stödd eru í kastala á Ítalíu sumarið 1970 , rétt í þá mund sem kynlífsbyltingin er að ganga yfir Vesturlönd .
Segja má að bókin sé einskonar nútímaútgáfa af Decameron , safni Boccaccios af blautlegum sögum , en aðalsöguhetjan styttir sér stundir við að skrifa skopstælingar á klassískum enskum skáldsögum , Pride and Prejudice ( Hroki og hleypidómar ) , Wuthering Heights ( Fýkur yfir hæðir ) , Vanity Fair og Jane Eyre svo dæmi séu tekin .
Bókin hefur verið mikið auglýst og fengið talsverða umfjöllun , en ekki hafa allir tekið henni eins vel og enginn eiginlega eins illa og helsti gagnrýnandi New York Times , Michiko Kakutani , sem er yfirmaður bókagagnrýnendateymis blaðsins .
Hún hefur dóm sinn svo : " Þessi stórkostlega leiðinlega bók Martin Amis ...
" og bætir heldur í eftir það .
Henni þykir Amis hafa sett verulega ofan með bókinni og þá ekki síst fyrir það að söguhetja bókarinnar sé svo tilgerðarlegt skítseiði að öllum hljóti að standa á sama um hann .
Ekki er gott að segja hvaða áhrif þessi harkalegi dómur í svo útbreiddu og virtu blaði muni hafa á viðtökur The Pregnant Widow , en ýmsir hafa bent á að Kakutani hafi áður veitt Amis háðulega útreið og hann sé enn að skrifa .
