Að sögn Árna Björnssonar hét laugardagur þvottadagur til forna .
Ég tek það mjög hátíðlega í þetta skiptið og stend í stórhreingerningum á vinnustofunni minni á laugardag .
Ég þarf að taka til , ryksuga og skúra fyrir tónleika sem verða hjá mér á sunnudaginn og eru hluti af dagskrá Listahátíðar .
Það er reyndar spurning hvort það væri ekki þarft fyrir mig að halda svona tónleika reglulega , það mundi veita ákveðið hreingerningaraðhald .
Hjá mér munu þær Þóra Einarsdóttir sópran og Elísabet Waage hörpuleikari flytja franska tónlist .
Um kvöldið væri tilvalið að koma sér á einhvern bar og horfa á Inter Milan og Bayern München eigast við kl. 19 .
Á sunnudagsmorgun ætla ég að reyna að fá sæti í Fríkirkjunni og hlusta á þá Ágúst Ólafsson og Gerrit Schuil fara með ljóðin hans Schuberts .
Sennilega fátt betra á sunnudagsmorgni en að hlusta á sönglög Schuberts .
Í framhaldinu reyni ég að kíkja á sýningarnar sem hafa verið að opna að undanförnu og ég hef ekki komist til að skoða , það er full vinna að fylgjast með dagskrá Listahátíðar .
Ég næ svo kannski einum kaffibolla niður í bæ áður en ég opna vinnustofuna fyrir tónleikagesti klukkan 17 .
