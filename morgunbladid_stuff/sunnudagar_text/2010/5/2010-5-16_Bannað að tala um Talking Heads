David Byrne var sumarlega klæddur , í hvítum buxum og strigaskóm og léttur í lund þegar blaðamaður náði tali af honum í Hafnarhúsi miðvikudaginn sl. Reyndar þurfti blaðamaður að fara í stutta fjölmiðlabiðröð , á eftir sjónvarps- og útvarpsfólki sem ræða vildi við þennan merka mann .
Byrne tók þessu litla íslenska fjölmiðlafári af stóískri ró , enda margreyndur í samskiptum við fjölmiðla .
Byrne fæddist í Skotlandi 14. maí 1952 og er því nýorðinn 58 ára ( til hamingju , Byrne ) .
Foreldrar hans fluttu til Kanada þegar hann var tveggja ára og um sex árum síðar til Maryland .
Núna býr hann í New York .
Byrne er þekktur fyrir margs konar listsköpun og afrekaskráin er æði löng .
Þekktastur er hann án efa fyrir störf sín með hinni áhrifamiklu nýbylgjusveit Talking Heads sem hann stofnaði ásamt öðrum árið 1975 , gegndi í henni stöðu söngvara og var helsti lagasmiður sveitarinnar .
Talking Heads lagði upp laupana árið 1991 .
Auk þess að fást við tónlist , búa til tónlistarmyndbönd og hanna ýmislegt sem hljómsveitum fylgir hefur Byrne haldið sýningar á ljósmyndum sínum og öðrum myndlistarverkum , skrifað bækur , hannað eitt og annað , m.a. hjólreiðastanda ( hann er mikill áhugamaður um hjólreiðar og hefur ritað um það bækur ) og espressóbolla , framleitt tónlist og kvikmyndir , leikið í kvikmynd , samið dansverk og þannig mætti áfram telja .
Listinn er langur .
Af verðlaunum sem Byrne hefur hlotið má nefna Óskarsverðlaun ( fyrir tónlist við kvikmynd Bernardo Bertolucci , Síðasti keisarinn ) , Grammy-verðlaun og Golden Globe .
Stórmerkilegur maður , sum sé , og sannkallaður fjöllistamaður .
Fyrir viðtalið fékk blaðamaður þau fyrirmæli ( tvisvar ) að spyrja Byrne ekki um Talking Heads .
Sveitin ætlaði ekki að snúa aftur .
Greinilegt að Byrne er orðinn þreyttur á því að vera spurður út í mögulega endurkomu .
Enda kemur Talking Heads verkum hans á Listahátíð ekkert við og því ætti maður þá að spyrja ? Ekkert svar er hið rétta Byrne sýnir tvenns konar verk á Listahátíð .
Annars vegar ljósmyndir í gluggum Hafnarhússins , myndaröð sem hann nefnir Inside Out og sýnir glugga og dyr í ýmsum ónefndum húsum og hins vegar verk í upplýsingastöndum víða um borgina þar sem hann leggur fram erfiðar valspurningar með þremur mögulegum svörum .
Ljósmyndir af eftirlitsmyndavélum voma yfir textanum , sá sem svarar er minntur á að einhver gæti verið að fylgjast með honum og hverju hann svarar .
Eins gott að svara rétt ! En ekkert svaranna er þó hið rétta , þau eru í raun öll rétt en um leið öll röng , allt eftir því hvernig hver og einn lítur á það .
Þessa syrpu kallar hann Moral Dilemmas , eða Siðferðisklípur .
Eitt þessara verka virðist eiga sérstaklega vel við íslenskt samfélag í dag því spurt er hvað viðkomandi myndi gera ef bróðir hans væri bankastarfsmaður sem hagnast hefði á hruninu og vildi deila gróðanum með honum .
Myndi viðkomandi a ) segja til hans , b ) gefa sinn skerf til góðgerðarmála eða c ) afþakka og segja engum frá .
Byrne verður prakkaralegur á svip þegar blaðamaður spyr hann út í siðferðisklípurnar , hvaðan hugmyndin hafi komið að þeim .
" Ég held að ég hafi fengið hugmyndina út frá persónuleikaprófum þar sem valspurningar eru lagðar fyrir mann .
Þegar menn leggja slík próf fyrir fólk segja þeir fólki oft að hafa engar áhyggjur , ekkert svar sé rétt .
Í þessu tilfelli er ekkert svar gott , " segir Byrne og hlær innilega að hugmyndinni .
Öll svörin séu í raun slæm .
-En þó eru þau um leið öll rétt ? " Einmitt , það er í raun ekkert rétt eða rangt .
Yfirleitt er um mjög slæmt ástand að ræða og engin góð lausn á því .
" -Og eftirlitsmyndavélarnar fylgjast með manni ...
" Já , fylgjast með því sem gerist .
" -Þú hefur greinilega áhuga á slíkum myndavélum ? " Já , þær eru alls staðar , sérstaklega á Englandi , þær eru úti um allt þar ...
" segir Byrne og horfir hugsi út um gluggann á bókasafninu í Hafnarhúsinu , eftirlitsmyndavélarnar valda honum heilabrotum .
Byrne hefur tekið fjölda ljósmynda af slíkum eftirlitsmyndavélum í ólíkum borgum heimsins , m.a. New York og London .
" Hver er að skoða allar þessar upptökur ? " spyr Byrne eftir stutta íhugun , segir í raun óhugnanlegt að fylgst sé með ferðum fólks með þessum hætti .
-Kannski er einhver sífellt að fylgjast með þínum ferðum ? " Já , þarna er David Byrne núna og hann er að fara þangað ...
Já , og núna er hann í þessari myndavél ! " segir Byrne ákafur og leikur með tilþrifum hinn dularfulla eftirlitsmann sem veit allt um hans ferðir .
Skilaboð frá borginni -Þú segir sjálfur um þessi verk að margir muni réttilega líta á þau sem list en að þú vonir samt sem áður að einhver ruglingur eigi sér stað , að fólk átti sig ekki strax á því að þetta séu listaverk ...
" Að vissu leyti .
Auðvitað mun fólk átta sig á því af því að þessi hátíð er í gangi , það mun lesa blöðin eða hlusta á útvarpið og komast að þessu .
En þetta er utan hins listræna ramma , í þessum upplýsingastöndum og fólk gæti haldið að þetta væru skilaboð frá borgaryfirvöldum ( hlær ) eða einhverjum samtökum .
" -Og það á ensku ! " Já , á ensku ! " segir Byrne kátur .
Hann hafi að vísu boðist til að þýða textann en það hafi verið afþakkað .
" Ef þetta hefði verið þýtt hefði þetta orðið mjög ruglingslegt fyrir fólk , " segir hann kíminn .
-Finnst þér áhugaverðara að sýna á almenningsstöðum frekar en listastofnunum eða galleríum ? " Tja , já ...
ekki endilega alltaf en jú , ég nýt þess að sýna á almenningsstöðum .
Það slítur hlutina úr samhengi , fólk veit ekki eitt andartak hvort þetta er list eða ekki , það skynjar hlutinn öðruvísi og gefur sig á vald spurningunni eða hlutnum .
Veit ekki hvort þetta eru skilaboð eða auglýsing ...
" Inn og út um gluggann -Ef litið er yfir feril þinn , það sem þú hefur gert sem listamaður , virðast mörg verk þín eiga sér spaugilega hlið en þó er alltaf alvarlegur undirtónn í þeim .
Er það réttur skilningur ? " Ég held það .
Það er yfirleitt spaugileg hlið á verkunum , ég held meira að segja að þessi gluggatjöld utan á safninu séu spaugileg , " segir Byrne , bendir í átt að gluggunum og hlær .
Þar á hann við ljósmyndirnar í syrpunni Inside Out sem prýða glugga Hafnarhússins .
" Þetta er nútímalistasafn í mínimalískum byggingarstíl og svo eru sett þessi rosalega gamaldags gluggatjöld á það ! " segir Byrne og hlær enn .
Myndirnar í þeirri syrpu tók hann víðs vegar um heiminn , m.a. í Bandaríkjunum , Mexíkó og á Englandi .
Í texta sem fylgir bæklingi Listahátíðar segist Byrne alltaf hafa hrifist af auglýsingatækninni sem notuð er til að þekja hliðar og glugga strætisvagna .
Fólkið inni í vagninum sér út um gluggana , þó á þeim séu auglýsingar , en þeir sem standa úti sjá ekki inn í vagninn .
Byrne segir að það sé eins og heimurinn sé pakkaður inn í myndir og auglýsingar , eins og hvert yfirborð sé ekki bara það sjálft heldur eitthvað annað líka .
" En ef nútímalistasafn gæti litið út eins og nútímalistasafn en einnig eins og sambland af lúxushóteli , vefnaðarvöruverslun og venjulegu húsi – þá væri það dásamlegt , " skrifar Byrne .
Þessi prenttækni strætisvagnaauglýsinga ( myndirnar eru með fíngerðum götum ) er notuð í Inside Out , fólk sér ekki inn í safnið en þeir sem eru inni í því sjá út .
Þá sýna myndirnar glugga og dyr og því er verið að snúa hlutum á rönguna , leika sér með hugmyndina um hvað sé inn og hvað út .
Byrne er enda ekki óvanur því að snúa hlutum á rönguna , gerði það t.d. í bókinni The New Sins , Hinar nýju syndir , þar sem persónueiginleikar á borð við von og framagirni eru orðnir að syndum .
Byrne rökstyður af hverju þessir eiginileikar eru orðnir að nýjum syndum með því að spyrja lesandann spurninga sem ætla mætti að auðvelt væri að svara en við nánari umhugsun reynist það þrautin þyngri .
Ekki ósvipað Siðferðisklípunum .
Eini munurinn er bíllinn í lokin -Þú virðist vera mjög áhugasamur um myndheim auglýsinga og hvernig þær móta menningu okkar og hugsunarhátt ? " Stundum finnst mér þetta vera annað tungumál , þetta myndmál í auglýsingum sem notað er til að selja okkur eitthvað .
En þetta er virkilega fágað og þaulhugsað myndmál og það angraði mig , í ljósi þess að þetta er allt í kringum okkur , að þessar myndir og auglýsendurnir gætu talað til mín en ég gæti ekki svarað .
Þannig að mér datt í hug að nota sömu aðferðir og efni ; geta þannig svarað fyrir mig á vissan hátt .
" -Ég var að lesa færslu í dagbók sem þú heldur á vefsíðunni þinni þar sem þú dáist að sjónvarpsauglýsingum bílaframleiðandans Audi , m.a. auglýsingu þar sem fimleikafólk líkir eftir innviðum bílvélar ...
" Já , já ! " segir Byrne með glampa í augum og hlær þegar þetta rifjast upp fyrir honum .
-Og þú sagðir eitthvað á þá leið að því miður hefðu listamenn ekki nógu mikla peninga til að búa til svona myndir .
" Sjáðu hvað þetta eru dásamlegar litlar myndir , þetta eru dásamlegar , stuttar kvikmyndir .
Og stundum sést ekki bíllinn fyrr en í blálokin .
En , jú , línan milli listræns myndbands og þessarar Audi-auglýsingar er hárfín , eini munurinn er bíllinn í endann .
" Minnispunktar í myndum -En að ljósmyndunum , hvernig myndirðu lýsa ljósmyndaverkum þínum ? Nú hefurðu sýnt myndlist í ein tuttugu ár .
" Sumar eru fyrir ákveðið verkefni og þarfnast sérstakrar lýsingar og þess háttar en oft eru þær ákveðin leið fyrir mig til að átta mig á því sem fyrir augu ber .
Stundum eru þær skrásetning , myndrænir minnispunktar .
En stundum eru þær fyrir eitthvað miklu formlegra ...
" -Þú hefur líka ferðast mikið um heiminn og verið iðinn við að skrásetja ferðir þínar með ljósmyndum .
" Þegar ég kemst út fyrir hið kunnuglega umhverfi í New York fer ég að sjá hluti og taka eftir þeim .
Í New York tek ég illa eftir hlutum af því að ég er þar alla daga .
Um leið og ég kemst út fyrir Manhattan fer ég að horfa á hlutina öðrum augum .
" Blaðamaður getur ekki sleppt Byrne án þess að spyrja hann eitthvað út í tónlistarstörfin .
Í fyrra gaf Byrne út forvitnilegt sönglagasafn og bók , Here Lies Love , í samstarfi við Fat Boy Slim , þ.e. Norman Cook .
Þetta verk unnu þeir innblásnir af ævi Imeldu Marcos , ekkju fyrrverandi einræðisherra Filippseyja , Ferdinands Marcos .
Imelda er líklega þekktust fyrir að hafa skilið eftir sig 3.000 skópör þegar hún hrökklaðist úr landi með eiginmanni sínum .
En Byrne hafði ekki áhuga á þeirri hlið Imeldu heldur persónunni sjálfri .
Imelda var tíður gestur á klúbbnum Studio 54 í New York og var mikill unnandi diskótónlistar , svo mikill að hún var með diskótek í einni af íbúðum sínum í borginni .
Byrne segir tónlistina hafa komið af sjálfu sér , í ljósi þessa diskóáhuga Imeldu .
" Hún var þarna fyrir , hluti af lífi hennar og ég velti því fyrir mér hvort ekki væri saga þarna líka , " segir Byrne .
Verkið gæti mögulega endað í leikhúsi , hann sé að skoða þann möguleika þessa dagana .
Og með þeim orðum lýkur spjallinu , blaðamaður tekur í spaðann á Byrne sem skýst í næstu myndatöku , léttfættur á sumarbuxunum .
En fyrst þarf hann að hlaupa út og taka myndir af gluggaverkunum .
Sólin er nefnilega farin að skína .
