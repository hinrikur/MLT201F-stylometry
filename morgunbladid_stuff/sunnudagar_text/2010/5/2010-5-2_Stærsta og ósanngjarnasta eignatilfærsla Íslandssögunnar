Ég vil ítreka við félagsmálaráðuneytið , ráðherra , þingmenn og aðra sem málið varðar að biðtími vegna " úrræða " fyrir skuldugt fólk í greiðsluörðugleikum er alltof langur og úrræðin eru gjörsamlega óviðunandi .
" Þannig hófst bréf sem Úlfur Eldjárn tónlistarmaður skrifaði öllum þingmönnum á hádegi á þriðjudag .
Úlfur heldur því fram að úrræðum bankanna sé ábótavant fyrir heimili í greiðsluvanda .
" Já , það er rétt en kannski ekki rétt að kenna bönkunum sjálfum um .
Stjórnvöld tóku þá vondu afstöðu að bönkunum væri best treystandi til að meta og bregðast við skuldavanda viðskiptavina sinna .
Hinsvegar voru þau úrræði sem bankarnir bjóða að mestu hönnuð í félagsmálaráðuneytinu .
Þar liggur sökin og hjá ríkisstjórninni í heild sinni .
" Hræðilegur sannleikur – Þú hefur gagnrýnt stjórnvöld harkalega fyrir að bregðast ekki við ? " Já , ég hef af veikum mætti reynt að benda yfirvöldum og þingmönnum á þetta , " segir Úlfur .
" Þessi ríkisstjórn komst til valda í nafni endurreisnar og norrænnar velferðar .
Hún gaf sig út fyrir að vilja tryggja hag lágtekjufólks , atvinnulausra og þeirra sem eru lægra settir í þjóðfélaginu .
Hún lagðist alfarið gegn hugmyndum um flatar afskriftir skulda á þeim forsendum að slíkt myndi aðallega gagnast hátekjufólki og þeim sem þyrftu síst á aðstoð að halda .
Þegar úrræði bankanna og félagsmálaráðuneytisins eru skoðuð kemur hinsvegar hræðilegur sannleikur í ljós .
Úrræðin gagnast fyrst og fremst hátekjufólki sem hefur skuldsett sig óhóflega .
Fólk með lægri tekjur þarf bæði að bíða lengur í kerfinu og fær verri úrræði en þeir sem eru með mjög góðar og öruggar tekjur .
Þetta er ekki arfleifð frá fyrri stjórnvöldum , eða á ábyrgð nýju bankanna , heldur eru þetta beinar afleiðingar af stefnu núverandi ríkisstjórnar .
Ég vil minna á að þau úrræði sem nú eru í boði í kerfinu voru kynnt ekki alls fyrir löngu sem " endanleg lausn " á vandræðum allra skuldara .
" – Er hópum samfélagsins mismunað ? " Já , það er hinn sláandi sannleikur og fólk í samfélaginu verður að vakna og átta sig á þessari staðreynd , " segir hann .
" Í bankakerfinu er boðið upp á skuldbreytingu erlendra og verðtryggðra lána yfir í óverðtryggð íslensk lán .
Slíkt hefur í för með nokkra eftirgjöf skulda en hærri greiðslubyrði .
Gagnast fyrst og fremst þeim sem hafa háar tekjur .
Annað úrræði sem er boðið upp á í bönkunum er svokölluð sértæk skuldaaðlögun .
Þetta er úrræði fyrir fólk sem skuldar mun meira en það á , til dæmis fólk með há erlend húsnæðislán .
Eins og hún virkar í mínum banka er veitt nýtt lán miðað við 110% af markaðsvirði húsnæðisins .
Það sem stendur út af er afskrifað .
Fyrstu árin greiðir þú aðeins sem nemur 80% af nýju láni vegna eignarinnar .
Eftir þrjú ár byrjar þú að greiða af allri upphæðinni og greiðslubyrðin hækkar samkvæmt því .
Þetta lítur mjög fallega út á heimasíðu bankans en til að komast í þetta prógramm þarf skuldari að standast greiðslumat hjá bankanum .
Til þess að standast þetta greiðslumat þarft þú hinsvegar að geta sýnt fram á mjög , " segir hann með áherslu , " góðar og stöðugar tekjur .
Þetta er því úrræði sem nýtist fyrst og fremst til að afskrifa skuldir hátekjufólks sem skuldar verulega umfram eignir .
" Mismunað eftir tekjum – Hefur þú sjálfur þurft að eiga við kerfið ? " Já , og þar sannaðist að úrræðin eru allt of tímafrek og flókin .
En biðtími eftir úrlausnum er mun lengri hjá þeim sem hafa lægri tekjur eða eru atvinnulausir því úrræði bankanna gagnast þeim ekki .
Engu að síður er þér uppálagt að leita fyrst til bankans sem leggur mat á aðstæður viðskiptavinarins .
Það tók mig rúmlega 7 vikur að komast í gegnum greiðslumat hjá bankanum .
Út úr því kom eiginlega ekki neitt .
Allar líkur eru á að mál mitt þurfi næst að fara til Ráðgjafarstofu heimilanna .
Þar þarf ég að fara aftur í nákvæmlega sama greiðslumat sem tekur 6-8 vikur í vinnslu þar .
Ekki er hægt að spara tíma með því að notast við greiðslumatið úr bankanum .
Það hefði auðvitað verið alltof einfalt .
Eftir greiðslumat þarf ég svo hugsanlega að sækja um sértæka skuldaaðlögun hins opinbera sem er annað form á nauðasamningum og í raun dómstólamál .
Ef ég fer í slíkt mál með aðstoð Ráðgjafarstofu heimilanna getur sá ferill tekið marga mánuði .
Hinsvegar , ef þú hefur efni á að ráða þér lögfræðing , þá getur þú rekið málið sjálfur á mun styttri tíma .
Þarna er aftur verið að mismuna eftir tekjum .
Ef þú hefur smá pening eða hefur aðgang að lögfræðingi í fjölskyldunni þá kemstu miklu hraðar í gegnum ferlið , ef þú ert bara atvinnulaus með hor þá ferðu aftast í röðina .
Ég endurtek , þetta fyrirkomulag var hannað og útfært í félagsmálaráðuneytinu .
" Risavaxin mistök – Hefurðu fengið einhver svör við gagnrýni þinni ? " Ég fékk svar frá félagsmálaráðherra .
Hann segir að þau úrræði sem eru í boði bjóði upp á " skilvirkan farveg til að taka á erfiðum skuldamálum " .
Margra mánaða bið í kerfinu , án þess þó að nokkur trygging sé fyrir því að mál þitt fái farsæla lausn , er mjög langt frá því að vera " skilvirkur farvegur " .
Hann er að segja ósatt .
Hvað á maður að segja við mann í ábyrgðarstöðu sem leyfir sér að ljúga upp í opið geðið á manni ? Hvað finnst fólkinu í landinu um að vera með félagsmálaráðherra sem segir ósatt ? " – Þetta eru þung orð .
" Stjórnvöld tóku þá afstöðu mjög snemma til skuldavanda heimilanna að hann væri í fyrsta lagi ekki eins mikill og af var látið og í öðru lagi að besta lausnin á honum væri að láta bankana sem allra mest um að leysa hann .
Þetta voru risavaxin mistök og slæm pólitísk ákvörðun sem stjórnvöld verða bara að gangast við og viðurkenna .
Út úr því komu þær lausnir sem nú standa til boða og gagnast eins og áður sagði fyrst og fremst fólki með hærri tekjur .
Arkitektinn að þessu stoðkerfi fyrir yfirskuldsett hátekjufólk er Árni Páll Árnason félagsmálaráðherra .
Hann ber ábyrgð á því að hafa leyst úr þessu verkefni með þessum hætti og að hafa ráðið sér til ráðgjafar fólk á borð við Yngva Örn Kristinsson , fyrrverandi framkvæmdastjóra verðbréfasviðs Landsbankans og einn stærsta einstaka kröfuhafa í þrotabú Landsbankans .
Hvernig dettur mönnum í hug að ráða einn af bónusakóngum bankanna til að leggja mat á vanda skuldsettra heimila ? Hvaða aðferð notar maður sem er með launakröfu á einn af bönkunum upp á meira en 200 milljónir til að setja sig í spor þeirra sem hafa innan við 200 þúsund á mánuð ? Raunverulegi tilgangurinn með þessu kerfi er ekki að hjálpa þeim lægst settu og verst settu .
Þetta snýst um að hjálpa bönkunum að bjarga verðmæti lánsafna sinna og halda hátekjufólki í viðskiptum .
Ég fæ ekki betur séð en að félagsmálaráðuneytið hafi sett yfirstéttarhópa í skuldavandræðum í sérstakan forgang í kerfinu .
" Ennþá töff að vera ríkur – Þekkirðu marga sem eiga í greiðsluvanda ? " Já , en ég þekki ekki marga sem eru til í að tala um það opinskátt .
Það þykir nefnilega ennþá svo töff að vera ríkur á Íslandi .
Ég held að það auki enn meira á þjáningu þeirra sem eru farnir að eiga erfitt með að ná endum saman .
Ég held að fólk sem á til dæmis erfitt með að halda uppi ákveðnum lífsgæðastandard fyrir börnin sín skammist sín mjög mikið fyrir það .
" – Talað hefur verið um að heil kynslóð hafi orðið undir í bankahruninu ; sú kynslóð sem er skuldsett vegna húsnæðiskaupa og er á sama tíma að koma börnum á legg .
Þú ert sjálfur í þessum hópi , með börn og húsnæðisskuldir .
" Það má vel vera .
Ég er kannski ekki í verstu málunum af öllum , en eftir að hafa kynnt mér úrræðin þá fæ ég sting í hjartað og óbragð í munninn og verður hugsað til alls þess fólks sem er að reyna að ala upp börn en er þó í miklu verri málum en ég , atvinnulega , félagslega o.s.frv. Að minnsta kosti er augljóst að öryggisnetið nær frekar til hátekjufólks en ekki þessa mikilvæga hóps .
Það er vægast sagt spes .
" – Stundum er talað um að fólk hafi sjálft steypt sér í þessar skuldir og þurfi að bera ábyrgð á því .
Finnst þér það sanngjarnt eða hefur orðið forsendubrestur ? " Það er augljóst að það hefur orðið forsendubrestur og jafnvel þótt sumt fólk hafi hegðað sér óskynsamlega þá afsakar það ekki að venjulegu fólki sé sökkt í botnlausar skuldir vegna þessa .
Gæti ekki líka verið að eitthvað af skuldsetta hátekjufólkinu , sem bankakerfið er nú með heimild félagsmálaráðherra til að umbuna , hafi hugsanlega komist í einhverrar skuldir vegna óábyrgrar hegðunar í góðærinu ? Það sem er að gerast núna er einhver stærsta og ósanngjarnasta eignatilfærsla Íslandssögunnar .
Fólk situr uppi með stökkbreytt húsnæðislán , upphæðir sem því hefði aldrei dottið í hug að taka að láni .
Á sama tíma hafa fjármagnseigendur notið 100% tryggingar innlána og menn með vafasama fortíð fá jafnvel fyrirgreiðslu frá ríkinu til að endurheimta drottnunarvald sitt yfir íslensku samfélagi .
Hverskonar stjórnvöld eru það sem leyfa þessu að viðgangast ? Norræn velferðarstjórn ? Félagshyggjustjórn ? Það versta er að þótt stjórnmálamennirnir segi annað , þá hagar kerfið sér samt eins og vandi skuldara sé sjálfsprottinn – þeim sjálfum að kenna .
Kerfið kemur fram við fólk í skuldavandræðum eins og fjáróreiðumenn á meðan vandi þeirra er í raun tilkominn vegna vanhæfra stjórnmálamanna , mistaka embættismanna og ekki síst siðleysis og glæpa fyrrverandi eigenda og stjórnenda bankanna .
Ég þarf varla að fara nánar út í þá sögu .
" Þarf að grípa til neyðaraðgerða – Hvað leggurðu til ? " Ég legg til að ríkisstjórnin viðurkenni mistökin og bregðist við með hraði .
Hugmyndir félagsmálaráðherra um embætti umboðsmanns skuldara koma alltof seint fram .
Það má ekki láta eins og hann sé nýtekinn við í ráðuneytinu .
Það voru hans mistök að bregðast ekki strax við .
Ráðherrann ætti auðvitað að viðurkenna mistök sín og stíga til hliðar án tafar .
En auðvitað er engin hefð fyrir því að viðurkenna mistök sín í íslenskum stjórnmálum .
Hvað sem því líður þá skora ég á ríkisstjórnina að grípa til neyðaraðgerða .
Koma með alvöru úrræði og veita atvinnulausum og þeim tekjulægstu forgang í kerfinu .
Það hefur verið bent á ýmsar leiðir sem eru fljótlegri , m.a. í gegnum skattkerfið eða sérstakan gerðardóm .
Talsmaður neytenda , Hagsmunasamtök heimilanna og fleiri hafa lagt til ýmis úrræði sem stjórnvöld hafa ekki einu sinni haft fyrir að svara .
Ég skora um leið á alla þingmenn , sérstaklega óbreytta þingmenn stjórnarliðsins sem verja stjórnina falli í nafni jafnréttis og velferðarmála , að setja þrýsting á ríkisstjórnina .
" 