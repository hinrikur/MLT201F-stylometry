Jökulsárhlaupi er sjaldnast tekið fagnandi en þar er þó að minnsta kosti ein undantekning á ; hlaup með þessu nafni er árlega þreytt af hópi fólks í stórkostlegu umhverfi Jökulsárgljúfra í Vatnajökulsþjóðgarði .
Í ár verður þessi merkilega hátíð í þjóðgarðinum laugardaginn 24. júlí og gera má ráð fyrir að þá leysist mikil orka úr læðingi – eins og í hverju öðru jökulsárhlaupi ...
Svo skemmtilega vill til að hjónin Helga Árnadóttir og Stefán Viðar Sigtryggsson , sem vinna að undirbúningi hlaupsins , æfa nú einnig fyrir þríþrautarkeppni í Kaupmannahöfn síðar í sumar þar sem þau verða í hópi um 20 Íslendinga hvaðanæva af landinu .
Hjónin hafa því nóg fyrir stafni .
Þau hafa hjólað um langan veg í vetur – reyndar heima í stofu – og Helga gerir ráð fyrir því að þau fé finni sér á eða ós til þess að synda í þegar hlýnar í veðri því langt er fyrir þau í sundlaug .
Hlauparöð í bígerð Þeim hefur fjölgað ört á síðustu árum sem hlaupa reglulega sér til heilsubótar og skemmtunar og víða um land er árlega haldin keppni þar sem þátttakendur fara um utan vega .
Hlaupið í þjóðgarðinum er gott dæmi um slíkt ; malbikið er víðsfjarri en þess í stað hlaupið um stígakerfi þjóðgarðsins ; fyrst um mela og grófar klappir , síðan eftir moldargötum í grónu landi og eftir göngustígum , sem margir eru gamlar fjárgötur , í fallegum birkiskógi .
Boðið er upp á þrjár vegalendir , eins og sjá má á kortinu hér til hliðar ; þeir sem lengst hlaupa leggja af stað frá Dettifossi , annar hópur í Hólmatungum og sá þriðji við Hljóðakletta .
Lokaleggur allra liggur meðfram barmi Ásbyrgis , þeirri einstöku náttúrusmíð .
" Hlaupið hentar bæði reyndum langhlaupurum og þeim sem eru að byrja að feta sig áfram við utanvegahlaup , " segir Helga , sem er starfsmaður í Vatnajökulsþjóðgarði í Jökulsárgljúfri .
Hún segir algengt að hlauparar skipuleggi sumarfríið með tilliti til hlaupa hér og þar um landið .
Nú er í undirbúningi fimm hlaupa röð í samstarfi við 66° norður , þar sem keppnin í þjóðgarðinum verður ein , en hin hlaupin verða við Úlfljótsvatn , Þorvaldsdalsskokkið í Eyjafirði , Vesturgatan á Vestjörðum og Barðsnes í Neskaupstað .
Jökulsárhlaupið hefur verið haldið árlega síðan 2004 og fjölgar þátttakendum í hvert skipti .
Þeir voru um 230 í fyrra en þau Helga vonast til þess að um 300 manns mæti í sumar .
Fleirum treysta þau sér reyndar ekki til að taka á móti .
Gera má ráð fyrir því að 60-70 manns hlaupi lengstu leiðina .
Upphaf hlaupsins má rekja til þess að Aðalsteinn Örn Snæþórsson , kennari í Lundi og hreppsnefndarmaður í gamla Kelduneshreppi , viðraði á sínum tíma hugmyndina ; víðavangshlaup frá Dettifossi niður í Ásbyrgi , sem yrði kallað Jökulsárhlaup .
Hreppsnefnd Kelduneshrepps samþykkti hugmyndina og síðan var látið á það reyna hvort einhverjir mættu og þá varð ekki aftur snúið .
Hjónin Stefán Viðar og Helga búa á bænum Garði 1 í Kelduhverfi , um 14 kílómetrum vestan við Ásbyrgi , þar sem þau eru bæði með starfsaðstöðu .
Stefán er landvörður á svæðinu .
Hann er reyndur maraþonhlaupari .
Hlaupa eða hjóla í vinnuna Hjónin hlaupa oft í vinnuna eða hjóla .
" Það er alveg einstakt að fá að hlaupa hér úti í náttúrunni .
Við hlaupum að minnsta kosti einu sinni í viku í Ásbyrgi sjálfu ; yfir veturinn kemst maður ekki á stígana en nú er bleytan að fara úr þeim og við Stefán farin að hlaupa á fullu .
" Hún segist oft hlaupa í hádeginu að vetrinum , þegar birtu nýtur .
Þríþrautin sem áður var nefnd er í ágúst og þar þreyta hjónin bæði frumraun sína á þeim vettvangi .
Hún hefur tekið þátt í styttri þrautum en Járnkarlinn ( Iron Man ) er " alvöru " : Byrjað er á því að synda 3,8 kílómetra í sjó , þvínæst hjólaðir 180 km og loks hlaupið heilt maraþon ; 42,2 km .
Þetta er ekki verkefni fyrir meðalmenn og því eins gott að koma vel undirbúinn .
" Við náum yfirleitt að synda tvisvar í viku en okkar helsta vandamál er hve langt er í næstu laug ; það eru 40 kílómetrar til Húsavíkur og sundlaugin þar er bara 16 metra löng .
Við förum líka stundum á Laugar en þangað er klukkutíma akstur .
Það má segja að ef við eigum leið framhjá sundlaug þá nýtum við okkur hana .
" Helga segir þau hjónin æfa 14-16 klukkustundir á viku nú og þau hjóli að lágmarki 150 km .
" Hjólastatífið var mikið notað á heimilinu í vetur , " segir hún ; reiðhjólinu er þá komið fyrir á þar til gerðri græju þannig að afturdekkið er á lofti en snertir nema svo hægt er að mæla vegalengdina sem lögð er að baki , ef svo má segja .
Stefán Viðar hefur oft tekið þátt í maraþonhlaupi , varð m.a. Íslandsmeistari 2008 , hann hefur verið með í fjölþrautakeppni á Grænlandi og hlaupið Laugaveginn fimm sinnum en Helga hóf að æfa reglulega 2006 .
" Keppnin í Kaupmannahöfn verður fyrsta stóra ævintýrið mitt , " segir hún og kveðst aðspurð finna fyrir bæði mikilli tilhlökkun en stundum efast hún um að verða nægilega vel undirbúin .
" Það er gott að hugleiða þetta í einingum .
Nú hugsa ég bara um æfingu hvers dags fyrir sig og þannig verð ég líka að hugsa í keppninni ; skipta hverri grein niður í ákveðna leggi í huganum ; horfa á litlu áfangana því það er ekki heppilegt að hugsa um það frá byrjun að ég eigi eftir 12-14 klukkutíma til að ljúka keppninni .
" Féll ...
fyrir fegurðinni Að lokum að Jökulsárhlaupinu aftur .
Árið 2006 fór það fram í himinblíðu , eins og segir á nýrri heimasíðu hlaupsins – jokulsarhlaup.is – og háði hitinn hlaupurunum nokkuð .
Allir komust þó óskaddaðir frá þrátt fyrir einstaka byltur , eins og fram kemur en síðan segir : Eða eins og ein konan sagði þegar hún kom í mark : " Ég féll fyrir landslaginu – fegurðinni .
" Víst er að margir gera það í sumar .
