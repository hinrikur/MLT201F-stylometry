Aðalverðbréfavísitala Bandaríkjanna hrundi fyrir fáeinum dögum .
Annað eins bakslag hafði ekki sést í háa herrans tíð .
Nú er talið að kveikjan hafi verið misvísandi skilaboð og jafnvel hrein mistök , sem leiddu til viðskiptafyrirmæla sem tóku til tugmilljarða dollara .
Þetta er nógu alvarlegt í sjálfu sér .
En slík " tæknileg " mistök hefðu ekki haft slíkar afleiðingar nema óróleiki , vantraust og óvissa væri fyrirferðarmikil á markaðnum .
Og þannig er staðan núna .
Hinn nýi ótti Óvissan er síst minni en áður , en vettvangur óttans hefur færst til .
Hið fyrra efnahagshrun var fylgifiskur efnahagsstefnu stærstu seðlabanka heims í bland við áhættusækni fjármálamanna , og óglöggra skila á milli fjárfestingarbankastarfsemi og viðskiptabankastarfsemi innan sömu stofnana .
Snúnir og þó einatt innihaldssnauðir fjármálagerningar urðu undirstaða fjármálabólu , sem margur hagnaðist gegndarlaust á , en aðrir töpuðu miklu og jafnvel öllu sínu , þar sem hún hlaut að springa með alvarlegum afleiðingum fyrir allan fjöldann .
Þær afleiðingar voru þó mildaðar með stórkostlegum inngripum ríkisvaldsins um veröldina þvera og endilanga .
Menn önduðu léttar .
Hin samhæfðu viðbrögð og afl ríkissjóða og seðlabanka sáu til þess að lausafjárvandinn varð ekki að alvarlegri og varanlegri heimskreppu .
Það héldu menn að minnsta kosti .
Næsta lota En nú hafa efasemdirnar látið á sér kræla .
Óttinn fer vaxandi og hann á aðra rót en fyrr , eins og áður sagði .
Nú hugsar margur maðurinn , að í næstu lotu verði ekki hægt að treysta á ríkisvaldið .
Ekki vegna þess að viljann muni vanta .
Getan verður ekki fyrir hendi .
Samhliða gríðarlegri innspýtingu fjár úr ríkissjóðum og að hluta úr hirslum seðlabanka og þá að lokum úr prentvélum þeirra var vanda bankastofnana slegið á frest í fyrri hrinunni .
Dæmin voru ekki gerð upp .
Það átti að bíða þar til um hægðist og traustið væri orðið meira .
Stórir bankar og þekktir eru því með fjölmargar kröfur í fórum sínum , sem ekki eru jafn góðkynja og lestur reikninga bankanna virðist staðfesta .
Með öðrum orðum þá er eignastaða þeirra mun lakari en endurskoðaðir reikningar þeirra gefa til kynna .
Ekki er þó ætlandi að sú staða sé jafn ömurleg og var hjá gömlu íslensku bönkunum og endurskoðendur þeirra virtust ekki átta sig á eða kusu að líta fram hjá .
Þetta þýðir að í næstu lotu kreppunnar verða þessir bankar berskjaldaðir .
Og ríkissjóðir margra burðugustu ríkja heims eru einnig komnir að endimörkum getu sinnar .
Ríkissjóðshalli í stærri stíl en þegar er orðinn fái ekki staðist .
Staðan í Bandaríkjunum er þekkt .
Evrópusambandið , og þá einkum sú innri deild þess sem býr við evru , á augljóslega fullt í fangi með lítið hagkerfi eins og það gríska .
Er það þó aðeins um 2% af hagkerfi evrusvæðisins .
Sumum evruríkjum sem illa standa er gert að fara út á markaðinn og slá lán á óhagstæðum kjörum svo þau geti tekið þátt í hjálp við Grikki , samkvæmt fyrirmælum Frakka og Þjóðverja .
Það mun auka þeirra vanda og flýta því að þaðan berist hjálparbeiðnir .
Þessi kapall minnir á annan íslenskan sem kallaður var langavitleysa .
Hann var ýmist endalaus eða fékk illan endi .
Athyglin beinist að Bretlandi Um hríð hafa menn beint sjónum að þeim ríkjum sem skjálftamælar efnahagslífsins benda til að muni gjósa næst á eftir Grikkjum .
Portúgal , Spánn , Ítalía og Írland eru á þeim athugunarlista og staða þeirra hefur versnað á undanförnum mánuðum .
En nú horfa menn æ oftar til Bretlands , sem er jafn skuldugt og Grikkland .
Þar er ekki útlit fyrir styrka og samheldna stjórn í augnablikinu , og lítið má út af bera .
Merkel , kanslari Þýskalands , hefur í senn þurft að verja og afsaka ákvörðun sína um að Evrópusambandið geri tilraun til að hjálpa Grikklandi .
Hún tekur fram að samúð hennar með því landi ráði ekki för .
Það mætti hennar vegna sigla sinn sjó , því engu geti það um ógöngur sínar kennt nema sjálfu sér .
Nei , hún sé nauðbeygð til að rétta Grikklandi lánsfé og pína önnur evruríki til að gera slíkt hið sama , því annars liðist myntsamstarfið í sundur .
Þær staðhæfingar segja sitt um grundvöll myntsamstarfsins .
Tilraunin felst í því að beita miklu afli til að takmarka öngþveitið og upplausnina við Grikkland eitt með eins konar efnahagslegum mæðiveikigirðingum .
Slíka aðferð þekkjum við Íslendingar vel .
Og við vitum að líkurnar á að sú aðgerð heppnist versna til muna þegar í ljós kemur að hin efnhagslega riða hefur þegar komið fram víða utan girðingarinnar .
Og eins og framan greinir fer ekki á milli mála að þannig er ástandið á nágrannabæjum Grikklands .
Íslendingar berskjaldaðir Og hvernig munu þessar ótryggu aðstæður birtast okkur Íslendingum ? Það ætti að vera okkar styrkur að hafa tekið bankaskellinn fyrir nærri tveimur árum .
En vandinn er sá að tíminn hefur verið illa nýttur , svo ekki sé meira sagt .
Íslensk yfirvöld eru enn að beita neyðarlögum 18 mánuðum eftir að þau voru sett .
Yfirgnæfandi líkur eru á að dómstólar muni ekki líða slíka framgöngu og að síðbúnar aðgerðir í málefnum sparisjóða með vísun í 18 mánaða gamallt neyðarástand verði taldar ólögmætar , með alvarlegum skaða fyrir efnahagslífið og ríkissjóð .
Tveir af þremur bönkum hafa verið " einkavæddir " með aðferðum sem enginn skilur , þeir settir í hendurnar á mönnum , sem er sagt að yfirvöldin viti ekki hverjir séu , og verður næstu fimm árin stjórnað af mönnum sem bera ekki ábyrgð gagnvart neinum og segjast starfa í umboði aðila sem þeir geti ekki upplýst hverjir séu , því þeir viti það ekki .
Annar bankanna , Arion banki , er svo í einkakeppni um það hvort hann nái að verða spilltari banki en gamla Kaupþing á skemmri tíma en hinum gamla banka tókst .
Þetta er háleitt markmið , en ekki verður betur séð en vinningslíkur Arionbanka aukist dag frá degi .
Ríkisbankinn , Landsbanki Íslands , leggur sig einnig fram um að líkjast forvera sínum , enda virðist markmið þeirrra Steingríms og Jóhönnu vera að færa gömlu svindlurunum Ísland aftur á silfurfati og það sem allra fyrst .
Þessir forystumenn hafa nú eytt heilu ári í það að sannfæra annars vegar Breta og Hollendinga og hins vegar Alþingi Íslendinga um að íslenskir skattgreiðendur beri ábyrgð á " tærri snilld " stjórnenda gamla LÍ .
Augljóst er að nefnd Alþingis sem fjalla á um hugsanlega ákvörðun um að senda mál ótilgreindra ráðherra til Landsdóms kemst ekki hjá því að kanna framgöngu og heimildarlausar undirskriftir þessara tveggja ráðherra í tengslum við Icesave .
Virðist það mál vera miklu upplagðara til einfaldrar niðurstöðu en önnur þau álitaefni sem fjallað verður um .
Sá kafli rannsóknarskýrslu nefndar Alþingis sem fyrir liggur og snýr að Icesave og um ábyrgð ríkisins vegna þess reiknings er næsta ótvíræður og framganga þeirra Steingríms og Jóhönnu með sama hætti því væntanlega næsta óumdeilt brot gegn almannahagsmunum þeim sem Landsdómi ber að lögum að fjalla um .
Ósannindi forsætisráðherrans á Alþingi um launamál seðlabankastjóra eru örmál hjá þessu , þótt vont sé .
Talsmenn íslenska ríkisins hafa hins vegar lýst það ábyrgt fyrir öðrum mikilvægum þætti .
Þeir hafa sagt það ábyrgjast allar innistæður í íslenskum bönkum .
Á sama tíma og hamast hefur verið við að fá Alþingi til að samþykkja í atkvæðagreiðslu ríkisábyrgð á Icesave fyrir Breta og Hollendinga hefur ekkert verið gert til að tryggja lagagrundvöll fyrrnefndu yfirlýsingarinnar .
Sú yfirlýsing er þar með því miður harla marklítil og mun enginn maður geta heimt sitt frá ríkinu á grundvelli hennar fari hið nýja bankakerfi þessa lands illa í næstu bylgju alþjóðlegra efnahagslegra hörmunga , sem vaxandi líkur eru nú á að yfir dynji .
Allir góðir menn vona heitt að þau óefni verði ekki .
Gerist það , gagnstætt þeim vonum , mun koma á daginn að sú stjórn sem enn tórir hefur ekki aðeins nýtt sinn tíma illa , heldur skilið þjóðina eftir berskjaldaða fyrir áföllum .
