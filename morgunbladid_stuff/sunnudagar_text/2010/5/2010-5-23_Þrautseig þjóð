Það er enginn hörgull á neikvæðum fréttum til að fylla síður dagblaðanna á þessum síðustu og verstu tímum .
En það gefur ekki endilega rétta mynd af þjóðlífinu .
Og það vekur óneitanlega athygli að samkvæmt nýrri rannsókn eru íslensk ungmenni upp til hópa ánægð með lífið , þrátt fyrir barlóm og kreppu , og að hamingjan hefur farið vaxandi frá áramótum .
Í viðtali Orra Páls Ormarssonar í Sunnudagsmogganum segir Bryndís Björk Ásgeirsdóttir , lektor við HR , að skilaboðin sem felast í niðurstöðum rannsóknarinnar séu skýr : " Íslenskar fjölskyldur eru að taka hlutverk sitt alvarlega og upp til hópa að standa sig mjög vel .
Það er gömul saga og ný að íslenska þjóðin þjappi sér saman við áföll .
" Það er eftirtektarvert að samverustundum og samræðum barna og foreldra hefur farið jafnt og þétt fjölgandi undanfarinn áratug .
Árið 2000 sögðust 36% stúlkna vera oft eða nær alltaf með foreldrum sínum um helgar og 37% drengja .
Í vor svöruðu 57% stúlkna og 55% drengja þessari spurningu á sama veg .
Sama gildir um samverustundir unglinga og foreldra utan skólatíma á virkum dögum .
Þetta eru góðar fréttir .
Það er mikilvægt að börn og unglingar fari ekki á mis við lærdóm kynslóðanna .
Þess vegna eru samverustundirnar svo mikilvægar , ekki aðeins við foreldrana heldur líka afa og ömmu , sem muna tímana tvenna og þrenna .
" Þú varst að spyrja um lífið , " sagði séra Árni Pálsson þegar leitað var í smiðju til hans í úttekt á hamingjunni í Sunnudagsmogganum í ársbyrjun 2008 .
" Þetta undur að fá að vera til og vera til .
Tilfinningin að lifa er náttúrlega óskaplega mikið undur ef maður hugsar um það einn eða með sjálfum sér .
Og þá hugsar maður : Hver er ég ? Til hvers er ég fæddur ? Og til hvers er ætlast af mér ? Auðvitað að ég standi mig í lífinu , þjóni lífinu .
Það er það sem brennur á manni – að maður þjóni lífinu .
Komi þannig fram við alla að engin skömm sé að því .
Og maður hefur skyldur við lífið .
Maður finnur það með sjálfum sér , þegar maður veltir því fyrir sér , að maður hefur skyldur við lífið – að nýta hæfileika sína og þroska þá .
Og takast á við það sem maður hefur ætlað sér .
" Bryndísi Björk verður ekki orða vant þegar hún veltir andlegri heilsu þjóðarinnar fyrir sér og það má sækja hvatningu í orð hennar .
" Það þarf þrautseigju til að líða og anga vel þrátt fyrir áföll eða erfiðleika .
Þrautseigja er mjög verðugt markmið fyrir einstaklinga jafnt sem samfélög .
Rannsóknir hafa sýnt að þrautseigja byggir á hversdagslegum en mikilvægum þáttum , svo sem úrlausnarmiðuðu hugarfari , góðu sjálfsmati , sterkum tengslum við samfélagið og síðast en ekki síst stuðningi fjölskyldu og vina .
Íslendingar eru greinilega þrautseig þjóð .
" 