Hvað sem líður hremmingum bókaverslana almennt hefur áhugi á bókum sjaldan verið meiri í Bretandi , eða kannski er það bara áhugi á verðlaunum sem skýrir hamaganginn í kringum Booker-verðlaunin undanfarnar vikur .
Deilt er um verðlaunin í blöðum og á netinu og deilurnar harðna eftir því sem bækur detta út af tilnefningalistanum og svo mikill hiti var í veðmálum um hver hlyti hnossið að veðbankar lokuðu fyrir allt slíkt þegar ein bók var orðin afgerandi efst í þeirra samantekt , enda óttuðust þeir að það hefði lekið út hver fá myndi verðlaunin .
Val á bókmenntaverðlaunum er vandasamt verk og nánast útilokað að gera svo öllum líki .
Booker-verðlaunin hafa það fram yfir mörg önnur verðlaun að ný dómnefnd er sett saman á hverju ári og fáheyrt að einhver sitji í nefndinni oftar en einu sinni .
Það er líka kostur á henni að í nefndina eru valdir leikmenn í bland við rithöfunda og aðra listamenn , sérstaklega ef Bookerinn er borinn saman við Pultizer-varðlaunin , þar sem ritstjórar og blaðamenn véla um , oft sér til háðungar , nú eða National Book Award vestan hafs þar sem rithöfundar velja bækur og valið stundum afkáralegt .
Það er aftur á móti alltaf stuð í kringum Booker-verðlaunin eins og sannaðist í vikunni þegar tilkynnt var að bókin The Finkler Question eftir Howard Jacobson hefði fengið verðlaunin þetta árið , enda hafði engum dottið í hug að Jacobson væri líklegur til að hljóta verðlaunin , ekki einu sinni útgefanda hans ; dómnefndin kallaði eftir bókinni frá útgefandanum .
Þrautalending , eða hvað ? Einn af þeim sem tekið hafa þátt í valinu lýsti því svo að sigurbókin væri alla jafna sú sem mönnum væri minnst í nöp við , enda væri það aðal magnaðra bóka að vera umdeildar og þegar tekist væri á í dómnefnd hlyti niðurstaðan alla jafna að vera þrautalending – menn sættist á þá bók sem þeir eru minnst á móti þó þeim þyki hún ekki endilega best .
Í skemmtilegri grein í Guardian lýsir Frances Wilson því hvernig valið þróaðist að þessu sinni , og þá á öðrum nótum en þessum ; hún segir að bestu bækurnar hafi komið sér sjálfar áfram og dómnefndarmenn alltaf verið að glíma við bestu bækurnar þar til svo kom , að aðeins stóðu tvær eftir : The Finkler Question eftir Howard Jacobson og Parrot and Olivier in America eftir Peter Carey .
Á endanum hafði Jacobson síðan betur .
Wilson segir að bækur þeirra Careys og Jacobsons hafi reynst glettilega líkar þegar nánar var rýnt í þær , fjölluðu báðar um vináttu og frelsi , fortíð og framtíð .
Báðar eru þær stórkostlegar að hennar sögn , en Jacobson kom þeim til að hlæja og það gerði gæfumuninn .
Þannig á þetta einmitt að vera , það á að vera gaman að lesa .
Hin gyðinglega Jane Austen Howard Jacobson er Englendingur , fæddur 1942 í Manchester .
Hann skrifaði fyrstu skáldsöguna 1983 – The Finkler Question er ellefta skáldverk hans , en einnig hafa komið út fjögur heimildarrit .
Jakobson er jafnan meinhæðinn og spaugsamur í skáldsögum sínum og þótti nokkur frétt að gamansaga hefði fengið Booker-verðlaunin , enda í fyrsta sinn sem það gerist .
Jacobson hefur verið lýst sem hinum enska Philip Roth , og þá átt við að báðir hafa þeir skrifað skáldverk sem snúast að miklu eða nokkru leyti um gyðingdóm söguhetjunnar .
Jacobson tekur þó ekki undir það , segir að frekar megi kalla sig hina gyðinglegu Jane Austen .
Bækur Jacobsons hafa áður verið verðlaunaðar , The Mighty Walzer , sem kom úr 1969 fékk Bollinger Everyman Wodehouse-verðlaunin og bækurnar Who ' s Sorry Now ? frá 2002 og Kalooki Nights frá 2006 voru tilnefndar til Booker-verðlaunanna .
