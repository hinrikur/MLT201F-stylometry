Engin af ungstjörnunum í Fame , frábærri mynd Alans Parkers , náði því að verða stórstjarna í hæstu hæðum en Irene Cara komst næst því .
Cara fór með hlutverk dansandi söngfuglsins Coco Hernandez í myndinni en hún getur heldur betur sungið .
Söngur kemur mikið við sögu í Fame og fékk titillagið sem Cara söng Óskarsverðlaun og var tilnefnt til Golden Globe-verðlauna .
Fame -myndin er frá árinu 1980 en á níunda áratugnum voru líka framleiddir sjónvarpsþættir undir sama nafni en þá fór Erica Gimpel með hlutverk Coco .
Cara var boðið hlutverkið en hún hafnaði því til að geta einbeitt sér að tónlistarferli sínum .
Reis hæst í kringum Flashdance Cara hafði getið sér gott orð fyrir leik og söng á sviði og sjónvarpi áður en hún fékk hlutverkið í Fame .
Stjarna hennar reis hins vegar hæst á miðjum níunda áratugnum .
Hún fékk Óskarinn árið 1983 fyrir lagið " Flashdance ...
What a Feeling " sem hún söng í hinni miklu dansmynd Flashdance en það lag hreppti einnig Golden Globe-verðlaun .
Lagið samdi hún með Giorgio Moroder og Keith Forsey .
Sagan segir að hún hafi samið þennan kraftmikla texta í leigubíl í New York á leiðinni í upptökuverið til að taka upp lagið .
Hún viðurkenndi síðar að hún hefði haft efasemdir um að vinna með Moroder til þess að ýta ekki undir samlíkinguna við annan frægan samstarfsmann tónskáldsins , Donnu Summer .
Lagið er orðið sígilt og er spilað á " eighties " -þemakvöldum víða um heim .
Bakraddasöngkona Lou Reed Hún hefur gefið út þrjár hljóðversplötur , Anyone Can See árið 1982 , What A Feelin ' 1983 og Carasmatic 1987 en sú vinsælasta af þessum þremur var að sjálfsögðu miðplatan .
Síðan þá hefur hún unnið sem bakraddasöngkona fyrir meðal annars Lou Reed .
Á tíunda áratugnum fór hún á tónleikaferðalög um Evrópu og Asíu og náði að gera nokkur lög vinsæl á evrópskum dansvinsældalistum en lögin náðu ekki vinsældum í Bandaríkjunum .
Tók þátt í veruleikaþætti Cara tók þátt í veruleikaþætti NBC árið 2005 , Hit Me Baby One More Time og bar sigur úr býtum .
Í honum kepptu gamlar stjörnur sín á milli og sungu gamla smelli .
Cara söng " What a Feelin ' " og tók ennfremur lag Anastaciu , " I ' m Outta Love " .
Hún söng lögin með hljómsveitinni sem hún starfar með núna .
Sú heitir Hot Caramel og er aðeins skipuð kvenmönnum .
Cara er búsett í Flórída í Bandaríkjunum þar sem hún vinnur að tónlist með hljómsveit sinni .
ingarun@mbl.is 