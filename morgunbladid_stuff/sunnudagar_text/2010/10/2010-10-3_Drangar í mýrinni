Allt finnst mér þetta vitna um óskaplega flatneskju og hugmyndafátækt .
Hér í mýrinni eru engir drangar og því er nánast fjarstæðukennt að gatan skuli heita Dranghólar .
Enn fráleitari eru önnur götunöfn hér í hverfinu , til dæmis Birkihólar , Hellishólar og Folaldahólar .
Hér er enginn bjarkargróður né hellar í hrauni og því síður folöld , veturgömul trippi eða afsláttarhross .
Þessi úrkynjaða örnefnastefna er samt ósköp einföld afleiðing af því þegar fólk , sem hefur enga andagift , velur götunum í bænum nöfn .
Af hverju er ekki leitað til þeirra sem geta séð samfélag sitt í nýju og skemmtilegu ljósi og götunum valin skemmtilegri nöfn en raun ber vitni ? " segir Sigurður Fannar Guðmundsson , athafnamaður og rithöfundur , sem býr við Dranghóla á Selfossi .
Byggðin á Selfossi þandist út á góðæristímunum og íbúum fjölgaði um þúsundir .
Ný hverfi byggðust upp .
Laust fyrir aldamót var farið að byggja í svonefndu Fosslandi á vesturbökkum Ölfusár og síðar í Suðurbyggð syðst í bænum ; á sléttlendi þar sem hólar eru ending á nöfnum gatnanna .
Einhverjum kann að finnast það öfugmælum líkast .
En þegar allt kemur til alls skiptir kannski ekki öllu máli hvað gatan heitir heldur að fólkinu sem í húsunum býr líði vel svo myndast megi notalegt samfélag .
Húsin þurfa heldur ekki að vera háreistar hallir .
Fjórir veggir með þaki er einfaldasta gerðin og það dugar mörgum enda þótt margir legðu meira í hlutina þegar best lét og gnægð fjár til allra hluta var að hafa .
" Við hjónin byggðum okkur hér fúnkishús ; ferhyrndan kassa í þeim byggingarstíl sem vinsælastur var á árunum milli heimsstyrjaldanna tveggja .
Nokkur fleiri hús í Dranghólum og raunar víðar eru byggð í þessum stíl , sem er virkilega flottur .
Hitt er annað að einhverjir reistu sér hurðarás um öxl og líklega er ég ekki saklaus af því sjálfur .
Og því miður verður að segjast eins og er að einhver af þessum tuttugu húsum hér við götuna standa auð enda eru bankar og lífeyrissjóðir búnir að leysa nokkur þeirra til sín vegna vangoldinna skulda eins og margir eru að baslast með í dag .
Vonandi leysist þó úr þeim vanda sem fyrst því mér finnst eitthvað vanta ef húsin standa auð .
Ljós eiga að loga í hverjum glugga , " segir Sigurður Fannar sem er fæddur og uppalinn á Selfossi og hefur búið þar alla tíð .
Hann man því þá tíma þegar byggðarlagið var næsta fámennt og dagleg samskipti milli fólks meiri en nú er raunin .
" Í hverfinu mínu gat maður líklega bankað upp á í öðru hverju húsi og komist í mjólk og kleinur .
En það er veröld sem var og mér finnst ástæðulaust að staðnæmast við hið liðna þótt ljúft hafi verið .
Í Dranghólunum í dag er mikið af barnafólki á besta aldri .
Stór hluti karlanna hérna er iðnaðarmenn enda má með nokkurri einföldun segja að dæmigerður Selfossbúi sé annaðhvort smiður , rafvirki eða mjólkurfræðingur .
Konurnar eru margar kennarar eða vinna einhvers konar umönnunarstörf .
Samskipti fólksins hér eru með besta móti og í sumar héldum við götugrill og þá vakti athygli mína að allir voru með grill af sömu gerð ; Weber , eins og vinsæl eru í dag .
Þetta segir mér að hópsálin í hverfinu sé býsna sterk og fólk standi saman .
Einn og einn sker sig þó úr hópnum og fer sínar leiðir í grillmennsku eða öðru – sem auðvitað er bara fínt mál .
Engin regla er án undantekningar .
" sbs@mbl.is Uppáhaldsstaðir 1 .
Bílskúrinn hjá vini mínum Stefáni Hólmgeirssyni sem býr hér nánast í næstu götu við mig , Kjarrhólum , er uppáhald .
Það er gott að skreppa þangað á kvöldin og skrafa saman yfir kaffibolla og kleinu .
Við Stefán höfum fylgst að í bráðum 35 ár og verið vinir í gegnum þykkt og þunnt og mér finnst mikil hlunnindi að skreppa til góðs vinar að loknum vinnudegi hvar við getum borið saman bækur okkar um það sem við eigum sameiginlegt , sem er ótalmargt .
2 .
Hér í næsta nágrenni við mig , við Norðurhóla , er leikskólinn Jötunheimar þar sem dóttir mín , Þóra Björk , er í vist ásamt tugum annarra kátra krakka .
Sjálfum finnst mér svo alltaf ágætt að koma við hjá leikskólanum síðla kvölds , setjast í einhverja róluna og láta hugann reika .
Það er í raun ótrúlega afslappandi og ekki síður skemmtilegt .
Satt að segja verð ég ungur í annað sinn ! 