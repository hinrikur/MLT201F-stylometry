Fljótið Mósel er rúmlega 500 kílómetra langt þar sem það hlykkjast frá Vosges-fjöllunum í Norður-Frakklandi til Þýskalands þar sem það sameinast loks Rín við borgina Koblenz .
Þýskalandsmegin er hún um 250 kílómetra löng en þó einungis um 100 kílómetrar ef miðað er við loftleiðina sökum þess hve bugðótt hún er .
Í bröttum hlíðunum upp af tignarlegu fljótinu er að finna eitt besta hvítvínshérað veraldar .
Það er ekkert ýkja langt síðan Móselvínin þýsku voru með verðmætustu vínum heims og seldust fyrir hærri upphæðir en þekktustu vín Frakklands .
Það er auðvitað liðin tíð og í dag eru margir sem hafa ekki hugmynd um að á þessum slóðum sé að finna jafnstórkostleg vín og raun ber vitni .
Þetta víngerðarsvæði var til skamms tíma kennt við þrjú fljót , Mosel-Saar-Ruwer , en fyrir nokkrum árum var tekin sú róttæka ákvörðun að kenna það einungis við Mósel .
Þetta er mjög íhaldssamt svæði , rammkaþólskt og fastheldið á hefðir , og eru margir enn að jafna sig á þessari breytingu .
Það eru á þriðja þúsund ár síðan menn áttuðu sig fyrst á því að á þessum slóðum væri gott að rækta vínvið .
Þarna við nyrstu mörk Rómarveldis var nefnilega hægt að rækta betri hvítvín en víðast hvar annars staðar .
Eflaust myndu fæstir vilja leggja sér til munns hvítvín þeirra Rómverja en þau voru yfirleitt blönduð margvíslegum kryddjurtum s.s. salvíu , rósmaríni , dilli , myntu og basil og myndu eiga fátt sameiginlegt með þeim vínum sem ræktuð eru í Mósel í dag .
Mósel er fyrst og fremst Riesling-hérað og telja margir að sú þrúga njóti sín hvergi betur en í snarbröttum hlíðum Móseldalsins sem fljótið hefur sorfið út í aldanna rás .
Mósel sjálf er hluti skýringarinnar en hún hefur mjög temprandi áhrif á loftslagið en flögubergið sem einkennir flestar bestu ekrurnar er annar hluti skýringarinnar .
Vínviðurinn þarf að teygja rætur sínar langt niður í jörðina til að sækja næringu og grjótið sýgur í sig hita á daginn sem streymir síðan út yfir nóttina .
Það eru engu að síður skörp skil á milli dags og nætur hvað hitastig varðar sem tryggir að ferskleikinn í þrúgusafanum verður mikill .
Besta svæðið er kallað Mittel Mosel í kringum þorpið Bernkastel-Kues .
Þar og í þorpunum í kring er að finna flestar frægustu ekrur Móseldalsins .
Nefna má Bernkasteler Doktor , Wehlener Sonnenuhr , Wurziger Urzgarten og Piesporter Goldtröpfchen .
Þetta eru mögnuð og falleg nöfn .
Doktorberg vísar til læknis sem eitt sinn bjó í Bernkastel , Sonnenuhr má rekja til sólklukku sem er að finna í hlíðunum upp af þorpinu Wehlen , Urzgarten er tilvísun í kryddjurtagarð Rómverjanna og Goldtröpfchen lýsir auðvitað hinum gullnu dropum sem þrúgur Mósel gefa af sér .
Móselvínin hafa töluverða sérstöðu .
Þau eru mjög létt , oft ekki nema um 8% í áfengismagni talið , og nokkuð sæt , þar sem allur þrúgusykurinn hefur ekki verið látinn gerjast .
Styrkur þeirra liggur hins vegar í ferskleika þeirra og mikilli bragðdýpt og -breidd .
Góð Móselvín geta lifað áratugum saman þar sem sýran í þeim heldur þeim ferskum og lifandi .
Frægust eru sætvínin , Trockenbeerenauslese og Eiswein .
Næst : Á slóðum Pattons 