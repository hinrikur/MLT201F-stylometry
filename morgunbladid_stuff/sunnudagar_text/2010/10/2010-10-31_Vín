Það vakti alls ekki fyrir Ernst Loosen að verða vínbóndi .
Loosen-fjölskyldan hafði hins vegar rekið vínhús sitt í Bernkastel um aldaraðir og það hreinlega dæmdist á hann að taka við fyrirtækinu á níunda áratugnum þrátt fyrir að hann hefði ætlað að skipuleggja líf sitt með öðrum hætti .
Hann gerði róttækar breytingar á framleiðslu fjölskyldufyrirtækisins og er í dag einn öflugasti sendiherra Móseldalsins og Rieslingþrúgunnar í heiminum og hefur verið kosinn maður ársins af þekktum tímaritum á borð við Gault Millau og Decanter .
Hægt er að njóta nokkurra vína Loosens hér á landi , meðal annars hins frábæra Bernkasteler Lay ( 2.295 krónur ) og Villa Loosen ( 1.595 krónur ) .
Hvers vegna í ósköpunum eru ekki góð þýsk vín vinsælli í heiminum en raun ber vitni spyr maður sig þegar maður smakkar hin frábæru vín Ernsts Loosens .
En Íslendingar eiga líka sinn fulltrúa á þessum slóðum .
Blindflug ( 1.777 krónur ) heitir vínið en nafnið mun hafa verið valið vegna þess að þetta er eitt af fáum orðum sem eru eins á íslensku og þýsku .
Það eru hjónin Kári Guðbjörnsson og Anna Maria Langer sem framleiða Blindflug en þau hafa búið í Mósel síðastliðinn áratug .
Kári er flugstjóri hjá Cargolux og bauðst að leigja ekru sem gefur af sér um þúsund lítra á ári .
Blindflug er Riesling Kabinett , ágætlega létt og snoturt vín .
