MEÐ Páll Óskar Hjálmtýsson poppstjarna Ef þú gætir hlaðið niður mjólk , myndir þú þá gera það ? Það væri lítið tæki í ísskápnum hjá þér sem virkaði þannig að mjólk birtist sjálfkrafa í ísskápnum og svo borgar þú bara rafmagnsreikninginn þegjandi og hljóðalaust .
Rafveitan gerir þér nefnilega kleift að hafa ísskápinn í gangi .
Ekki ein króna færi til þess bónda sem mjólkaði beljuna og hlúði að henni svo hún myndi mjólka .
Ef bóndinn fengi ekki greitt fyrir mjólkina sem er drukkin frá honum , yrði afleiðingin sú að bóndinn færi á hausinn og smám saman yrði vart við landlæga beinþynningu hjá allri íslensku þjóðinni .
Það væri fróðlegt að upplifa mjólkurlaust Ísland , þó ekki væri nema í nokkra daga .
Jafnvel fyrir þá sem drekka ekki mjólk .
Mjólkin kemur víða við .
Spyrðu bara þá sem eru með mjólkuróþol .
Hingað til hef ég aldrei rekist á neina manneskju sem segist vera með tónlistaróþol .
Það hlusta allir á einhverja tegund tónlistar , undir einhverjum kringumstæðum , á hverjum degi .
Það er staðreynd sem ekki verður um deilt að á netinu á sér stað mjög mikil notkun á tónlist .
Því miður fá höfundar og flytjendur tónlistarinnar ekki krónu í formi endurgjalds fyrir stærstan hlutann af þessari miklu tónlistarnotkun , nema í örfáum undantekningartilfellum .
Slíkt er jafn ósanngjarnt og ólöglegt og að stela brauði frá bakara .
Það er ágætt að kalla óborgað niðurhal og óborgað streymi réttu nafni : Stuldur ! Ýmsar tilraunir hafa verið gerðar til að finna lausn á þessu en hingað til hafa þær skilað höfundum tónlistar litlum sem engum tekjum .
Lagahöfundar eiga sér hagsmunasamtök sem heita STEF , sem hefur nú varpað fram þeirri hugmynd að inntar verði af hendi hóflegar greiðslur fyrir hvern netnotanda sem veiti vissan aðgang að tónlist á netinu ; YouTube og Facebook þar meðtalin .
Við erum að tala um einn hundraðkall á mánuði .
Hvað kostar lítrinn af mjólk í dag ? Hvað færðu fyrir hundraðkall í dag ? Eitt stutt símtal ? Nokkur SMS ? Þessi hugmynd sem hér hefur verið viðruð er enn í mótun .
Með henni er stefnt að því að allir sem hagsmuna hafa að gæta geti framvegis vel við unað .
Fyrir einn hundraðkall á mánuði fengi almenningur löglegan aðgang að tónlist á netinu .
Þeir sem semja og flytja tónlist fengju , eins og bakarinn , loksins eitthvað fyrir sinn snúð .
MÓTI Alex MacNeil , tónlistarmaður og framkvæmdastjóri gogoyoko.com Tónlistarmenn , tónskáld og aðrir fagmenn í tónlist eiga skilið fá sanngjarna greiðslu fyrir sölu og dreifingu tónlistar þeirra á netinu .
Ég trúi því að tónlistarunnendur vilji greiða sanngjarnt verð fyrir tónlist á netinu ef þeir hafa tök á því eða taka á annan hátt þátt í tónlistarsamfélaginu sem þar þrífst en þá þarf að gera fólki það kleift .
Álagning gjalda á nettengingar er ósanngjörn gagnvart þeim sem notast við löglegar tónlistarveitur .
Þar að auki er hún ósanngjörn gagnvart öðrum skapandi atvinnugreinum ( t.d. kvikmyndagerð og tölvuleikjaiðnaði ) sem einnig verða fyrir áhrifum ólöglegs niðurhals .
Við verðum að finna skapandi lausnir sem byggjast ekki á álagningu gjalda .
Í stað þess ætti fólki að vera auðveldað að nota tónlistarveitur , sérstaklega þær sem styðja listamennina .
Hugmynd frönsku ríkisstjórnarinnar um að greiða að hluta fyrir aðgang ungra tónlistarviðskiptavina að tónlistarveitum er til dæmis til fyrirmyndar .
Við ættum að einblína á að veita gott aðgengi að tónlistarveitum sem eyða áhuga á ólöglegu niðurhali .
Við ættum einnig að beina augum okkar að því að kynna fólki þær tónlistarveitur sem eru að greiða rétthöfum tónlistar á netinu og hvetja fólk til þess að notast við þær .
Það er mikilvægt að allir sem að málinu koma ( eins og listamenn , STEF , símafyrirtæki , tónlistarframleiðendur o.fl. ) taki höndum saman og vinni að lausn sem setur tónlistarfólk í fyrsta sætið .
Ríkisstjórnin hér gæti t.d. tekið meiri þátt í að niðurgreiða notkun tónlistarveitna á Íslandi .
Það kæmi sér vel fyrir íslenska listamenn og það myndi styrkja menningarþróun hér á landi .
Ég er sannfærður um að fólk vill vera heiðvirt á netinu ef það fær tækifæri til þess .
