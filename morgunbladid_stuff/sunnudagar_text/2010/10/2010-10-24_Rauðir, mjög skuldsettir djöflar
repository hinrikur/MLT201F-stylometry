Er hugsanlegt að sprunga sé komin í það trausta virki sem enska knattspyrnufélagið Manchester United hefur verið í rösklega tvo áratugi ? Landsliðsmaðurinn Wayne Rooney , helsta stjarna félagsins , gaf það í skyn í vikunni , þegar spurðist út að hann vildi komst á brott .
Þetta fornfræga félag , Rauðu djöflarnir eins og United-menn eru gjarnan nefndir , hefur verið á áður óþekktri sigurgöngu síðan Skotinn Alex Ferguson – Sir Alex – tók við stjórnartaumum liðsins fyrir nærri hálfum þriðja áratug .
Ferguson er harður í horn að taka og hefur aldrei hikað við að selja helstu stjörnurnar hafi honum þótt frægðin stíga þeim til höfuðs eða þeir ekki verið sáttir við gang mála .
Í vikunni gerðust síðan þau undur og stórmerki að Ferguson kom hálf-beygður fram á blaðamannafundi og staðfesti það , sem tekist hafði að leyna síðan í ágúst , að Rooney vildi á brott .
Hann er sérstakur ; ungur og einn af allra bestu leikmönnum sinnar kynslóðar og Ferguson lýsti því yfir ( sem aldrei hefur gerst áður í slíku tilfelli ) að dyrnar stæðu honum enn opnar þrátt fyrir allt .
En um hvað snýst málið ? Var meintur metnaður Rooneys eða meint metnaðarleysi félagsins virkilega ástæðan ? Eða voru peningar lykilatriði , eins og margir virðast halda ? Rooney sagðist ekki hafa fengið þau svör sem hann vildi um framtíðarskipan liðsins .
Hann kvaðst óttast að United myndi ekki kaupa heimsklassa leikmenn sem séu nauðsynlegir til að ótrúlegri sigurgöngu síðustu ára ljúki ekki .
Margt hefur breyst í rekstri knattspyrnufélaga á síðustu árum og lykilatriði að þegar mörg þeirra skiptu um eigendur voru þau gjarnan skuldsett gríðarlega eins og verið hefur í tísku í viðskiptaheiminum .
Nærtækt dæmi er Liverpool , erkióvinur Manchester United , sem skorið var úr snörunni á síðustu stundu fyrir fáeinum dögum .
Íslendingar hafa heyrt mikið talað um skuldsettar yfirtökur hin síðari ár og viðskiptin með knattspyrnufélögin hafa verið í svipuðum dúr .
Nýir eigendur hafa tekið gríðarlega há lán , jafnvel fyrir miklum hluta kaupverðsins , og síðan velt skuldunum inn í rekstur félaganna .
Fjölskylda Malcolm Glazer , kaupsýslumanns í Bandaríkjunum , eignaðist Manchester United með þessum hætti fyrir nokkrum árum .
Flóknir fjármálagerningar við kaup félagsins eru sagðir hafa komið í bakið á Glazer fjölskyldunni og staða viðskiptaveldis hennar versnað til muna .
Fyrr á þessu ári kom fram í breska dagblaðinu Daily Telegraph að skuldir Manchester United næmu tvöfaldri ársveltu þess og fimmföldum hagnaði á ári .
Eftir að Rooney ákvað skyndilega í gær að gera nýjan samning við United til fimm ára klóra utanaðkomandi sér enn frekar í höfðinu en áður ! Jókst metnaður félagsins á einni nóttu eða fékk Rooney hugsanlega nógu mikla launahækkun ? Var málið ekki flóknara ? Breskir fjölmiðlar halda því fram að laun hans hafi hækkað úr " aðeins " 100.000 pundum á viku ( 18 milljónum króna ) í 180.000 pund – tæpar 32 milljónir á viku .
Samkvæmt því verða árslaunin rúmir 1,6 milljarðar .
Skýr skilaboð : Farðu til City og þú ert dauður Rooney var umsvifalaust orðaður við Real Madrid þegar spurðist út að hann vildi burt frá United , Barcelona , Chelsea og Manchester City voru einnig nefnd .
Stuðningsmenn United máttu þó ekki heyra minnst á það síðastnefnda ; farðu til City og þú ert dauður , voru skilaboðin .
Peningar eru ekki vandamál hjá City eftir að sjeik frá Abu Dhabi eignaðist félagið .
Vasar hans eru þeir dýpstu í knattspyrnuheiminum .
Í sumar keypti City David Silva frá Valencia , Real Madrid nældi í þýska ungstirnið Mezut Özil og spænski landsliðframherjinn David Villa fór til Barcelona .
Á sama tíma keypti United ungan Mexíkóa , Javier Hernandes og óþekktan Portúgala , Bebe .
Kannski fannst Rooney það óyggjandi skilaboð .
Þær raddir heyrast þó að leikmaðurinn og umboðsmaður hans hafi einfaldlega látið stjórnast af græðgi .
Fróðlegt verður að sjá hvort stuðningsmenn United , sem urðu brjálæðir fyrr í vikunni , fyrirgefi Rooney .
Og ekki síður hvernig andrúmsloftið verður meðal leikmanna .
Mörgum þótti Rooney gera lítið úr samherjum sínum þegar hann sagði að kaupa þyrfti fleiri góða .
Hverjir koma í afmælið ? Wayne Rooney fagnar 25 ára afmæli sínu á morgun og fregnir herma að glæsileg veisla hafi verið undirbúin en gestalistinn hefur ekki verið birtur svo vitað sé .
Eftir atburði gærdagsins er þó næsta víst að sir Alex Ferguson mætir – með bros á vör .
Ef honum er boðið ...
