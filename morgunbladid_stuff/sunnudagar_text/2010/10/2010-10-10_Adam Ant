Þegar Adam Ant söng um Sjarmprinsinn í byrjun níunda áratugarins er ekki ósennilegt að hann hafi verið að vísa til sjálfs sín .
Kvenfólk um víða veröld nötraði undan kynþokka þessa söngvara og leikara , sem átti fjölmörg lög á vinsældalistum vestan hafs og austan 1979 til 1983 , flest með nýbylgjusveitinni Adam and the Ants , og var m.a. kosinn kynþokkafyllsti maður Bandaríkjanna af áhorfendum MTV sjónvarpsstöðvarinnar .
Þá lék hann í á þriðja tug kvikmynda og sjónvarpsþátta .
Lög eins og Goody two shoes , Prince Charming og Stand & Deliver eru enn í fersku minni þeirra sem áttu sitt blómaskeið á þessum tíma .
Velgengni Stuart Leslie Goddard eins og Adam Ant var upphaflega nefndur , tók að dala á fyrri hluta níunda áratugarins , en þá hafði hann leyst upp bandið og hafið sinn eigin tónlistarferil .
Eftir útgáfu á misheppnaðri þriðju sólóplötu sinni árið 1985 ákvað hann að hætta í tónlist og einbeita sér að leikferli sínum og fékk hann hlutverk í nokkrum kvikmyndum auk þess að koma fram í bandarískum sjónvarpsþáttum .
Hann lék einnig á sviði en flutti svo til Hollywood og tók þátt í nokkrum uppfærslum á söngleikjum og sviðssýningum .
Árið 1989 gerði hann tilraun til að snúa sér aftur að tónlistinni og út kom ný plata sem hlaut blendnar viðtökur .
Fjórum árum síðar þegar auglýst útgáfa plötunnar Persuasion stóð fyrir dyrum tók útgáfufyrirtækið MCA einhliða ákvörðun um að hætta við hana á þeirri forsendu að fyrri platan hefði ekki náð gullsölu .
Síðasta plata Adam Ant , Wonderful , kom svo út árið 1995 og naut titillagið nokkurra vinsælda auk þess sem hljómleikaferð í kjölfarið þótti vel heppnuð .
Fangelsi og geðsýki Eftir það tók líf og ferill Adams skarpa dýfu niður á við .
Til stóð að hann yrði með í hljómleikaferð árið 2002 tileinkaðri tónlist níunda áratugarins en hann varð frá að hverfa eftir nokkuð dramatíska atburði sem leiddu til þess að hann var lagður inn á geðsjúkrahús .
Adam hafði farið inn á krá í Camden-hverfi í London í leit að óvildarmanni sínum en var vísað þaðan út eftir árangurslausa leit .
Nokkrum klukkutímum síðar rakst Ant á ónýtan alternator úti á götu og henti honum inn um glugga á kránni með þeim afleiðingum að maður innandyra skarst vegna rúðubrotanna .
Öryggisverðir sem eltu hann uppi urðu svo frá að hverfa þegar Ant dró úr pússi sínu gamla byssu úr seinni heimsstyrjöld sem faðir hans hafði átt .
Stuttu síðar höfðu lögreglumenn hendur í hári hans .
Eftir rannsókn og réttarhöld í málinu var hann dæmdur til að greiða sekt og til vistunar á réttargeðdeild , en dómurinn var skilorðsbundinn .
Árið 2003 var hann handtekinn á ný eftir erjur sem enduðu með því að hann reyndi að brjóta hurðina á verönd nágranna síns með skóflu .
Í framhaldinu lagðist hann í fósturstellingu á steinsteyptu gólfi í kjallara kaffihúss með buxurnar niður um sig og reyndi að sofna .
Aftur var hann dæmdur fyrir óspektir og dvaldi í framhaldinu í fangelsi fyrir geðsjúka glæpamenn .
Síðar var hann fluttur á geðsjúkrahús þar sem hann dvaldi í sex mánuði .
Sama ár var þættinum The Madness of Prince Charming sjónvarpað í Bretlandi .
Þátturinn fjallaði um feril Adams og baráttu hans við geðhvarfasýkina , sem hann hafði þá verið greindur með .
Þremur árum síðar gaf hann út sjálfsævisögu sína , Stand & Deliver sem var endurútgefin árið eftir vegna vinsælda hennar .
Í tengslum við endurútgáfuna tróð Adam upp og las úr bók sinni og flutti nokkur af lögum sínum .
Það var í fyrsta sinn í 11 ár sem hann spilaði fyrir áhorfendur .
Skammvinn endurkoma Það var hins vegar ekki fyrr en í mars í ár sem Adam Ant átti endurkomu í tónlistinni þegar hann kom fram og spilaði í bókabúð í London eitt föstudagssíðdegi .
Í framhaldinu tróð hann upp á nokkrum tónleikum og fréttir bárust af því að hann væri kominn í stúdíó á ný .
Þessi skyndilega atorka í tónlistinni entist þó ekki lengi .
Um miðjan maí var Adam Ant lagður á ný inn á geðsjúkrahús þar sem hann dvaldi þar til um miðjan júní .
Í yfirlýsingu sagðist hann þó hafa í hyggju að halda tónleikahaldi áfram síðar á árinu .
Hvort það gengur eftir verður að koma í ljós .
Þó tróð hann upp á einum tónleikum seinni part júnímánaðar en eftir það hafa fréttir borist af því að hann sé að æfa með hljómsveit .
Þá hefur verið auglýst að hann muni koma fram á minningartónleikum um fyrrum gítarleikara The Ants í nóvember næstkomandi .
ben@mbl.is 