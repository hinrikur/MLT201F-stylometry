Leikarinn og leikskáldið Sam Shepard er staddur í umferðarösinni í Kentucky og á sér einskis ills von þegar blaðamaður frá Íslandi hringir .
En þar sem hann hefur ekkert betra að gera , þá fellst hann á stutt viðtal .
Og það er ekki að tilefnislausu , því hann fer með hlutverk í nýrri kvikmynd Baltasars Kormáks , Inhale .
– Af hverju þetta hlutverk ? " Ég las handritið og fékk áhuga á karakternum og sögunni .
Það er ósköp einfalt .
" – Hefurðu sterkar skoðanir á svörtum markaði með líffæri ? " Nei , ég hef það ekki .
Þér þætti eflaust betra ef svo væri , en svo er ekki , " segir hann skilningsríkur á þörf blaðamannsins fyrir eitthvað til að tala um .
– Hvernig fannst þér að vinna með leikstjóranum Baltasar Kormáki ? " Mér líkar vel við hann ; hann er hreinskiptinn , blátt áfram og það er auðvelt að vinna með honum .
Það var skýrt hvað hann vildi og mér líkaði það vel .
Það kom mér á óvart hversu reyndur hann er , en hann hefur augljóslega mikla leikstjórnarreynslu .
" – Mér skilst þið hafið riðið út saman ? " Já , ég á nokkra hesta og bauð honum í útreiðartúr .
Hann reyndi að fara á bak á rangri hlið , vinstra megin , en það er farið á bak hægra megin , " segir hann og hlær .
" Ég býst við að hestarnir séu svo litlir á Íslandi að það skipti ekki máli ! " – Þú hefur komið víða við á þínum listræna ferli , skrifað ljóð , sögur og leikrit , leikið í kvikmyndum og svo má segja að fyrstu skrefin hafi verið stigin í rokkhljómsveit ! " Ég var trommuleikari í hljómsveit , en ég byrjaði að skrifa leikrit þegar ég var nítján ára .
Pabbi var hins vegar trommuleikari , þannig að ég lærði af honum og spila bæði á trommur og gítar .
" – Og banjó ! " Sex strengja , sem er í raun eins og að spila á gítar .
En já , ég spilaði á banjó með Patti Smith [ í flutningi á hennar á lagi Nirvana , Smells Like Teen Spirit , árið 2007 ] .
" – Svo spilaðirðu með Bob Dylan ! " Ég samdi lag með honum [ Brownsville Girl ] , en við höfum ekki spilað saman þess utan .
" Tilnefning til Grímunnar – Leikrit þitt Fool 4 Love var tilnefnt til íslensku leiklistarverðlaunanna sem besta leikrit ársins 2008 .
Aðalleikkonan eignaði þér heiðurinn í viðtali ; þú værir góður sögumaður .
Hver er galdurinn við góða sögu ? " Ég hef ekki jafnmikinn áhuga á sögum og upplifunum .
Ég tel upplifunina sjálfa mikilvægari , þegar maður kemst að innsta kjarna hennar , þá er það saga út af fyrir sig .
" – Hvert sækirðu slíkar upplifanir ? " Það eru þær sem velja mann , maður fer ekki og leitar að þeim ; þeim lýstur niður í þig .
" – Geturðu nefnt dæmi um það ? " Þetta er of almennt til þess ; maður skrifar leikrit til þess að skapa form utan um eitthvað sem er formlaust .
Ef þú heldur til dæmis að ég ætli að lýsa því hvernig ég upplifi konur , þá er það borin von , " segir hann kankvíslega .
" Að mínu viti skiptir það ekki máli og kemur engum við .
" – Þú fylgir almennt klassískum lögmálum í uppbyggingu á sögum þínum , en svo skrifarðu handrit að kvikmyndinni Paris Texas , þar sem öll slík lögmál eru látin lönd og leið ! " Þegar ég hitti [ þýska leikstjórann ] Wim Wenders á áttunda áratugnum , þá vildi hann gera kvikmynd eftir bók sem ég hafði skrifað , Motel Chronicles .
Hann hafði skrifað drög að söguþræði , sem mér leist ekkert á , og ég spurði hvort við ættum ekki bara að skrifa handritið frá grunni og byggja það lauslega á tilfinningunni á bak við sögurnar í bókinni .
Hann féllst á það og við settumst niður með það veganesti .
Þannig að andrúmsloftið í sögunni er meira og minna sótt í þessa bók .
" – Rætur skrifa þinna liggja djúpt í bandarísku þjóðfélagi , en birtingarmyndin er afar fjölbreytt ! " Fjölbreytnin snýst meira um leit að formi en ræturnar .
Ólíkur efniviður leitar í ólíkan farveg , sumt verður að lagi , sumt að ljóði og sumt að handriti .
Ég er ekki þeirrar skoðunar að allar uppsprettur rúmist í sama farvegi .
Þess vegna þarf fjölbreytni , til þess að kalla þær upp á yfirborðið .
Fjölbreytnin var aldrei markmið í sjálfu sér – það gerðist bara .
" Skrifa þegar eldur kviknar – Þú segist sækja í upplifanir .
Þá hlýtur tónninn í frásögninni að skipta miklu um það , hvernig þær komast til skila ? " Ég glímdi lengi við að finna rétta tóninn , það er enn barátta hjá mér og krefst mikillar vinnu .
Og ég barðist lengi við það á mínum yngri árum , þrátt fyrir að ég þyldi ekki að endurskrifa textann .
En smám saman rann upp fyrir mér mikilvægi þess , ekki síst þegar ég fór að vinna með leikurum og listrænum stjórnendum í leikhúsi – þá er textinn í sífelldri mótun .
" – Hvernig er hefðbundinn dagur í lífi rithöfundarins Sams Shepards ? " Hver dagur er öðrum ólíkur .
Stundum skrifa ég ekkert .
Ég er ekki einn af þeim höfundum , sem hafa það sem trúarbrögð að vakna snemma á morgnana og skrifa .
Ég skrifa bara þegar eldur kviknar – þegar ég finn neistann .
Ég skrifa ekki bara til að skrifa – ég skrifa þegar eitthvað er að skrifa um .
Og stundum er það ekkert .
" – Þá spilarðu bara á banjóið ? " Fer á hestbak eða í göngutúr , " svarar hann og hlær .
– Bókin þín Day Out of Days er að hluta unnin upp úr leðurbundnum vasabókum , sem þú hefur punktað niður í .
Notarðu þær ennþá ? " Ég nota aldrei tölvur , bara vasabækur og ritvél .
Ég hef aldrei notað tölvu .
" Löng þögn .
" Já , fólk er slegið yfir þessu , " heldur hann áfram og hlær .
" En ég nota ekki tölvur , heldur skrifa fyrst í vasabókina , vinn upp textann þaðan yfir á ritvélina og endurskrifa síðan á ritvél .
Ég nota Hermes-ritvélar , sem framleiddar eru í Sviss – þú veist , þessar avókadó-grænu .
Og ég er ekki sá eini .
Larry McMurtry , sem skrifaði Lonesome Dove , notar sömu ritvél og ég .
" – Fer ekki mikill tími í að endurskrifa sífellt á ritvél ? " Ég handskrifa yfir vélritaða textann og vélrita síðuna svo aftur .
Fólk notar venjulega tölvur til að spara tíma og vinna hraðar , en ég hef ekki áhuga á hraða .
Stundum þvælist hann fyrir öðru sem er mikilvægara .
Mér er sama um hraða .
" Skaut birni og flugvélar – Þú varst tilnefndur til óskarsverðlauna fyrir hlutverk þitt í myndinni The Right Stuff , þar sem þú lékst flugmanninn Chuck Yeager .
Faðir þinn var líka flugmaður – leitaðirðu í smiðju til hans ? " Faðir minn var foringi í seinna stríði , flaug sprengjuvélum , svo ég ólst upp hjá flughernum og þekkti vel til .
En Yeager var orrustuflugmaður , sem er gjörólíkt því að fljúga sprengjuvélum .
Ég hitti Yeager hins vegar fyrir tökur á myndinni og okkur kom vel saman , við áttum góðar stundir á barnum , spiluðum ballskák og drukkum bjór .
" – Leggurðu mikla vinnu í slíka forvinnu þegar þú undirbýrð þig fyrir hlutverk ? " Ég geri það alltaf .
En ég legg venjulega ekki lykkju á leið mína til að leita uppi persónurnar sjálfar .
Yeager gaf kost á sér , hafði áhuga á sögunni og handritinu , og það var fróðlegt að kynnast honum .
Hann skaut niður tólf þýskar orrustuflugvélar ; þeir eru teljandi á fingrum annarrar handar sem hafa afrekað það .
Ég spurði hann hvernig honum hefði tekist að verða svona góður orrustuflugmaður .
Hann svaraði því til , að það hefði verið reynslan af því að skjóta skógarbirni .
Þegar hann var tólf ára skaut hann fyrsta björninn .
Það fannst mér áhugavert – hann nýtti sér reynsluna af bjarnardrápi sem orrustuflugmaður ! " segir Shepard og skellhlær við tilhugsunina , áreiðanlega ekki í fyrsta skipti .
– En þú ert ekki að fara að fljúga til Íslands ; ég las það á Wikipediu að þú værir hræddur við að fljúga ! " Nei , ég er það ekki lengur .
Mér var lengi illa við að fljúga , en nú tek ég bara lyf við því .
" – Þannig að þú ert á leiðinni ? " Nei , ég verð við tökur á gamanmynd næstu helgi með Diane Keaton , Darling Companion undir leikstjórn Lawrence Kasdan í Park City í Utah , nærri Sundance .
" – Hvernig er það , þvælist leikarinn ekkert fyrir rithöfundinum ? " Nei , ég hef jafnan mikinn tíma aflögu á tökustaðnum , þar bíður maður stundum klukkutímum saman , og þá gefst tækifæri til að skrifa .
" Meðaljóninn Mulroney Dermot Mulroney , sem fer með aðalhlutverkið í Inhale , hefur víða komið við á löngum ferli .
Hann þykir liðtækur skapgerðarleikari .
Og þar er fyrst til að taka að engin lítilsvirðing er falin í að kalla leikarann Dermot Mulroney meðaljón , frekar má líta á það sem hól .
Mulroney er nefnilega einn af sæg leikara sem eru í harðri baráttu alla daga um hlutverk í álitlegum smámyndum ( þ.e. myndum sem kosta smápening á Hollywood-mælikvarða , eru almennt framleiddar af óháðum framleiðendum og dreift af litlu dreifingarfyrirtækjunum ) , sjónvarpsmyndum og -þáttum .
Þar stendur Mulroney sig ásættanlega miðað við framboðið , hefur jafnan nóg að gera og er búinn að vera viðloðandi kvikmyndaborgina frá því um miðjan 9. áratuginn .
Hann hefur því sannað sig sem liðtækur skapgerðarleikari í þeirri miskunnarlausu baráttu sem fram fer um slík hlutverk sem önnur .
Tímamótamynd um samkynhneigð Suðurríkjamaðurinn Mulroney , sem verður 47 ára í októberlok , hefur verið viðloðandi sjónvarp frá því um 1985 , en fyrsta kvikmyndahlutverkið fékk hann 1988 , þá 24 ára .
Mulroney þurfti ekki að bíða lengi eftir athyglisverðu hlutverki , það fékk hann í Longtime Companion ( ' 89 ) , tímamótamynd um samkynhneigð og skelfilegar afleiðingar alnæmisins .
Reyndar hafði Mulroney verið einn í hópi ungstirna sem mönnuðu The Young Guns ( ' 88 ) , vestra sem naut talsverðra vinsælda .
Nú tók við áratugur misjafnra mynda sem mörkuðu ekki stór spor í kvikmyndasöguna , en Bright Angel ( ' 90 ) og Where the Days Take You ( ' 92 ) færðu honum leiklistarverðlaun á kvikmyndahátíðum .
Stóra tækifærið kom 1997 , þegar Mulroney fékk aðalkarlhlutverkið í My Best Friends Wedding , feikivinsælli mynd þar sem hann lék á móti Juliu Roberts , heitustu kvenstjörnu tímabilsins .
Myndin varð ekki til þess að lyfta hinum fjallmyndarlega Mulroney upp á beinu brautina en hlutverkin fóru batnandi , hann stóð sig t.d. ágætlega á móti Emily Watson í Trixie á aldamótaárinu og sem mótleikari Glenn Close í The Safety of Objects ári síðar .
Taglskreyttur ónytjungur Mulroney vann sinn stærsta leiksigur til þessa sem verðandi tengdasonur Jacks Nicholsons í hinni frábæru About Schmidt ( ' 02 ) .
Hann er einkar minnisstæður sem reffilegur , taglskreyttur ónytjungur , alinn upp í húsvagnahverfi með draumóra um auðtekinn gróða á alnetinu .
Hann átti að minnsta kosti skilið að fá óskarstilnefningu , allavega brást hann ekki trúnaði eins færasta leikstjóra Bandaríkjanna , Alexanders Paynes , sem sá í honum hæfileikana .
Stórleikstjórarnir gera það ekki endasleppt við Mulroney því næsta eftirminnilega mynd leikarans er hin frábæra en vanmetna Zodiac , þar sem hann lék undir handleiðslu Davids Finchers .
Þá brá honum fyrir í mynd Coen-bræðra , Burn After Reading .
Samvinna með þessum jöfrum er sannarlega góður vitnisburður .
Nú er röðin komin að Inhale , sem er frumsýnd hér heima og í Bandaríkjunum núna um helgina .
Það verður forvitnilegt að sjá hvernig hinum geðuga Mulroney tekst að fóta sig undir stjórn " okkar eigin " Baltasars Kormáks , sem ég hef fulla trú á að nái því besta fram hjá leikaranum og geri góða hluti úr áhugaverðu efni .
Þess má geta til gamans að í myndinni kemur fram leikarinn Davide Selby , einn lífseigasti kantmaður kvikmyndanna , og við sáum nú síðast í hinni bráðsnjöllu The Social Network .
Sem fyrr segir er Mulroney einnig virkur í sjónvarpi og verður gaman að sjá hvort Inhale verður til þess að hjálpa honum á skrykkjóttum ferli .
Mulroney var um árabil giftur hinni frábæru leikkonu Catherine Keener ( Capote , The 40 Years Old Virgin ) , og á með henni soninn Clyde ( f. 1999 ) .
Sæbjörn Valdimarsson saebjorn@heimsnet.is 