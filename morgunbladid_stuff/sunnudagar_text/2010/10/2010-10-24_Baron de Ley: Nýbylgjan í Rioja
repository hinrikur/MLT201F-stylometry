Hefðbundin Rioja-vín koma ekki af einhverri tiltekinni ekru .
Yfirleitt er látið nægja að tiltaka frá hvaða undirhéraði Rioja-þrúgurnar koma , Alavesa , Baja og Alta .
Á síðari árum hafa hins vegar sprottið upp fjölmörg vín þar sem horfið hefur verið frá þessari nálgun og þrúgurnar allar ræktaðar á einni afmarkaðri ekru – eða Pagos – líkt og t.d. er raunin með Chateau-vínin frá Bordeaux .
Það er einmitt Bordeaux sem er yfirleitt fyrirmynd þeirra sem feta þessa leið sem og kraftmiklu boltarnir frá Ribera del Duero og Priorat .
Þetta eru vín á borð við Contino frá CUNE og Roda , sem hafa verið fáanleg hér á Íslandi og Baron de Ley .
Vínhúsið Baron de Ley , fyrir utan þorpið Mendavia syðst í Rioja við mörkin að Navarra , er dæmigert fyrir nýbylgjuna í Rioja .
Það var stofnað árið 1985 á grunni búgarðs þar sem fornt benediktsmunkaklaustur er miðdepillinn .
Margir höfðu í upphafi efasemdir um að á þessari þurru sléttu væri eftir miklu að slægjast en stofnendur vínhússins , sem áður höfðu verið stjórnendur hjá El Coto , voru sannfærðir um að þarna væri rétti staðurinn til að hefja framleiðslu á nútímalegu Rioja-víni .
Þeir virðast hafa haft rétt fyrir sér .
Auk upprunalegu ekranna hafa rúmlega hundrað hektarar til viðbótar verið gróðursettir .
Á flestum ekrunum er Tempranillo-vínviður en þarna er einnig að finna nokkuð af Cabernet Sauvignon .
Áherslan hefur frá upphafi verið á framleiðslu gæðavína í anda Bordeaux .
Allar þrúgur eru handtíndar og að víngerð lokinni eru vínin geymd á bæði frönskum og amerískum eikartunnum .
Samkvæmt Rioja-hefðinni er ameríska eikin meira notuð en nýbylgjuhúsin nota oft franska eik , sem er þéttari í sér og gefur af sér kröftugri og harðari eikarkeim , að miklu eða jafnvel öllu leyti .
Baron de Ley hefur verið brautryðjandi um margt og var m.a. fyrsta spænska vínhúsið sem var skráð í kauphöllinni í Madrid .
Það hefur einnig fært út kvíarnar og framleiðir vín undir nafninu Finca Museum á svæðinu Cigales .
Á búgarðinum Los Almendros hefur síðan með uppkaupum á ekrum verið byggður upp stærsti vínbúgarður Rioja , vel á þriðja hundrað hektara .
" Við erum miðlungsstór framleiðandi en höfum þó þá stærð sem þarf til að geta sinnt stærri mörkuðum og boðið upp á gott verð vegna stærðarhagkvæmni , " segir Alex Tome hjá Baron de Ley .
" Markmið okkar er ekki einungis að vera leiðandi hvað gæði vínanna verður heldur einnig að geta boðið besta verðið fyrir mjög góð vín .
" Heildarframleiðsla Baron de Ley nemur um þremur milljónum flaskna árlega og eru Gran Reserva-vínin og önnur bestu vínin geymd í kjallara klaustursins í 1-2 ár þar til þau eru sett á markað .
Auk hinna hefðbundnu vína Baron de Ley eru mörg önnur athyglisverð vín í þróun .
Ég smakkaði til dæmis tunnusýni af Monta Tempranillo en þrúgurnar í það vín eru af nýrri ekru í þúsund metra hæð yfir sjávarmáli og yndislega ferskt sýni af nýju hvítvíni úr Viura- og Malvasia-þrúgunum .
" Við lítum vissulega á okkur sem nýbylgjuframleiðanda , " segir Tome .
" Í því felst hins vegar ekki að við leggjum mikið upp úr mjög eikuðum og tannískum vínum .
Í okkar tilviki er áherslan á vín með mikla fyllingu og hreinan ávöxt .
" Næst : Mosel Vín Reserva-vínið frá Baron de Ley hefur mér lengi þótt með bestu kaupunum í Rioja-vínum og Finca Monasterio-vínið af ekrunni kringum klaustrið er alltaf magnað og gefur mikið fyrir peninginn .
Þetta eru vín fyrir stórar og svolítið blóðugar nautasteikur .
Prime Rib eða T-Bone .
Baron de Ley Reserva er kraftmikið og fínlegt , með keim af púðursykri , vanillu og nokkuð kryddað , þarna má greina vott af kanilstöngum .
Þykkt og kraftmikið í munni , fókuserað og rismikið með silkimjúkum tannínum .
2.549 krónur .
Finca Monasterio er tignarlegt og rismikið vín með dökkum , þroskuðum sólberja- og plómuilmi og áberandi eik .
Ávöxturinn djúpur með reyk og kaffi .
Langt og þétt í munni með aflmiklum tannínum og löngu bragði .
3.799 krónur .
