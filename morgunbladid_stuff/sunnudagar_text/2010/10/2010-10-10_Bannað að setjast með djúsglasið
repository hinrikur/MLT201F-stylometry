Tveir prúðbúnir menn röltu í góðri trú inn á veganesti Howard Johnson-keðjunnar skammt frá bænum Dover í Delaware-ríki í Bandaríkjunum á þessum degi fyrir 53 árum og pöntuðu sitt glasið hvor af ávaxtasafa .
Afgreiðslustúlkan sinnti þeim en hellti hressingunni án umhugsunar í plastumbúðir , eins og gestirnir ætluðu að taka hana með sér .
Töldu mennirnir einhvern misskilning á ferðinni enda ætluðu þeir að tylla sér niður á staðnum og drekka djúsinn í rólegheitunum .
" Það er því miður ekki hægt , " svaraði afgreiðslustúlkan .
Aumingja mennirnir fengu klums .
Hvers vegna í ósköpunum máttu þeir ekki setjast niður , nóg var af lausum sætum í veitingasalnum ? Ekki stóð á skýringunni : " Þið eruð svartir .
" Gestirnir undu þessu illa og báðu strax um framkvæmdastjóra staðarins .
Annar þeirra kynnti sig sem Komla Agbeli Gbedemah , fjármálaráðherra flunkunýs Afríkuríkis , Gana ( sem fengið hafði sjálfstæði frá Bretum fyrr sama ár ) og dró fram nafnspjald máli sínu til stuðnings .
Hinn maðurinn var ritari hans .
Framkvæmdastjórinn lét sér hins vegar fátt um finnast .
Reglur væru reglur .
Eftir stutt spjall sáu gestirnir því sæng sína upp reidda , greiddu fyrir djúsinn en skildu glösin ósnert eftir á afgreiðsluborðinu áður en þeir héldu á brott .
Málið komst í heimspressuna daginn eftir , þar sem Gbedemah sagði farir sínar ekki sléttar .
" Fyrst varaforseti Bandaríkjanna fær að snæða kvöldverð heima hjá mér í Gana get ég ekki skilið hvers vegna ég fæ þessar viðtökur á veganesti í Bandaríkjunum , " sagði hann en þá um vorið hafði Richard M. Nixon varaforseti verið í opinberri heimsókn í Gana og þekkst heimboð hans .
Boðið til morgunverðar í Hvíta húsinu Málið var hið vandræðalegasta fyrir Bandaríkjastjórn sem sendi með hraði frá sér opinbera afsökunarbeiðni .
Almennt er álitið að Wilson Flake , sendiherra Bandaríkjanna í Gana , hafi afstýrt milliríkjadeilu með því að lýsa því yfir í fjölmiðlum að um " afbrigðilegt og einangrað " atvik hafi verið að ræða .
Ekki nóg með það , sjálfur forsetinn , Dwight D. Eisenhower , steig inn í atburðarásina með því að bjóða Gbedemah til morgunverðar í Hvíta húsinu með sér og Nixon varaforseta .
Forsetinn fór sjálfur með hinn móðgaða gest í sýnisferð um híbýli sín og útskýrði fyrir honum að svona uppákomur væru sjaldgæfar en gætu því miður átt sér stað hvar sem væri , hvenær sem væri .
Viðbrögð Bandaríkjamanna mæltust almennt vel fyrir í Gana og þegar upp var staðið var talið að heimsveldið hefði vaxið í áliti þar um slóðir frekar en hitt .
Sjálfur var Gbedemah sáttur .
" Ég vona , " sagði hann áður en hann flaug áleiðis heim , " að íbúar Gana geri sér grein fyrir því að einungis brotabrot Bandaríkjamanna hegðar sér með þessum hætti .
" Veganestið í Dover var heldur ekki búið að bíta úr nálinni með gjörninginn .
Framkvæmdastjórinn fékk þegar í stað fyrirmæli um það frá yfirmönnum Howard Johnson-keðjunnar að upp frá þessu yrði hann að afgreiða alla sem stingju við stafni og bjóða þeim til sætis – óháð kynþætti .
Það var stór biti að kyngja á þessum tíma fyrir aðskilnaðarsinnana í Dover .
Komla Agbeli Gbedemah , sem oft var kallaður " Afro Gbede " var lengi náinn samstarfsmaður dr. Kwame Nkrumah , fyrsta forsætisráðherra Gana , og fjármálaráðherra í stjórn þess síðarnefnda í sjö ár .
Árið 1961 kastaðist í kekki með þeim félögum og eftir að upp komst um áform Gbedemahs um að steypa Nkrumah af stóli var hann sviptur embætti og hrakinn í útlegð .
Hann reyndi að snúa aftur til valda árið 1969 en sú tilraun rann út í sandinn vegna meintra spillingarmála frá fyrri tíð og Gbedemah dró sig endanlega í hlé frá stjórnmálum .
Hann andaðist árið 1998 , 86 ára að aldri .
orri@mbl.is 