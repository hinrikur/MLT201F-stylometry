Rauðskinnar í skátafélaginu Árbúum sátu á stéttinni fyrir utan skátaheimilið á fimmtudag og grilluðu skátabrauð .
" Rauðskinnar eru skátasveit krakka á aldrinum tíu til þrettán ára , en þeir eru reyndar bara tíu ára í þessari sveit , svokallaðir fálkaskátar , " segir sveitarforinginn Guðlaug Hildur Birgisdóttir , sem kölluð er Laulau .
" Við höfum haft ýmislegt fyrir stafni , förum í útilegu á laugardag í Lækjarbotna , höfum lært að binda hnúta , förum í ratleiki og svo skipum við okkur í flokka og veljum leiðtoga og ritara .
Þetta er nútímaleiðtogaþjálfun fyrir krakka að fara í skátana og verða foringjar .
Við sækjum allskonar námskeið og svo hittist félagið allt einu sinni í mánuði og gistir saman í skátaheimilinu – það kallast hristingur .
" – Svo syngið þið ? " Já , heldur betur , það heyrðist nú á fimmtudag .
Þau sungu skátasyrpuna , Austur á Úlfljótsvatni , Ging gang gúllí gúllí , Rúllandi veltandi , og sitthvað fleira .
" Guðlaug Hildur segist vera " svona gömul kerling " sem komin sé aftur í skátana eftir tuttugu ára fjarveru .
" Það hefur blundað í mér öll þessi ár , en ég hélt að ég væri of gömul .
Svo komst ég að því , að skátarnir gleðjast yfir því að fá eldri skátana aftur og fullorðið fólk , því nú kveða lög og reglur á um það , að foringjar verði að vera 20 ára og félagsforingjar 25 ára .
Yfirleitt hafa skátarnir dottið úr starfinu um tvítugt og ekkert verið hlaupið að því að fá eldra fólk , en nú er mikill uppgangur í starfinu og minna um brotthvarf .
" – Hafa skátarnir breyst á 20 árum ? " Já , starfið hefur breyst mikið .
Það hafa tekið gildi allskonar ESB- og EES-reglugerðir um vinnu með börnum .
Ég var sjálf foringi 13 , 15 og 16 ára yfir yngri börnum , en það er ekki leyfilegt í dag .
Starfið er líka nútímalegra , tölvurnar og símarnir .
Áður var bankað upp á hjá fólki , en nú sendir maður tölvupóst .
Við máttum líka fara í skátaskálana og vera þar algjörlega án eftirlits , vorum bara uppi á fjöllum um helgar .
Nú er þetta í fastari skorðum .
" Pétur Blöndal pebl@mbl.is 