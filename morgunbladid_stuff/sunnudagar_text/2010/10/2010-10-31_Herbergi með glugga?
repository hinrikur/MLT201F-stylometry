07:00 Vakna í nær tómu herbergi , málari væntanlegur til að mála svefnherbergi og bað og íbúðin á hvolfi .
Skelli í mig morgunmat og svo er það sturtan til að vakna til lífsins .
Við Halli hjálpumst að við að ganga frá svo unnt sé að mála .
Næ að skella kossi á dótturina Birtu Líf um leið og ég stekk út úr dyrunum , vetrarfrí hjá henni og feðginin ætla að kaupa málningu og taka á móti málaranum .
8:20 Rétt náði inn í tíma í HÍ , aðferðafræði er upplögð til að vakna á morgnana .
Nýt þeirra forréttinda að stunda háskólanám með vinnu minni hjá Félagsstofnun stúdenta , fæ að sveigja og beygja vinnutímann til að mæta í tíma .
10:00 Upp tvær hæðir og mætt í vinnuna .
Fer yfir þann tölvupóst sem hefur borist , svara fyrirspurnum frá innlendum og erlendum nemum sem eru í húsnæðisleit .
Fyrirspurnir frá erlendum nemum vekja oft spurningar um það hvernig húsnæði sé í boði á stúdentagörðum erlendis .
Besta fyrirspurn dagsins var : " Does the room have a window ? " 12:15 Sæki mér þessa fínu indversku pönnuköku sem er réttur dagsins í Hámu .
Við vinnufélagarnir erum nýkomin heim úr starfsmannaferð til New York og snúast umræðurnar um það hver gerði hvað , hvað sástu og að sjálfsögðu : " Hvað keyptir þú ? " 12:45 Tek stöðutékk á heimilinu , hringi til að kanna hvort það gangi upp að flytja aftur í hjónaherbergið á morgun .
Baðherbergið klárt og allt á réttri leið með hjónaherbergið .
Þarf að sparsla mikið þar , vorum að rífa niður vegg um helgina , fataherbergið farið og skápar að koma í staðinn .
Fer yfir það hvort þeir sem fengið hafa boð um að flytja í íbúð á Stúdentagörðum hafa svarað , játað eða neitað .
Geng frá leigusamningum við þá sem þegið hafa boð en býð íbúð til næsta umsækjanda hafi boði verið neitað .
Nýr íbúi er í vandræðum með tölvutenginguna í íbúðinni , leiðbeini viðkomandi með stillingu á tölvunni og hvernig skrá eigi hana til að aðgengi fáist að neti RHÍ .
Í samráði við Alþjóðaskrifstofu háskólans tökum við frá herbergi fyrir erlendan nema sem er í húsnæðisvandræðum og í vandræðum með dvalarleyfi , vonandi leysist það nú .
16:00 Rólegur tími í vinnunni , komst því yfir flest það sem fyrir lá og stekk af stað í skutlið .
Dóttirin að ljúka fimleikaæfingu uppi í Gerplu og nú er komið að því að sækja og skutla í Laugardalinn .
17:15 Mættar í Skautahöllina , skvísan í upphitun en ég í spjallið .
Fréttum af óvæntum gestum að vestan og komum því við á BK-kjúklingi á leiðinni heim , grípum með mat handa öllum enda hæg heimatökin þar sem við eigum staðinn .
19:30 Hreiðrum um okkur í miðri óreiðunni , njótum matarins og eigum gott spjall fram eftir kvöldi .
23:30 Hendum okkur á svefnsófann í gestaherberginu , fínt að vita hvað maður er að bjóða gestum upp á .
