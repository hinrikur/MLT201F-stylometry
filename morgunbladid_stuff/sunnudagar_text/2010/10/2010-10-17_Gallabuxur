Gallabuxur eins og við þekkjum þær í dag eru uppfinning Levi Strauss og Jacob Davis og eru sagðar " upp fundnar " árið 1873 .
Fyrstu áratugina var flíkin mest notuð af verkafólki við vinnu sína en í dag er gallabuxnaframleiðsla milljarðaiðnaður .
Strauss er maðurinn sem flestir þekkja sem föður gallabuxnanna , enda er fyrirtækið sem hann stofnaði án efa eitt það þekktasta í gallabransanum í dag .
Strauss fæddist í Þýskalandi en fluttist 18 ára gamall til Bandaríkjanna ásamt móður sinni og systrum en bræður hans höfðu farið á undan og stofnað heildverslun í New York .
Þegar þeir tóku ákvörðun um að auka við veldi sitt var Levi sendur til Kaliforníu til að selja námuverkamönnum ýmsar nauðsynjavörur .
Meðal þeirra voru endingargóðar buxur úr gallaefni sem komu sér vel við vinnuna í námunum .
Jacob Davis keypti gallaefni hjá Strauss og seldi síðan viðskiptavinum sínum sem oftar en ekki vantaði klæðisbút til að bæta buxurnar sínar .
Davis datt þá í hug að sniðugt gæti verið að nota koparhnappa þar sem álagið var mest á efninu , t.d. sín hvorum megin við vasaopin .
Hann hafði þó ekki efni á einkaleyfi á hugmyndinni sem kostaði sitt á þessum tíma og leitaði til Strauss um aðstoð .
Félagarnir ákváðu að sameina krafta sína og sóttu um leyfið 20. maí 1873 .
Sniðið á gallabuxunum var fyrstu áratugina mjög vítt , oft voru þær í formi smekkbuxna en sniðin voru snemma aðgreind fyrir kynin , buxurnar fyrir karlana voru renndar að framan en buxur kvenna á hliðinni .
Gallabuxur voru eitt sinn hluti af einkennisbúningi bandarískra sjóliða og jafnframt sem neðri partur fangabúninga .
Þær urðu þó ekki tískuvara fyrr en James Dean sást skarta þeim í kvikmyndinni Rebel Without a Cause og urðu þær í kjölfarið hluti af einkennisbúningi hins mótþróafulla ungmennis .
Í kringum 1960 voru gallabuxur orðnar hversdagsklæðnaður meðaljónsins og hafa ekki farið úr tísku síðan , þrátt fyrir að hafa birst í afar fjölbreyttum gerðum og litum í gegnum tíðina .
Það eru aðeins hátíðlegir leikhúsgestir og tvídd-glaðir golfarar sem enn streitast á móti .
