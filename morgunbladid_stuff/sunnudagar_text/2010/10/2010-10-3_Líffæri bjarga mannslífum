Það er magnað að lesa um afrek Oddgeirs Gylfasonar í Sunnudagsmogganum í dag , en hann lauk nýverið keppni í þríþrautarkeppni í Kaupmannahöfn , svokölluðum járnkarli , sem samanstendur af 3,8 kílómetra sundi í sjó , 180 kílómetra hjólreiðum og maraþonhlaupi .
Þetta væru tíðindi út af fyrir sig þó að ekki bættist við að Oddgeir fékk ígrætt nýra úr bróður sínum fyrir tíu árum .
Þá hafði hann glímt við langvinnan sjúkdóm í tugi ára , sem hægt og bítandi dró úr honum þrek .
Það má draga margvíslegan lærdóm af sögu Oddgeirs .
Í fyrsta lagi um hugrekki og gildi hreyfingar , eins og fram kemur í orðum Runólfs Pálssonar , yfirlæknis nýrnalækninga á Landspítalanum , sem hefur verið læknir Oddgeirs í mörg ár : " Það hlýtur að hafa verið gríðarlega erfitt fyrir hann að byrja að stunda æfingar eftir að hafa glímt við veikindi í öll þessi ár .
Saga hans ætti að vera hvatning fyrir alla sem hafa átt erfitt með að byrja að hreyfa sig .
Það er aldrei of seint að byrja .
" En þetta er líka dæmisaga um gildi líffæragjafa .
Oddgeir væri ekki lífs ef ekki hefði verið fyrir örlæti Kjartans bróður hans .
" Hann gaf mér nýrað sitt af mikilli góðmennsku og óeigingirni , " segir Oddgeir um það .
" Það skipti öllu máli því eftir því sem nýrnagjafinn er skyldari manni , því betri er árangurinn og ending nýrans lengist .
" Í síðasta Sunnudagsmogga var fylgst með hjartaígræðslu Kjartans Birgissonar , sem er á góðum batavegi á Sahlgrenska-sjúkrahúsinu í Gautaborg .
Og það leiðir hugann að líffæragjöfum almennt .
Eins og fram kemur í úttekt Bergþóru Njálu Guðmundsdóttur þáðu sjö Íslendingar nýra úr lifandi gjöfum í fyrra .
Tíu manns fengu gjafir úr látnum líffæragjöfum , en gefin voru líffæri úr sex látnum einstaklingum hérlendis og nýttust þau nítján manns í bráðri þörf fyrir líffæri .
" Þótt framlag lifandi nýrnagjafa sér mikilvægt eru líffæraígræðslur að stærstum hluta háðar framboði líffæra frá látnum gjöfum , " segir Runólfur .
" Auðvitað óskar enginn þess að fólk verði fyrir ótímabæru andláti en þegar það gerist er brýnt að fólk sé reiðubúið að gefa líffæri sín því það getur bjargað lífi þeirra sem þurfa á ígræðslu líffæris að halda .
" Hver einstaklingur sem gefur líffæri getur bjargað mörgum mannslífum , því líffærin nýtast oft mörgum .
Er hægt að hugsa sér betri leið til að kveðja ? Í flestum Evrópulöndum hefur verið farin sú leið að setja lög um svokallað ætlað samþykki líffæragjafa sem gengur út á að í staðinn fyrir að fólk þurfi að skrá vilja sinn til að gefa líffæri þurfi það að hafa fyrir því að skrá sig andvígt því .
" Þetta hefur verið mjög umdeilt því með þessu finnst mörgum að verið sé að ganga á rétt einstaklingsins , " segir Runólfur .
" Hins vegar þarf að hafa í huga að alls staðar þar sem þessi löggjöf er í gildi er haft samráð við fjölskylduna og sé hún andvíg gjöfinni er sá vilji virtur .
Lokaorðið er því alltaf hjá henni .
Í raun virkar þetta ekki ósvipað og þegar leita þarf sérstaklega eftir samþykki .
Reynsla þeirra þjóða sem hafa lögleitt slíkt ákvæði er hins vegar sú að með breytingunni sé litið á líffæragjafir sem sjálfsagðari hlut en ella og það hefur sumstaðar skilað fleiri líffæragjöfum .
" Ef líffæragjöfum fjölgar um einn , þá bjargar það mannslífum .
Er eftir nokkru að bíða ? 