Leikstjórinn Friðrik Þór Friðriksson er ekki einhamur .
Þær eru ótrúlega fjölbreyttar kvikmyndirnar sem hann hefur leikstýrt í gegnum tíðina og ófáar þeirra á meðal þess besta sem gert hefur verið í íslenskri kvikmyndagerð .
Það er eftirtektarvert að Friðrik Þór hefur oft valið sér viðfangsefni þar sem hann lyftir málstað fólks , sem annars hefur takmarkaðan vettvang til að láta í sér heyra .
Dæmi um það eru meistaraverkin sem hann vann með Einari Má Guðmundssyni rithöfundi , annars vegar Börn náttúrunnar , þar sem tekin var fyrir sú óæskilega þróun að úthýsa eldra fólki úr íslensku samfélagi – það vita allir hvaða afleiðingar það hefur haft í för með sér , lærdómur kynslóðanna tapaðist og þjóðin missti jarðsamband .
Og hins vegar má nefna Engla alheimsins , þar sem lýst er samfélagi geðsjúkra á áhrifaríkan hátt .
Í báðum myndunum er bent á hið augljósa , að þetta eru manneskjur af holdi og blóði , sem eiga sér einstæða sögu og hafa svo ótalmargt til málanna að leggja .
Og dæmin eru fleiri , nú síðast heimildarmyndin Sólskinsdrengurinn , þar sem fylgst er með einhverfum dreng og hetjulegri baráttu móður hans .
Lesendur fræddust um framhald heimildarmyndarinnar í viðtali Skapta Hallgrímssonar við móðurina , Margréti Dagmar Ericsdóttur , í Sunnudagsmogganum fyrir hálfum mánuði .
" Líf Kela er gjörbreytt , hann á vini og er viðurkenndur sem manneskja .
Nú eru gerðar kröfur til hans sem vitsmunaveru , " segir Margrét meðal annars í viðtalinu .
Jafnframt kom fram að Keli er farinn að tjá sig í sögum og ljóðum .
Og ekki var laust við að móðir Kela kæmist við þegar hann sýndi henni fyrsta ljóðið .
Það hófst svona : I am real .
I am nice .
Ég er raunverulegur .
Ég er viðkunnanlegur .
Það er engin tilviljun að Friðrik Þór hefur sópað að sér verðlaunum í gegnum tíðina og er alltaf að hneigja sig , eins og hann segir í gamni í viðtali í Sunnudagsmogganum í dag .
Víst er að aðstandendur Sólskinsdrengsins áttu skilið að hreppa " Voice " -verðlaunin , sem veitt voru á miðvikudag .
Ekki aðeins öðlast einhverfir rödd í myndinni , heldur er athygli fólks vakin með áhrifaríkri frásögn – og það hlustar ! Nýjasta dæmið um áhrifamátt þess boðskapar , sem heimildarmyndin hefur fram að færa , er að hún var sýnd á HBO-sjónvarpsstöðinni í Bandaríkjunum , en áskrifendur að henni telja yfir 40 milljónir og eru margir um hverja áskrift .
Nú þegar hafa milljónir heyrt sögu Kela .
Eflaust hefur áhugi margra vaknað á að beita sér fyrir þennan málstað .
Og það munar um hvern liðsmann , eins og sannaðist á úrvalsleikkonunni Kate Winslet , sem les inn á Sólskinsdrenginn .
" Núna er það orðið takmark hennar í lífinu að hjálpa einstaklingum með einhverfu – og veitir ekki af , " sagði Friðrik Þór eftir að viðtalinu lauk við Sunnudagsmoggann .
" Ég held að hennar þátttaka í þessari mynd og sjóðnum marki bara upphafið ; þetta er snjóbolti sem verður stærri og stærri .
" 