The Nearest Exit – Olen Steinhauer * * * - Olen Steinhauer sló í gegn með bókinni The Tourist sem kom út á síðasta ári og sagði frá leyniþjónustumanninum Milo Weaver .
Hann er lífsleiður og þreyttur , eins og spæjara er siður , en hann tilheyrir leynilegri deild CIA-spæjara sem láta tilganginn helga meðalið , fara um allan heim til að granda þeim sem CIA-stjórnum þykja óþægur ljár í þúfu , túristar dauðans .
Í The Nearest Exit er Milo reyndar hættur að ferðast , vinnur sem skrifstofublók , en þegar hann kemst á snoðir um spillingu á æðstu stöðum þarf hann að taka við hendinni að nýju þó það geti kostað hann fjölskylduna .
Hann þarf þó ekki bara að glíma við svikara innan leyniþjónustunnar heldur líka við einkar lunkinn kínverskan njósnaforingja og eins við leyndarmál úr æsku hans sem komið geta honum á kaldan klaka .
Flækjan er margföld ; alltaf þegar maður heldur að svarið sé komið verður gruggið enn meira .
The Nearest Exit er annað bindið í fyrirhuguðum þríleik um Milo Weaver , The Tourist var fyrsta .
Það kemur ekki á óvart að menn séu að undirbúa kvikmyndir sem byggjast á bókunum og þá náttúrlega með George Clooney í aðalhlutverki .
John Le Carré – Our Kind of Traitor * * ½ - Olen Steinhauer er gjarnan kallaður arftaki meistara spæjarasögunnar Johns Le Carré , sem sendi frá sér bókina Our Kind of Traitor síðsumars .
Þeir eiga þó fátt sameiginleg nema það að vera að skrifa um lífsleiða spæjara ; það er meiri keyrsla í bókum Stenhauers og þær eru líka nútímalegri , tæknin skiptir meira máli og ofbeldi er harkalegra .
Spenn-an í bókum Le Carré er vissulega til staðar en hún er annars eðlis , byggist að minna leyti á óvæntum uppákomum og adrenalíni .
Le Carré eyðir lung-anum úr bókinni að tína saman þræði fléttunnar , allar persónur eru mótaðar af mikilli natni þó að ekkert sé sem það sýnist .
Mikið er langt upp úr samtölum og því sem ekki er sagt í þeim samtölum og orðaskylmingum .
Alla jafna er fléttan hjá Le Carré snúnari en gengur og gerist þó að hún sýnist einföld á yfirborðinu .
Í Our Kind of Traitor koma við sögu breskir leyniþjónustumenn sem glíma við Rússa , en ekki við KGB heldur við rússnesku mafíuna , sem er öllu skeinuhættari en leyniþjónustan var forðum .
Rússneskur sérfræðingur í peningaþvætti óskar eftir aðstoð ungs pars í sumarleyfisferð við að forða sér og fjölskyldu sinni frá bráðum bana og býður að launum upplýsingar um margt misjafnt , meðal annars frammámenn í breskum stjórnmálum.Vel skrifað að hætti Le Carré en heldur endasleppt .
Árni Matthíasson arnim@mbl.is 