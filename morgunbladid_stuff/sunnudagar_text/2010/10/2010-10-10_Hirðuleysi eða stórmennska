Umburðarlyndi er að sjálfsögðu mannkostur en hirðuleysi við frágang texta er af öðrum toga .
Um það skrifaði Björn Jónsson um aldamótin 1900 í formála Íslenskrar stafsetningarorðbókar : Eg ætla það engar ýkjur vera , að jafnvel annar hver skólagenginn maður flaski á miklum fjölda orða , ekki af því , að vorkunn þurfi að vera slíkum mönnum að vita hið rétta , heldur blátt áfram af hirðuleysi eða nokkurs konar stórmensku .
Umburðarlyndi gagnvart málfari annarra er góðra gjalda vert en þegar kemur að skrifum sem ætluð eru til birtingar á opinberum vettvangi finnst mér umburðarlyndi ekki eiga við .
Opinber vettvangur er t.d. það sem birtist í fjölmiðlum , s.s. útvarpi , sjónvarpi , í dagblöðum og tímaritum , á dreifiblöðum og á netinu .
Ég leit nýlega mér til ánægju og yndisauka inn á nokkrar heimasíður skóla og annarra stofnana til að skoða frágang texta og stafsetningu og nefni hér nokkur atriði sem mér fannst að betur mættu fara .
Greinarmerki og greinaskil Algengt er að meðferð greinarmerkja sé ábótavant , t.d. að slegið sé bil á undan punktum , kommum og spurningarmerkjum .
Stundum vantar jafnvel bil á eftir punkti .
Það er t.d. ekki í lagi að skrifa 17.júní eins og víða er gert .
Rétt er að skrifa 17. júní .
Tími er oft skráður með mismunandi hætti á sömu síðu ; kl. 08.15 og kl. 9:20 .
Í sjálfu sér skiptir ekki máli hvaða leið er valin en þarna þarf að gæta samræmis .
Mér finnst fara best á því að sleppa núllinu og tvípunkti enda er aldrei sagt að klukkan sé núllníu .
Skrifa kl. 8.15 og kl. 9.20 .
Greinaskil á síðum eru með ýmsu móti .
Stundum er sett línubil , stundum inndráttur .
Stundum hvort tveggja .
Meginreglan er sú að nota annaðhvort inndrátt eða línubil .
Fyrsta lína í texta ætti ekki að vera inndregin enda eru þar ekki greinaskil .
Fyrirsagnir Ekki fer vel á því að miðjusetja millifyrirsagnir þannig að bilið á undan þeim og á eftir verði jafnstórt .
Á undan fyrirsögnum mætti hafa tvö línubil og á eftir þeim eitt eða ekkert , líkt og gert er hér í þessum pistli .
Skammstafanir Mjög algengt er að orðin síðastliðinn og næstkomandi séu skammstöfuð .
Þegar það er gert ætti aðeins að nota einn punkt enda er verið að skammstafa eitt orð .
Reglan er sú að setja einn punkt fyrir hvert orð sem er skammstafað .
Því er rétt að skrifa sl. og nk. Orðin og svo framvegis eru merkilega oft skammstöfuð rangt , rétt er að skrifa o.s.frv. Leyti / leiti Meðal algengari villna sem ég sé eru villur í orðunum leyti og leiti .
Miðað við áherslu sem lögð er á þessi orð í kennslu er alveg merkilegt hve margir skrifa þau rangt .
Til að leggja rithátt þeirra á minnið getur verið gott að tengja orðið leiti við hana Gróu á Leiti .
Hún er kennd við bæinn sinn sem dregur nafn af hól eða hæð í nágrenninu .
Þess vegna eru orð sem tengjast Gróu á Leiti alltaf skrifuð með einföldu i-i , t.d. á næsta leiti , þá er eitthvað alveg að koma , það er bara við næsta hól .
Orðið er skylt sögninni líta ( líta – leit ) og aldrei er skrifað y í orðum þar sem hljóðskiptin í – ei – i koma fyrir í einhverri mynd eða beygingu .
Á einhvern dularfullan hátt er orðið leyti tengt við orðin hljóta – hlaut og y-ið rakið til hljóðbreytingarinnar au – ey .
Sumum finnst gott að tengja leiti við staðsetningu og leyti við tíma .
Svo mætti leggja á minnið setningu á borð við þessa : Að sumu leyti var gott að fara frá Leiti um páskaleytið þótt vorið væri á næsta leiti .
Annarra / annara Á stafsetningarprófum í grunn- og framhaldsskólum eru yfirgnæfandi líkur á því að orðið annarra komi fyrir .
Ótrúlega margir skrifa þetta orð samt rangt .
Rithátturinn skýrist með því að r-ið tvöfaldast í fallbeygingunni af því að það er í stofninum .
Eignarfallsending orðsins er -ra , stofninn er annar , því er skrifað annarra en ekki annara .
