Reykt matvæli eru eitt af hinum stóru einkennum norrænnar matargerðar og engin undantekning á Íslandi , sennilega er árstími reyksins að renna í garð .
Við borðum mest af reyktum matvælum í mesta skammdeginu .
Við vinnslu á reyktum afurðum eru margar hefðir , sérviska og tiktúrur , sem virðast sem betur fer ennþá halda lífi .
Í nútímaeldhúsum má finna alls konar styttri leiðir í reykingu , eins og heitreykingabox og -skápa , reyk í duftformi og reyk í fljótandi formi .
Ég hef enga trú á því að þessar styttri leiðir eigi eftir að leysa af alvöru taðreykingu og birkireykingu , enda það sem við Íslendingar erum alin upp við og er partur af jólahaldi og öðrum hátíðisdögum .
Reyktur fiskur á ennþá sinn sess á matarborðinu okkar , en þá helst bleikur fiskur eins og lax og silungur , reyktur makríll er kærkomin viðbót og stundum kemst maður yfir reykta síld , reyktan rauðmaga og reykta grálúðu .
Reykt ýsa er ekki séríslenskt eða norrænt fyrirbæri , en hún er vel þekkt á Bretlandseyjum og í Frakklandi .
Óhefðbundnir réttir úr reyktri ýsu eru ansi oft á matseðlum veitingastaða sem aðhyllast nýnorræna stefnu , það þykir mér mjög skemmtilegt , enda dæmi um hráefni sem er þjóðlegt og hentar vel fyrir nútíma matreiðslu .
Hér á eftir fylgir ein slík sem hentar vel á hausti með blómkáli sem er núna á árstíma .
Reykt ýsa með blómkáli 2-3 reykt ýsuflök , beinlaus með roði 1 stórt blómkálshöfuð 3 dl rjómi 1 dl mjólk vatn 1 til 2 dl 50-100 g smjör salt og pipar ¼ dl góð jómfrúarólífuolía Hreinsið blómkálið og skerið í jafna bita sem síðan eru soðnir í 2 dl vatni til að byrja með .
Þegar vatnið hefur gufað upp að hluta er 2 dl af rjóma og 1 dl af mjólk bætt saman við og soðið áfram þar til blómkálið er mauksoðið .
Sigtið vökvann frá í gegnum fínt sigti og maukið blómkálið í matvinnsluvél en það verður að gerast á meðan blómkálið er heitt .
Sjóðið vökvann sem eftir er upp aftur og bætið afganginum af rjómanum út í ásamt 1-2 msk af ólífuolíu .
Sigtið aftur og setjið í sprautuflösku .
Lokið vel og þeytið með einu gashylki áður en flaskan er hrist mjög vel og látin standa á meðan maukið er smakkað til með salti og pipar og hugsanlega örlitlu smjöri .
Setjið fiskinn út í sjóðandi vatn , takið af hita og látið standa í 12 mínútur áður en þið berið hann fram .
Leggið fiskinn ofan á blómkálsmaukið – munið að láta roðið snúa upp – sprautið froðunni í hring um fiskinn og látið afganginn af olíunni drjúpa ofan í froðuna .
Til að kóróna verkið skreytum við fiskinn með villimyntu eða kerfli .
Höfum hugfast að fallega fram borinn matur gleður ekki aðeins augað heldur glæðir einnig matarlystina .
