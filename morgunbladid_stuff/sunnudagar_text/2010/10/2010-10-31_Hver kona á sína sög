Ruth Gylfadóttir býr á Höfðasvæðinu í Suður-Afríku ásamt eiginmanni sínum Kolbeini Kristinssyni og tveimur sonum .
Hún er stofnandi og stjórnarformaður Enza , sem eru íslensk-suðurafrísk hjálparsamtök .
Orðið enza hefur jákvæða skírskotun og þýðir " að framkvæma " eða " að gera " á tungumálunum xhosa og zulu , en það eru móðurmál meirihluta landsmanna .
María Ólafsdóttir maria@mbl.is Markmið samtakanna er uppbyggingarstarf fyrir konur sem hafa vegna fátæktar og annarra samfélagsmeina ekki fengið tækifæri til að þroska sig og mennta .
Starf Enza miðast fyrst og fremst við konur sem hafa vegna bágborinna aðstæðna neyðst til að gefa frá sér börn sín til ættleiðingar ; konur sem búa við mikla fátækt en vilja fræðast og auka tækifæri sín til innihaldsríkara lífs og bættra lífsskilyrða .
Íslensk hjálparsamtök Í ágúst 2008 fékk Ruth til liðs við sig sex íslenskar konur , sem hafa fjölbreyttan bakgrunn og mikla reynslu úr íslensku og erlendu atvinnulífi , til að starfa með sér í stjórn Enza á Íslandi .
" Við stofnun samtakanna var það eitt af markmiðum okkar að fjármagn til rekstrarins kæmi eingöngu frá Íslandi en stuttu seinna , eða við hrun efnahags- og fjármálakerfisins á haustmánuðum 2008 , varð okkur þó ljóst að það markmið yrði erfitt að uppfylla .
Stjórn Enza á Íslandi lét þó ekki deigan síga enda duglegar konur með eindæmum og ekkert á því að gefast upp þótt á móti blési .
Þær söfnuðu meðal annars fartölvum , sem ég hef notað við kennsluna .
Auk þess sem stjórnin hefur safnað styrktarfé með ýmsum hætti , " segir Ruth .
Á kvenréttindadaginn , 19. júní 2009 , fékk Enza styrk úr Alheimsauði , samfélagssjóði Auðar Capital , en sá styrkur rennur til byggingar fræðslumiðstöðvar Enza .
Auk þess að safna fé á Íslandi hefur rödd Enza fengið góðan hljómgrunn erlendis .
" Ég hef verið svo lánsöm að kynnast frábæru fólki hér úti sem hefur lagt verkefninu lið með fjármagni .
Má þar nefna félag afrískra kvenna í Singapúr , bandarísku samtökin USA cares for life , auk fjölmargra einstaklinga og fyrirtækja í Suður-Afríku og Bretlandi sem einnig hafa gefið fé til Enza , " segir Ruth .
Fyrr á þessu ári var svo formlega stofnuð suðurafrísk stjórn utan um verkefnið , en slík stjórn er skilyrði fyrir því að hægt sé að reka hjálparstarf og safna fé í landinu .
Fræðsla og stuðningur Starfsemi samtakanna fer fram í fátækrahverfinu Mbekveni / Newrest , í útjaðri Höfðaborgar .
" Þannig vill til að hér í nágrenni við mig er rekið heimili þangað sem ófrískar stúlkur og konur sem ætla að gefa börnin til ættleiðingar geta leitað skjóls .
Heimilið er rekið í skjóli NorSa , sem eru norsk / suðurafrísk samtök sem hafa það að augnamiði að breyta framtíð barna .
Á heimilinu fá konurnar stuðning , en hingað til hafa þær lítinn sem engan stuðning fengið eftir að þær gefa frá sér börnin , sem oftast eru ættleidd til Noregs , Hollands eða innan Suður-Afríku .
Kjarnahugsunin í Enza-starfinu er að styðja við bakið á stúlkunum eftir ættleiðinguna og reka fræðslumiðstöð þar sem bæði þær svo og aðrar konur í fátækrahverfinu geta sótt sér fræðslu , " segir Ruth .
Hún segir hverja konu eiga sína sögu , en þó sé það langoftast fátæktin sem reki þær út í að gefa börnin frá sér þar sem þær hafi ekki fjárhagslegt bolmagn til að ala önn fyrir sér og barni sínu .
Hjá mörgum þeirra sé það félagslega óhugsandi að vera ein og ógift með barn .
Sumar leita því skjóls á heimilinu til að fela sig meðan á meðgöngunni stendur .
Konurnar eru á öllum aldri og margar þeirra barnungar .
Yngsta stúlkan sem dvalið hefur á heimilinu er ellefu ára .
Flestar eiga það sammerkt að hafa verið nauðgað .
Þrjátíu þúsund múrsteinar Ruth hefur séð um kennslu fyrir konurnar sem margar hverjar skortir grunnmenntun og þekkja ekki annað en sára fátækt .
Hún hefur kennt þeim grundvallaratriði á tölvu og haldið lífsleikninámskeið sem hún reynir að sníða að hverri og einni .
Sumar hafa fengið vinnu og gengið vel , aðrar hafa fengið vinnu en gefist upp á henni .
Slíkt segir Ruth alltaf valda sér vonbrigðum því sér finnist þær oft á tíðum hafa meira til brunns að bera en þær sjái sjálfar .
En þannig sé þetta því miður í öllu hjálparstarfi ; ekki sé hægt að veifa töfrasprota og breyta öllu eða þvinga sínum eigin draumum upp á aðra .
Betra sé að hjálpa einni konu í einu og gleðjast yfir þeim sem ná að rjúfa vítahringinn og ná árangri í lífi sínu .
Enza-samtökin hafa fest kaup á húsi í Mbekweni , sem nú hefur verið endurbyggt til að mæta þörfum starfseminnar .
Hönnun hússins , sem og stór hluti vinnunnar við byggingu þess , er unnin í sjálfboðavinnu .
Hugmyndin er sú að stúlkurnar og aðrar konur í fátækrahverfinu fái þar fræðslu og ráðgjöf .
Aðaláherslan verður lögð á hagnýta menntun sem nýtist í atvinnulífinu eins og stærðfræði- og enskukennslu , tölvukennslu , heimilisbókhald , næringargildi matvæla , HIV-fræðslu og fleira í þeim dúr .
Auk þess mun fræðslumiðstöðin bjóða upp á upplífgandi starfsemi eins og kórstarf , handavinnu , perluskreytingar og aðra listsköpun .
Við byggingu hússins starfar eingöngu fólk sem býr á svæðinu , og hafa eigendur múrsteinaverksmiðju skammt frá gefið þá 30 þúsund múrsteina sem þarf til verksins .
" Framtíðarmarkmið okkar hjá Enza er svo að opna heimili fyrir kjarnahóp okkar .
Þar munu konurnar geta dvalið tímabundið , í sex til níu mánuði , og fengið faglega hjálp til að byggja sig upp og öðlast það sjálfstraust sem þarf til að takast á við lífið á ný .
Slíkt heimili er þó kostnaðarsamt í rekstri , og verður því að bíða enn um sinn .
" Fyrirmynd í sínu samfélagi Ruth segist stundum velta fyrir sér þeirri hjarðhugsun sem virðist skapast í bláfátækum samfélögum þar sem fólk býr svo þröngt að það verður nánast hluti hvað af öðru .
Ef einn nær að brjótast áfram og ná árangri eru oft gerðar ómennskar kröfur af hálfu ættingja , sem ætlast oftar en ekki til að viðkomandi brauðfæði allan frændgarðinn og kosti stórfjölskylduna til mennta þar að auki ! Eins verður til einhvers konar sambland af öfund og stolti sem viðkomandi á oft erfitt með að standa undir .
Þetta verður oftar en ekki til þess að konur og karlar líka , sem hafa náð brjóta sig út , sogast auðveldlega aftur inn í fyrri aðstæður .
" Mér finnst mikilvægt að skila þeim árangri að Enza-konurnar geti orðið fyrirmynd annarra kvenna í samfélagi sínu , þannig að þær geti orðið sáttir og nýtir þjóðfélagsþegnar án þess að flosna upp úr eigin samfélagi .
Ég vil ekki reyna að breyta samfélaginu sem konurnar búa í , heldur einbeita mér að því að beina þeim á braut sjálfsbjargar og sjálfstæðis .
Fá þær til að spyrja sig hvernig þær geti breytt eigin lífi við þær aðstæður sem þær búa við , " segir Ruth .
Ruth segir að sér verði oft hugsað til orðtaksins að hjörtun slái eins í Súdan og Súðavík .
Það eigi svo vel við í Enza-starfinu vegna þess að í grunninn séu allar manneskjur eins , þó að aðstæður þeirra séu ólíkar .
" Suðurafrískt þjóðfélag er margbrotið og má segja að í landinu búi margar ólíkar þjóðir .
Til að mynda eru hér ellefu opinber tungumál .
Eins og allir þekkja á þetta fallega land sér sorglega sögu um aðskilnaðarstefnu kynþátta en nú eru tuttugu ár síðan sú stefna leið undir lok og ekki sanngjarnt að kenna henni um allt sem miður fer í samfélaginu í dag .
Samt sem áður er það staðreynd að hún ól af sér menningu sem ýtti undir ýmis samfélagsmein , sem bitna ekki síst á lægst settu konunum í samfélaginu .
Þessar konur sitja margar eftir og hafa ekki náð að byggja brú yfir í þau tækifæri sem þeim kunna að bjóðast .
Ástæður þessa eru meðal annars djúpstæð samfélagsleg kvennakúgun og fátækt , sem standa eins og ljón í vegi þeirra til að ná að þroska sig og mennta , " segir Ruth .
Einu hjálparsamtök sinnar tegundar Enza eru einu samtökin sem vitað er um í heiminum sem markvisst hjálpa konum sem neyðst hafa til að gefa frá sér barn til ættleiðingar , sem er sér í sjálfu sér sérstakt .
Einkum þegar haft er í huga hversu margir vilja ættleiða börn .
Einhverra hluta vegna velta fæstir fyrir sér afdrifum móðurinnar og virðist hún oft alveg gleymast .
Ruth segist vera óendanlega þakklát öllu því frábæra fólki sem hefur lagt sig fram við uppbyggingu Enza , bæði á Íslandi og í Suður-Afríku .
" Án þess hefðu þessi samtök ekki orðið að veruleika og vegna alls þessa góða fólks getur Enza haldið áfram að breyta lífi fátækra kvenna í Suður-Afríku og skapa þeim tækifæri til sjálfsbjargar svo þær geti orðið fyrirmynd annarra kvenna í samfélagi sínu .
Ég ber mikla virðingu fyrir suðurafrísku samfélagi , fegurð þess , margbreytileika og ólíkum hefðum .
Ég er afar þakklát fyrir að lífið hefur gefið mér tækifæri til að láta gott af mér leiða einmitt hér á þessum stað .
Það tækifæri vil ég nýta eins vel og mér er framast unnt , " segir Ruth að lokum .
Kaus í fyrstu lýðræðislegu kosningunum Ruth hefur búið með fjölskyldu sinni í fimm ár í Suður-Afríku , og er ræðismaður Íslands á svæðinu .
Þau hjónin seldu fyrirtækið sitt heima á Íslandi og ákváðu að halda á vit ævintýranna .
Þetta er þó ekki í fyrsta sinn sem Ruth býr í landinu en hún fluttist þangað með foreldrum sínum í barnæsku og síðar árið 1990 , til ársins 1995 .
Á þeim árum áttu miklar breytingar sér stað í landinu og segir hún að gaman hafi verið að upplifa þær .
Hún stóð í langri röð til þess að kjósa í fyrstu lýðræðislegu kosningunum og hitti heimsfræga listamenn , íþróttamenn og stjórnmálamenn í gegnum starf sitt .
Þeir notuðu tækifærið til að koma til Suður Afríku þegar landið var opnað á ný eftir afnám aðskilnaðarstefnunnar .
Á meðal þeirra sem Ruth kynntist var söngkonan Miriam Makeba sem bauð Ruth á fyrstu tónleika sína í landinu eftir 30 ára útlegð og tileinkaði henni lagið Malaika á þeim tónleikum .
Einnig kynntist Ruth Nelson Mandela sem hún hitti nokkrum sinnum á þessum árum .
Ruth segist ekki vilja gera lítið úr því að glæpatíðni sé há í Suður-Afríku , Hún og fjölskylda hennar , sem og þeir gestir sem hafi heimsótt þau , hafi þó aldrei orðin vör við neitt slíkt .
Vitaskuld verði ferðamenn og aðrir að sýna skynsemi , rétt eins og annars staðar í heiminum .
Konur sem sækja sér styrk Ekki er hægt að greina frá nöfnum þeirra sem Enza hefur skotið skjólshúsi yfir , en Ruth getur lýst aðstæðum nokkurra af þeim konum sem þangað hafa leitað .
Ung kona , sem er 21 árs , var sjö ára þegar móðir hennar og bróðir voru myrt .
Hún ólst upp hjá föður sínum , sem var eiturlyfjasali , þau höfðu hvergi fasta búsetu og lifðu eins og flækingar .
Formlegri skólagöngu hennar lauk við níu ára aldur en 16 ára varð hún ófrísk eftir kærasta sinn og þau eignuðust heilbrigðan dreng .
Þegar drengurinn var tveggja ára , urðu þau þrjú fyrir árás þar sem drengurinn hennar og barnsfaðir voru bæði myrt , en hún slapp , alvarlega slösuð .
Hún fór að neyta eiturlyfja og fékk vinnu sem súludansmær á nektarstað , til að sjá sér farborða .
Eitt kvöld eftir vinnu var hún elt af hópi viðskiptavina staðarins , sem nauðguðu henni allir .
Í kjölfarið varð hún þunguð og leitaði aðstoðar á sjúkrahúsi þar sem henni var vísað á félagsráðgjafa sem starfar með Enza .
Hún gat ekki hugsað sér fóstureyðingu og valdi að gefa ófætt barnið til ættleiðingar .
Hún þráir að mennta sig og komast út úr aðstæðum sínum .
Hún mun fara í ABET-þjálfun þegar fræðslumiðstöðin verður opnuð , en það stendur fyrir grunnmenntun og þjálfun fullorðinna .
Stúlka sem er 14 ára er ófrísk eftir nauðgun .
Fjölskylda hennar er mjög fátæk og foreldrarnir báðir atvinnulausir , hún á sex yngri systkini .
Móðir hennar er sú eina í fjölskyldunni sem veit af þunguninni og hún skammast sín mikið fyrir að dóttir sín sé ófrísk utan hjónabands og ásakar hana fyrir það .
Ekki kemur til greina að bæta við barni á heimilið þar sem þau eiga vart til hnífs og skeiðar .
Hún hefur ákveðið að gefa barnið til ættleiðingar , og dvelur nú á heimili fyrir þungaðar stúlkur sem ákveðið hafa að gefa frá sér barn sitt .
Hún hefur nú lært undirstöðuatriðin í tölvuvinnslu , þráir að komast í skóla og mun Enza aðstoða hana við að láta þann draum rætast .
Stúlka sem er 16 ára er ófrísk eftir sinn eigin föður .
Hann hefur misnotað hana frá átta ára aldri .
Stjúpmóðir hennar er henni afar reið og segir að hún hafi tælt manninn sinn .
Hún hefur þegar gefið barnið til ættleiðingar og hefur verið í kennslu hjá Enza .
Hún er 20 ára , móðir tveggja barna , fimm og þriggja ára , og formlegri skólagöngu hennar lauk þegar hún var 11 ára .
Hún á ekki foreldra á lífi og hefur ekkert stuðningsnet .
Mamma hennar , sem var með alnæmi , dó á meðan hún var á sjúkrahúsi að eiga fyrra barnið þar sem enginn var til staðar til að gefa henni lyfin á meðan , en það hafði verið hennar hlutverk .
Hún er dugleg og ákvað að halda báðum börnum sínum , hún stundar illa launaða vinnu og bæði börnin eru í NorSA-skólanum .
Hún býr við afar kröpp kjör í kofa án vatns og rafmagns .
Hún er ákaflega vel gefin ung kona og þráir að rífa sig upp úr fátæktinni .
Hún stundar nám í fræðslumiðstöð Enza .
Kona sem er 29 ára , gift tveggja barna móðir .
Eiginmaður hennar stundar illa launaða stopula vinnu og þau búa við afar þröngan kost , í bárujárnskofa án rafmagns og rennandi vatns .
Hún er mjög spennt fyrir fræðslumiðstöð Enza , sem er í hverfinu , og er ákveðin í að koma og læra eitthvað nytsamlegt svo hún geti öðlast fjárhagslegt sjálfstæði .
Kona sem er 35 ára einstæð móðir þriggja barna og býr í hverfinu .
Hún er atvinnulaus og börnin hennar ganga í skólann sem NorSa rekur .
Hún ætlar að læra að sauma í fræðslumiðstöð Enza .
Nánari upplýsingar um starf Enza má nálgast á vefsíðunum enza.is og enza.za.org .
