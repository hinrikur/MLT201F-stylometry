Sú var tíð að á sunnudögum klæddu Akureyringar sig upp á og töluðu dönsku .
Áhrifa gömlu herraþjóðarinnar gætti verulega í bænum lengi og segja má að þau hafi aukist örlítið á nýjan leik ; nú er nefnilega smørrebrød að hætti danskra í boði dag hvern á veitingastaðnum 1862 Nordic Bistro .
Hallgrímur Friðrik Sigurðarson yfirmatreiðslumaður segir að hvorki nafn staðarins né áherslan í matargerðinni sé tilviljun .
Eigendurnir hafi viljað bjóða upp á léttan mat með norrænu ívafi , og árið 1862 hafi Akureyri öðlast kaupstaðarréttindi .
" Við vildum vera öðruvísi en aðrir staðir ; vildum bæta einhverju nýju við frábæra flóru veitingahúsa bæjarins , " segir Hallgrímur í samtali við Morgunblaðið .
Fátt er danskara í huga fólks þegar matur er annars vegar en smurbrauðið og Hallgrímur segir það fljótlega hafa komið upp í huga þeirra Vignis Más Þormóðssonar eftir að þeir settust niður og fóru að velta fyrir sér nýjum stað .
" Mínar fyrstu minningar um smurbrauð eru frá því ég var barn , þegar ég fór með móður minni í bæinn á föstudögum , að kaupa inn fyrir helgina ; þá settumst við oft inn á kaffiteríu KEA og hún keypti sér brauðsneið með rækjum .
" Hallgrímur fór í stuttan tíma í læri hjá Jakobi á Jómfrúnni í Reykjavík , til að búa sig sem best undir verkefnið .
Hann kom ekki að tómum kofunum á þeim bæ , enda segir hann Jómfrúna besta smurbrauðsstað landsins .
Yfirkokkurinn setti sig líka í stellingar við undirbúninginn með því að lesa öll bindi Sögu Akureyrar spjaldanna á milli oftar en einu sinni .
" Við vildum finna skírskotanir í söguna og réttirnir okkar eru til dæmis flestir nefndir eftir þekktum mönnum í bænum .
" Aldrei er að vita nema einn og einn fróðleiksmoli úr sögu bæjarins fljóti með til gestanna með góðri brauðsneið við tækifæri , segir Hallgrímur .
Spurður um galdurinn á bak við gott smurbrauð segir Hallgrímur hráefnið auðvitað skipta miklu máli .
" Við erum í flottustu matarkistu landsins , Eyjafirði , " segir hann .
Hráefnið sé því sérlega gott en miklu máli skipti líka að hugur fylgi máli þegar gæði eru annars vegar .
" Það þarf að dúlla við sneiðarnar og við gefum okkur tíma til þess .
Við útbúum hverja einustu sneið þegar hún er pöntuð , allt er handgert .
Við leggjum mikinn metnað í smurbrauðið .
Það þarf ekki að finna upp hjólið en við höfum þó lagað og þróað eigin uppskriftir .
" Sósur gera starfsmenn 1862 allar sjálfir frá grunni , baka eigið brauð á hverjum degi , krydd er að miklu leyti heimaræktað sem og grænmetið .
" Konan mín hefur verið ótrúlega iðin við að bera í okkur frábært hráefni úr garðinum , " segir Hallgrímur .
Uppskeruna sjóða þeir sjálfir niður , súrsa og salta að sið danskra .
1862 Nordic Bistro er opinn frá morgni til kvölds og er í senn smurbrauðsstofa , kaffihús og veitingastaður .
Eigendur eru , auk Hallgríms og Vignis Más , framreiðslumennirnir Sveinn Sævar Frímannsson og Leifur Hjörleifsson .
Skemmtilegt að búa til eigin sósur " Það verður enn skemmtilegra að borða góða smurbrauðssmárétti ef maður er búinn að laga eigið " remúlaði " með rauðsprettunni eða sólseljudressingu með laxinum , að ekki sé minnst á sparnaðinn , " segir Hallgrímur á 1862 , og hvetur fólk til að útbúa sjálft meðlætið og sósurnar með smurbrauðinu .
Hann segir tilvalið að geyma alla brauðenda , þurrka þá og gera sinn eigin brauðrasp fyrir rauðsprettuna í matvinnsluvélinni .
Hér eru nokkrar uppskriftir úr smiðju Hallgríms að nauðsynlegum fylgifiskum smurbrauðsins .
Hann hefur orðið .
Kryddmajónes " 2 eggjarauður .
Ekki henda hvítunum , við notum þær að sjálfsögðu í annað ! Hnífsoddur gott sjávarsalt .
Hnífsoddur nýmalaður pipar .
Sítrónusafi ; væn sletta , sem er aðeins meira en örlítið ! Einnig á gott hvítvínsedik vel við hér í staðinn fyrir sítrónusafann .
1 tsk .
Dijon-sinnep .
3 dl góð grænmetisolía .
" Aðferð " Þeytið allt nema olíuna saman í hrærivél .
Áður en olíunni er bætt rólega út í þarf að passa að eggjablandan og olían séu við sama hitastig , annars er aukin hætta á að þetta skilji sig .
Blandan þykknar eftir því sem meiri olíu er bætt í og þannig má ráða þykktinni örlítið .
Einnig er hægt að gera þetta í stórri skál , en þá verða menn að vera í fínni æfingu með pískinn eða jafnvel hafa aðstoðarmann til að hella olíunni rólega út í , eða til að skipta út af þegar menn þreytast ! Smakkið til með salti og pipar .
Hér er tilvalið að lauma svolitlu garðablóðbergi eða jafnvel graslauk út í , sem er þurrkað inni í búri eftir sumarið .
Ef blandan verður of þykk er sjálfsagt að bæta við örlitlu af sýrðum rjóma eða jafnvel súrmjólk .
Oft er majónes grunnur að öðrum sósum og því gott að laga svolítið magn og eiga í krukku í kælinum þar sem það geymist þónokkuð .
" Tartarsósa 1862 ( Remúlaði ) " 3 dl af nýlagaða kryddmajónesinu sem nefnt var að framan .
2 msk .
kapers , saxað létt .
2 msk .
súrar gúrkur , saxaðar .
1 msk .
saxað fáfnisgras ( estragon ) .
1 msk .
söxuð steinselja .
1 tsk .
grófkorna sinnep .
1 tsk .
Worcestersósa .
1 saxaður skalottlaukur Hnífsoddur pipar .
Hnífsoddur sjávarsalt .
" Aðferð " Öllu blandað vel saman , smakkað til og kælt .
- Tartarsósan er tilvalin með steiktri rauðsprettu í raspi þar sem " sprettunni " er fyrst velt upp úr hveiti , síðan eggjahvítunni sem við geymdum við gerð majónessins og síðast en ekki síst brauðraspinum sem við gerðum úr brauðendunum .
Hér var rauðsprettan nefnd en einnig eru nánast lög að bera sósuna fram með roast beef ásamt súrum gúrkum og steiktum lauk .
" Sólselju – eða hundasúrudressing " Tilvalin með gröfnum eða reyktum fiski 1 dl af kryddmajónesinu .
2 dl sýrður rjómi ( 18% ) .
Handfylli fersk sólselja ( dill ) , eða hundasúra .
Handfylli steinselja .
Börkur af einni sítrónu og safinn .
Börkur af einni appelsínu og safi af hálfri .
Sletta af akasíuhunangi .
Allt í matvinnsluvélina , smakkað til með salti og pipar , á krukkur og svo í kælinn fyrir næsta smurbrauðsboð .
" 