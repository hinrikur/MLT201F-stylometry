Það er ekki daglegt brauð að sex ættliðir komi saman til myndatöku .
Það gerðist þó í síðustu viku þegar lengsti afi á Íslandi , Gissur Ó. Erlingsson og fimm afkomendur hans létu mynda sig saman , en 101 ár er milli þess yngsta og ættarhöfðingjans sem rifjar upp tímana tvenna í samtali við Sunnudagsmoggann .
Texti : Bergþóra Njála Guðmundsdóttir ben@mbl.is Ljósmyndir : Ómar Óskarsson omar@mbl.is Ætli það sé ekki best að vera sæmilega uppfærður í myndatökunni .
" Gissur Ó. Erlingsson beinir tali sínu að langafastráknum sínum , sem brýnir raustina þegar hann samþykkir , enda viðmælandinn farinn að tapa heyrn : Jú , vissulega , þótt það sé kannski óþarfi að vera alveg dragfínn , falleg peysa myndi duga , eða hvað ? Nei , gamli maðurinn er harður á því að við svona tækifæri sé jakki hið eina rétta .
Hann veit sem er að myndatakan er einstök – nú á að mynda sex ættliði samankomna í fyrsta sinn en vegna útlegðar langafabarnsins og nýbakaðs afa , Ólafs Kjartans Sigurðarsonar óperusöngvara , hefur það ekki verið hægt síðan nýjasti ættliðurinn , Bragi litli , leit dagsins ljós í febrúar .
Það er undarleg tilhugsun að afinn fyrir framan mig eigi langafa á lífi , en sú staðreynd gerir þann síðarnefnda lengri en flesta .
Gissur er enda eini íslenski langalangalangafinn sem vitað er um að hafi náð að hitta barnabarnabarnabarnabarn sitt síðustu áratugi og þótt lengra væri leitað aftur í aldir .
Hann hlær líka samsinnandi þegar það dettur upp úr mér að þetta sé nú orðin meiri langavitleysan ! " Ég er fæddur 21. mars 1909 , svo ég er kominn vel á 102. árið , " segir Gissur þegar við höfum komið okkur fyrir í góðum stólum í herberginu hans á Seljahlíð .
" Fæðingarstaðurinn var Brúnavík , sem er fyrsta víkin sunnan við Borgarfjörð eystra og dálítið krummaskuð .
Borgarfjörðurinn sjálfur er hins vegar afskaplega falleg sveit .
Mamma mín , Kristín Jónsdóttir , fæddist þar , á Gilsárvöllum í miðri sveitinni , beint á móti Desjarmýri sem er frægur kirkjustaður .
Hún var í hópi þriggja systra sem áttu einn bróður , bráðefnilegan mann , en hann drukknaði í Seltjörn þegar hann var 18 ára .
Hann var að slá niður staur þegar hann allt í einu sogaðist niður í kviksyndi .
Það var sagt að afi hefði ekki litið glaðan dag eftir það .
" Faðir Gissurar var Erlingur Filippusson sem stundaði grasalækningar í 50 ár , frá 1922 og til æviloka 1967 .
" Við vorum ellefu systkinin sem komumst upp og þetta var allt saman ágætis fólk , " heldur Gissur áfram sem sjálfur var annar í systkinaröðinni , en auk hans eru tvö yngstu systkinin enn á lífi .
" Þegar ég var tveggja ára fluttumst við til Vestmannaeyja en þegar stríðið byrjaði þorði mamma ekki að vera með okkur þar og fluttist með okkur aftur austur á Borgarfjörð .
Þar vorum við þangað til ég var átta ára en þá fluttum við til Reykjavíkur og bjuggum til að byrja með á Vesturgötu 20 , sem stendur enn á horninu á Norðurstíg og Vesturlandsvegi .
Pabbi fékk síðan erfðafestuland í Vatnsmýrinni þar sem Loftleiðahótelið stendur nú og reisti þar lítinn kofa handa okkur en síðar var bætt við steinhúsi þar sem öll yngri systkini mín ólust upp .
" Hífði eldri bróðurinn upp Grasalækningar Erlings settu svip sinn á bernsku Gissurar en börnin voru látin hjálpa til við grasasöfnun , mótöku og fleira .
" Við byrjuðum að vinna strax og við stóðum nokkurn veginn út úr hnefa .
Það hefði verið talin barnaþrælkun núna en pabbi var feikilegur vinnuþjarkur á hverju sem gekk , " segir Gissur sem bætir því við að sjálfur sé hann sennilega búinn að týna þekkingunni á grösunum að mestu niður .
Hann skrifaði þó bók um ævi föður síns , sem Skjaldborg gaf út árið 1995 þar sem m.a. er að finna stutt yfirlit yfir helstu lækningajurtirnar .
Þrátt fyrir vinnuskyldurnar gafst systkinunum tími til leikja eins og Gissur útskýrir .
" Við höfðum alla Melana og Öskjuhlíðina til að leika okkur í og við fórum mikið í Nauthólsvíkina að baða okkur .
Þetta var ágætis bernska , þótt maturinn væri ekki alltaf fjölbreyttur , en mamma nýtti hann ábyggilega mjög vel .
Hún hafði gengið í húsmæðraskóla þegar hún var ung stúlka í Borgarfirði , ein sinna systra og kannski eina stúlkan úr Borgarfirði sem forframaðist þó það mikið .
Ég man líka að kálfasteikurnar voru góðar hjá henni .
Vissulega þurfti hún að velta hverjum eyri fyrir sér en ég man aldrei eftir því að við höfum soltið .
" Aðspurður segist hann þó ekki hafa farið varhluta af fátæktinni .
" Jújú , maður leið stundum fyrir útganginn á sér þegar skólafélagarnir voru í nýjum fötum og þess háttar .
" Grunnskólamenntun fékk Gissur að mestu leyti í barnadeild Kennaraskólans þar sem Ásgeir Ásgeirsson , síðar forseti Íslands , var aðalkennari hans .
Síðasta árið í grunnskóla voru Gissur og eldri bróðir hans , Jón , í Miðbæjarskólanum .
" Þegar við fórum þangað til skráningar voru allir nemendurnir og kennaraliðið mætt .
Morten Hansen skólastjóri trommaði þarna fyrir miðjum sal og útdeildi plássunum og það kom í ljós að hann lét mig í 7. bekk en Jón bróður minn í 6. bekk .
Þá tel ég það að það hafi verið feikimikið afrek af mér að ég tók mig upp og gekk fyrir fullum sal af bæði nemendum og kennurum og bar mig upp við skólastjórann og sagði honum að við bræðurnir hefðum alltaf setið saman og notuðum sömu bækur , hvort hann gæti ekki flutt mig niður í 6. bekk ? Hann lét nú lítið yfir því , en sagði að við myndum fá að heyra frá honum .
Þetta endaði svo með því að Jón var hífður upp .
" Gissur hlær dátt að minningunni .
" Og eftir því þurfti ekkert að sjá því Jón var vel yfir miðjum bekk á næsta vorprófi , jafnvel þótt hann væri afskaplega kvikur og nennti ekki að lesa .
Hann varð síðar vélstjóri á Heklu þegar hún var skotin niður í stríðinu , svo hann fórst þar .
" Úr Miðbæjarskólanum lá leiðin í Menntaskólann í Reykjavík , en þá var Gissur 13 ára .
" Ég var svona heldur í yngri kantinum en ég fermdist upp úr fyrsta bekk .
Ég var síðan sex ár í menntaskólanum og tók stúdentsprófið upp úr honum .
" Ólíkt bróður sínum naut Gissur þess að lesa .
" Það hefur alltaf fylgt mér þótt ég hafi svo sem ekkert frekar verið spenntur fyrir námsbókum .
Ég lét mig samt hafa það að lesa þær en hafði lítið gaman af stærðfræði enda taldi ég mér trú um að ég gæti ekki lært stærðfræði .
Allt þar til síðasta árið í menntaskóla svo það fór svo að ég fékk sæmilega einkunn á stúdentsprófi .
" Þess þarf varla að geta að Gissur er elsti núlifandi stúdentinn frá MR , en hann átti 80 ára stúdentsafmæli fyrir tveimur árum .
Loftskeytaskóli og skilnaður Gissur hugðist mennta sig meira að loknu stúdentsprófinu .
" Ég asnaðist til að byrja í læknisfræðinni , en kynntist svo fyrri konunni minni , Mjallhvíti Margréti Linnet heima hjá Stefaníu systur minni , og það stóð ekki á skotinu .
Við byrjuðum strax að hlaða niður börnum og þegar ég var kominn með fjölskyldu hraus mér hugur við að vera bláfátækur næstu árin svo ég hætti í náminu .
Á þessum tíma voru engir styrkir eða námslán sem fólki finnst sjálfsagt í dag .
" Mjallhvít var kjördóttir Kristjáns Linnet , bæjarfógeta í Vestmannaeyjum , sem Gissur segir hafa verið merkilegan kall .
" Hann var líka skáld og orti undir skáldaheitinu Ingimundur sem átti að vera eins konar tilvísun til Ingimundar Sveinssonar , bróður Jóa litla Kjarvals .
Við Mjallhvít fluttum út í Eyjar og fljótlega tók Kristján mig á skrifstofuna til sín og ég var fulltrúi hjá honum úti í Eyjum í fimm , sex ár .
" Við byrjun seinna stríðs , árið 1939 ákvað Gissur að skella sér í Loftskeytaskólann en fjölskyldunni sá hann farborða á meðan sem túlkur fyrir hernámsliðið .
" Ég byrjaði sem dómtúlkur í herrétti og var svo að þýða blaðagreinar og annað fyrir herinn .
" Eftir Loftskeytaskólann fékk hann vinnu sem loftskeytamaður á togurum .
" Við vorum þá búin að eiga sex börn og kaupið var mun betra en í landi .
Ég var talsvert mikið fjarverandi , upp undir þrjá mánuði samfellt , en á meðan var auðvitað fullt af fjarskalega myndarlegum mönnum í hernum hér heima .
Það reyndist hjónabandinu ofraun og við Mjallhvít skildum undir lok stríðsins .
" Eftir skilnaðinn hélt Gissur áfram á sjónum um hríð en var með fast aðsetur í höfuðborginni .
Börnin tvístruðust nokkuð – sum þeirra bjuggu hjá afa sínum og ömmu í höfuðborginni , meðan önnur fengu athvarf hjá vandalausum úti á landi til lengri eða skemmri tíma .
Gissur segir þetta hafa verið erfiðan tíma .
" Í sumum tilfellum leið æði langur tími á milli þess að ég sæi börnin , en önnur sá ég meira .
Ég reyndi þó að halda eins miklu sambandi við krakkana og ég gat , og meðan ég var á sjónum færði ég þeim hitt og þetta , keypti kannski föt handa þeim eða annað .
" Staðan breyttist nokkuð þegar hann kynntist seinni konu sinni , Valgerði Óskarsdóttur .
" Hún var indæliskona og mjög góð húsmóðir og hún tók að sér mörg barnanna minna svo þau litu mörg á hana sem móður sína .
Við eignuðumst ekki barn saman en tókum að okkur eina kjördóttur .
Það var hins vegar ekki gott í efni með marga hluti á þessum árum hér í Reykjavík .
Til að mynda var ægileg húsnæðisekla og ekki nokkur leið að fá viðunandi húsnæði .
Þetta varð til þess að við fluttumst austur í Neskaupstað þar sem ég fékk stöðu sem stöðvarstjóri Pósts og síma .
Þar fylgdi íbúð starfinu og það munaði öllu .
" Fjölskyldan ílengdist fyrir austan í ein 17 ár og Gissur gegndi stöðu stöðvarstjóra Pósts og síma á Siglufirði og Seyðisfirði , auk Neskaupstaðar .
Lengst af , eða í ein 13 ár , vann hann þó á Eiðum .
" Þar var gott að vera .
Ég byrjaði sem kennari í unglingaskólanum á Eiðum þar sem Þórarinn Þórarinsson frá Valþjófsstað var skólastjóri , merkilegur kall .
Ég tók svo við stöðu stöðvarstjóra endurvarpsstöðvarinnar þar þegar hún losnaði .
" Hættur á Facebook Þegar Gissur hafði lokið sínum " lögmælta vinnutíma , " 68 ára gamall fluttust hann og Valgerður aftur suður , að þessu sinni til Selfoss .
" Þá fór ég strax í að þýða bækur fyrir Skjaldborg , " segir hann en hann hafði fengist við þýðingar með vinnu allt frá sjómannsárunum , þegar hann í löngum Ameríkusiglingum þýddi sína fyrstu bók .
Þrátt fyrir að eiga að heita sestur í helgan stein sló Gissur ekki slöku við og eru þýðingar hans orðnar vel á annað hundrað talsins .
Sú nýjasta , þýðing hans á bók eftir Mary Higgins Clark , kom út fyrir jólin í fyrra , þegar hann var 100 ára .
Bækurnar hefur Gissur þýtt úr ensku , þýsku , frönsku og Norðurlandamálunum " en ekki fleiru , " segir hann afsakandi .
Inntur eftir því hvaðan tungumálakunnáttan kemur segir hann hana fyrst og fremst byggða á sjálfsnámi .
" Og úr bókum og af kynnum við fólk .
" Það kemur líka í ljós að tungumálin heilla , þegar hann er spurður hvaða braut hann myndi velja í lífinu , væri hann ungur maður í dag .
" Ég veit ekki hvort ég get svarað því af nokkru viti , en held að ég myndi helst hallast að einhverjum fræðum , eins og til dæmis málvísindum .
Ég á ótrúlega gott með að tileinka mér tungumál og les frönsku og þýsku reiprennandi þó að ég hafi ekki annan grunn en menntaskólann , " segir hann og þýskar og franskar bækur sem liggja á borðinu hjá honum vitna um að hann nýti sér þá færni til hins ýtrasta .
Hið sama má segja um tölvutæknina og netið , sem Gissur hefur tileinkað sér frá upphafi og nýtt m.a. við samskipti , upplýsingaleit og þýðingarnar .
" Ég var á Facebook en nenni ekki að vera þar lengur , " segir hann .
" Ég er samt nokkuð duglegur að nota netið , en heimurinn hefur dregist mikið saman , m.a. út af því .
" Ferðalög hafa ekki síður átt þátt í því að víkka sjóndeildarhring Gissurar en hann kynntist útlöndum fyrst í gegnum millilandasiglingarnar á stríðsárum .
" Þá var maður ýmist í Bandaríkjunum eða Bretlandi .
Svo var ég í eitt ár umdæmisstjóri Rótarý og ferðaðist talsvert í sambandi við það .
" Þá hefur hann ferðast nokkuð til að fylgjast með ættingjum sínum og afkomendum , og Ólafur Kjartan rifjar upp þegar langafi hans var við óperufrumsýningu hjá honum í London fyrir nokkrum árum , þá 97 ára að aldri , sem var " stórfínn túr " að hans sögn .
Þeir félagar , Gissur og Ólafur Kjartan skelltu sér svo á góða krá í Lundúnum að lokinni frumsýningunni og skáluðu þar í viskíi fyrir kvöldinu .
Síðast fór Gissur til útlanda ári síðar , en þá brá hann sér í heimsókn til næstelsta sonar síns í Svíþjóð sem lést í fyrra .
Háður helv ...
tóbakinu Þótt Gissur eltist ekki lengur við óperusýningar í útlöndum lætur hann aldurinn ekki aftra sér frá því að sækja tónlistarviðburði hér heima , enda hafa margir afkomendur hans tónlistina að lifibrauði .
" Tónlistin snertir svo sannarlega taugarnar í mér þótt ég sé ábyggilega ekki nógu næmur á hana , " segir hann .
" Hins vegar er músíkalskt fólk í minni ætt , eins og elsti sonur minn Kristján , sem er mjög næmur tónlistarmaður .
Hann er kirkjuorganisti við flestar kirkjur á Héraði , nema á stóru stöðunum , en hleypur þó í það þegar á þarf að halda .
" Og Gissur lét ekki sýninguna á óperunni Rigoletto fram hjá sér fara , þar sem Ólafur Kjartan fer með aðalhlutverkið en hann brá sér á dögunum á lokaæfingu á henni .
Það verður ekki hjá því komist að spyrja Gissur , sem vissulega hefur lifað tímana tvenna , hvernig hann upplifi krepputal nútímans ? " Maður er hvergi nærri því nógu inni í lífi þeirra sem eiga erfitt því maður þekkir enga slíka en ég held að vandamálin birtist öðruvísi í dag en í gamla daga .
Þá voru ekki þessar matargjafir og persónulega þjónusta heldur urðu menn að bjarga sér sjálfir , þótt margir væru góðgerðarsamir .
Ég man eftir kreppunni þegar ég var unglingur og þá var maður stundum svangur , og eins á fjórða áratugnum þegar ég var að hlaða niður börnunum .
Það voru erfiðir tímar .
En ekki man ég eftir að við höfum nokkurn tíman soltið í lengri tíma .
" En skyldi hann hugsa til þessa tíma þegar hann heyrir fólk kvarta undan peningaleysi í dag ? " Það er óhætt að segja að ég viti hvað þetta er .
En ég geri svo sem ekkert með það .
" Fjögur ár eru síðan Valgerður , eiginkona Gissurar lést , en hún var rúmum átta árum yngri en hann .
Sjálfur segist hann alls ekki hafa átt von á því að verða jafn langlífur og raun ber vitni .
" Fyrir það fyrsta hagaði ég ekki mínu lífi þannig að það byði upp á langlífi .
Það var svona trassaskapur og glannaskapur í og með , og ég hef ekki sóst eftir langlífi , " segir hann með áherslu .
" Ég lifði þó ekki beinlínis óheilbrigðu lífi að öðru leyti en því að ég reykti þar til ég var 46 ára , en þá hætti ég .
Hins vegar var ég aldrei stórreykingamaður , en nóg til þess að ég var háður helv ...
tóbakinu .
" Það stendur ekki á svari þegar Gissur er spurður hvort hann hafi verið reglumaður á áfengi .
" Ég hef oft orðið fullur , " segir hann og hlær og Ólafur Kjartan tekur undir .
" Við höfum einu sinni eða tvisvar fengið okkur í tána saman .
Við erum reglumenn þegar það á við .
" Í dag eru afkomendur Gissurar um 150 talsins og er hann í góðu sambandi við þá alla .
Fyrir nokkrum mánuðum upplifði hann alveg nýtt hlutverk í lífinu þegar hann varð langalangalangafi í fyrsta sinn .
Það gerðist þegar sonur Ólafs Kjartans , Fjölnir og sambýliskona hans Vala Bjarney Gunnarsdóttir eignuðust sitt fyrsta barn , drenginn Braga .
" Það var afskaplega skemmtilegt , ekki síst af því að mér var tekið svo vel , " segir Gissur hógvær en svarar neitandi spurður hvort það sé ekki undarleg tilfinning að halda á barnabarnabarnabarnabarni sínu .
" Ekki finn ég nú fyrir því – mér finnst það ósköp eðlilegt framhald , " segir hann .
" Og það er vonandi að langlífi og gott heilsufar haldist í fjölskyldunni í framtíðinni .
" Missti trúna í fermingarfræðslunni Gissur hefur ákveðnar skoðanir á trúmálum og á það til að eiga langar rökræður við heimilisprestinn í Seljahlíð , Hans Martein Markússon , um þau efni .
Sjálfur ólst hann upp í kristilegri bókstafstrú eins og hann rifjar upp .
" Þegar ég var mjög ungur var það bara hörð Biblíutrú , um sköpun heimsins og allt það dót .
Hún var nú fljót að slípast af mér – ég var ábyggilega ekki nema tíu ára eða svo þegar ég fann með sjálfum mér að þetta stæðist ekki og sennilega var ég orðinn alveg trúlaus um fermingu .
Ekki hjálpaði til svokölluð fræðsla sem á að fylgja til undirbúnings fermingunni .
" Þrátt fyrir trúleysið stendur hann ekki á gati þegar kemur að Biblíunni .
" Ég hef lesið hana mjög mikið og get alveg svarað prestinum fullum hálsi í einhverjum svoleiðis umræðum .
Og ég sæki líka messur ef svo ber undir .
Guðsorðið fer ekkert illa í mig og maður þarf ekki að trúa til að geta setið í guðsþjónustu .
" En skyldi hann njóta messunnar ? " Nei , það geri ég nú ekki , en reyndar fer það eftir hvaða tökum presturinn tekur efnið .
Ég hef hlustað á prédikanir , eins og t.d. hjá Sigurði Hauki Guðjónssyni og fleirum og haft gaman af .
En ég hef stundum sagt það – hvort sem það er nú satt eða logið – að ég hafi misst barnatrúna í fermingarundirbúningnum hjá séra Bjarna Jónssyni .
" Gissur gerir röddina skræka þegar hann segir þetta síðasta og útskýrir svo tilburðina betur .
" Hann var með bilaða rödd en var alveg afbragðs ræðumaður , sérstaklega utan stólsins .
" Hann harðneitar því að vera að mýkjast eitthvað í þessari afstöðu sinni með aldrinum .
" Ekki nema síður sé , " segir hann og segist ekki hafa nokkrar áhyggjur af því hvort hann fari upp eða niður að þessu lífi loknu .
" Hins vegar viðurkenni ég það alveg að ég hef ekki hugmynd um hvað verður um þessa svokölluðu sál þegar maður er dáinn .
Ég er helst á því að maður hætti bara að vera til .
Og ég er alveg ánægður með það .
" Prenthæft fyrir Moggann Gissur hefur haft gaman af því að setja saman vísur í gegn um tíðina og gjarnan sent barnabarnabarninu Ólafi Kjartani til baka þýðingar á enskum limrum , sem sá síðarnefndi hefur sent honum í tölvupósti .
Gissur gerir þó lítið úr eigin hæfileikum á þessu sviði .
" Þetta er óttalegt klúður , en Óli á kannski eitthvað af þessu ef hann hefur ekki rifið þær jafnóðum .
" Hann glottir þegar hann er inntur eftir því hvort þýðingar hans séu ekki prenthæfar .
" Kannski í Sunnudagsmogganum , " svarar hann að bragði , " en sennilega ekki í Kirkjuritinu ! " Ólafur sendi langafa sínum breska limru sem hafði rekið á fjörur hans : A naked young tart named Roselle Walked the streets while ringing a bell ; When asked why she do it , She answared , " God , dang it ! Can ' t you see I have something to sell ? " Gissur svaraði með þýðingu : Eitt síðkvöld um daginn ég sá hana Höllu Syngjandi allsbera klingjandi bjöllu Þegar spurt var hvers vegna , var hún skjót til að gegna : " Ég er með tilboð á einni með öllu .
" 