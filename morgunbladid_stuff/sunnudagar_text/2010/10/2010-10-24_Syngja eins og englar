Þó þú langförull legðir sérhvert land undir fót .
Hverjir syngja svona fallega ? Þó þú lagförull legðir sérhvert land undir fót hljómar um Leifsstöð .
Tuttugu og átta silfurtærar drengjaraddir flytja þetta ljóð Vestur-Íslendingsins Stephans G. Stephanssonar við lag Sigvalda Kaldalóns í upphafi söngferðalags Drengjakórs Reykjavíkur .
Fullir tilhlökkunar og eftirvæntingar hittust þeir um morgun við Hallgrímskirkju , sem er heimili drengjakórsins , og þegar allir voru komnir , drengirnir , kórstjórinn Friðrik S. Kristinsson , Lenka Mateova meðleikari , Hallfríður Ólafsdóttir flautuleikari , átta hópstjórar úr hópi foreldra og fararstjórinn , Almar Grímsson , var lagt af stað .
Ferðalag DKR 2010 var hafið ! Veraldarvön börn Drengjakór Reykjavíkur hefur starfað í 20 ár og í lok hvers starfsárs er farin tónleika- og menningarferð , erlendis og innanlands til skiptis .
Þannig hefur kórinn á undanförnum árum sótt heim mörg þjóðlönd , haldið tónleika , tekið þátt í kóramótum og kynnst menningu landanna .
Þegar farið er í ferð með stóran barnahóp þarf að huga að mörgu .
Og hér hefur einmitt verið hugað vel að hlutunum og öflug ferðanefnd foreldra unnið að margþættum undirbúningi .
En kórinn fer vestur til Minnesota og N-Dakota í boði Þjóðræknisfélags V-Íslendinga og hlutverk hans eða verkefni í ferðinni er fyrst og fremst að syngja á hátíðum Íslendinga og fólks af íslenskum og norrænum ættum þar .
Svo það megi vel takast hefur Friðrik kennt drengjunum og æft með þeim undurfagra og svo margslungna tónlist að unun er á að hlýða .
Flugið til Minneapolis er að sönnu þó nokkuð langt en gekk eins og í sögu .
" Börn nú til dags eru orðin svo veraldarvön , " sagði einhver .
Þegar flogið er yfir víðáttumikil landsvæði fer maður hratt yfir og er erfitt að gera sér grein fyrir vegalengdum með þeim ferðamáta .
Samt heyrðust tveir drengir tala um að í gamla daga hefði fólk bara orðið að fara alla þessa leið frá austurströnd Bandaríkjanna vestur til Minnesóta í hestvögnum eða vögnum sem uxar drógu .
" Vá , maður að fara alla þessa leið í hestvagni ...
" Það var sól og blíða í Minneapolis þegar vélin lenti .
Frekar var svalt í flugstöðinni og reyndar var alls staðar innan dyra frekar svalt .
Ameríkanar kæla húsin sín og byggingar ótæpilega þegar fer að hlýna .
" Það var alveg ógeðslega kalt í rútunni og maður gat ekki skrúfað fyrir kalda loftið , " heyrðist í kórdreng .
Drengirnir höfðu frétt að í Minneapolis væri ein stærsta verslunarmiðstöð á gervallri jarðarkringlunni , Mall of America .
Hótelið sem gist var á fyrstu nóttina var rétt hjá þessari frægu verslunarmiðstöð og var haldið þangað og kvöldverður snæddur .
Þá var kominn hvíldartími því að morgundagurinn , með söng á 17. júní-hátíðahöldunum , beið .
Ótrúlegt var að ganga inn í þessa risastóru verslunarsamsteypu þarna úti á sléttum N-Ameríku .
Það er eðlilegt að álykta að borgir eins og New York eða Boston hafi fyrstar komið sér upp svona verslunum en svo er ekki .
Fyrsta " kringlan " í Bandaríkjunum og sennilega í öllum heimi var byggð í Minneapolis árið 1920 , svo að íbúar Minnesota hafa lengi haft kringlur til að versla í .
Morgunninn var frjáls og fóru sumir í sund , aðrir horfðu á heimsmeistarakeppnina í fótbolta sem auðvitað var í sjónvarpinu þar eins og heima .
Mikill fjöldi Vestur-Íslendinga var samankominn með stórfjölskyldum sínum á hátíðarsvæðinu .
Drengirnir okkar mættu glansandi fínir og prúðir og sungu sig inn í hjörtu viðstaddra .
Þeir hófu tónleikana eins og alla tónleika sína með því að syngja þjóðsönginn og svo tók við blönduð dagskrá , íslensk og amerísk tónlist og kirkjutónlist .
Eins og því var lýst af kórdreng : " Já og svo var hrópað meira , more , more – húrra , húrra .
" Að lokinni hátíðardagskrá var gengið út í 30 stiga hita .
Því þótti öllum vel til fundið að kæla sig í nálægu stöðuvatni og nutu drengirnir þess að skvetta á sjálfa sig og aðra .
Um kvöldið var snætt á skemmtilegum stað , Regnskóginum ( Rainforest Café ) .
Manngerð tré og hvers konar hitabeltisgróður voru á svæðinu og höfðu gestir þá tilfinningu að þeir væru inni í regnskógi innan um villt dýr .
Þau sáust að vísu ekki en það heyrðist vel í þeim .
Þriðji dagur ferðar Drengjakórs Reykjavíkur rann upp , bjartur og fagur .
Á dagskrá var að skoða borgina Minneapolis og næsta nágrenni hennar .
Minneapolis er stórborg og stendur við Mississippi-ána sunnan við Efra-vatn , sem er eitt af fimm vötnunum miklu í norðanverðum Bandaríkjunum .
Borgin er á austurjaðri sléttunnar miklu og voru innflytjendur frá Norðurlöndum , einkum Svíar og Norðmenn , fjölmennastir hvítra innflytjenda .
Þegar þeir komu á staðinn voru þar fyrir frumbyggjar landsins af þjóð Sioux-indíána og voru þeir á skömmum tíma hraktir frá heimahögum sínum og þeim útrýmt .
Er af því mikil og ljót saga .
En nafn ríkisins , Minnesota , er komið úr máli Lakota-indíána sem var ein af þjóðum Sioux-manna og þýðir tært vatn .
Mississippi – fljótið mikla Talið er að orðið mississippi sé úr máli Chippewa-indíána og þýði fljótið mikla .
Hér er vert að minnast þess að samskipti íslensku landnemanna og Chippewa-manna voru yfirleitt góð og færðu þeir aðkomumönnunum , sem kunnu í upphafi illa að bjarga sér í landinu , oft matföng , dádýr , fisk og fleira til matar .
Fljótið rennur um mestu kornræktar- og landbúnaðarhéruð Bandaríkjanna og var framleiðslan flutt á prömmum og fljótabátum á markað .
Sumt af hveitinu frá Minnesota hefur um árabil ratað til Íslands og heitir Pillsbury Best .
Hér fást líka grænar baunir og aspas frá Minnesota og er mynd af stórum grænum risa utan á dósunum .
Fyrirtækið á líka hamborgarakeðjuna Burger King .
Nú hafa stórir flutningabílar sem þjóta eftir þjóðvegunum að mestu leyti tekið við flutningunum .
Missouri fellur í Mississippi og saman mynda þær lengsta og mesta vatnsfall N-Ameríku , 3.766 km frá upptökum að ósum í Mexíkóflóanum .
Til gamans má geta þess að fljótið myndi ná nærri því þrisvar sinnum kringum Ísland ef það rynni meðfram þjóðvegi 1 .
Leika sér eins og strákar Ekkert lát var á áhuga og úthaldi drengjanna að skoða og fræðast sem mest .
Dr. Örn Arnar , aðalræðismaður Íslands í Minnesota , og kona hans sýndu hópnum mikla gestrisni og fóru með hann í skoðunarferð um borgina .
Var víða komið við og var geysifögur kaþólsk kirkja meðal þess sem skoðað var .
Og svo fóru drengirnir í siglingu á fljótabáti á hinu mikla fljóti .
Einhverjir voru að velta fyrir sér hvort krókódílar væru nokkuð í fljótinu og var því fljótsvarað að þeir færu ekki svona langt norður .
En ef við værum sunnar á fljótinu , t.d. suður í Mississippiríkinu , gæti vel verið að við rækjumst á krókódíl .
Að lokinni siglingu var haldið í skemmtigarðinn Nickelodeon .
Mikil eftirvænting ríkti í hópnum enda um skemmtilegan garð að ræða .
Hópurinn var þarna á mánudegi og frekar fátt um manninn og þess vegna gátu drengirnir farið margoft í sum tækin – og auðvitað nýttu þeir sér það óspart ! Eftir endalausar rússíbanaferðir var farið í búðir og að lokum snæddur kvöldmatur á ágætum veitingastað .
Nú kynntust drengirnir vegalengdum því að ekið var frá Minneapolis norður til Grand Forks og tók aksturinn um fimm klukkustundir .
Á leiðinni var komið við í Itasca-þjóðgarðinum og óðu drengirnir berfættir í upptökum Mississippi-árinnar og tóku lagið úti í ánni en Friðrik stjórnaði af bakkanum ! Í þessum þjóðgarði vaxa og eru enn standandi fornar og afar merkilegar furur .
Áður fyrr voru þær höggnar linnulaust en hætt var að fella þær þarna um 1920 .
Fólk gerir sér ferð til Itasca-þjóðgarðsins til að sjá þessar furur .
Þegar loks var komið á áfangastað í Grand Forks var skipt um föt í snarhasti og farið þangað sem verið var að opna málverkasýningu .
Listamaðurinn , " gamall kórpabbi " , Helgi Þorgils Friðjónsson , vissi ekki um ferðir kórsins og fagnaði drengjunum vel þegar þeir mættu óvænt og galvaskir til að syngja við opnunina .
Vakti söngur þeirra að vonum mikla ánægju .
Að lokinni opnunarathöfn var öllum boðið í mikla grillveislu .
Þá var bara eitt eftir sem var að koma öllum í háttinn og ró .
Góða skapið og gleðin hélst alveg þangað til augun lokuðust á koddanum ! Á Íslendingaslóðum " Var þá vont að búa á Íslandi ? " Einhverjir drengjanna voru að velta fyrir sér af hverju fólkið flutti frá Íslandi .
Það er erfitt fyrir allsnægtabörn nútímans að átta sig á og skilja aðstæður almennings á vesturfaraárunum .
Og í þessari ferð gafst ekki tækifæri til að fræða drengina um ástæðurnar en þeir eiga árin framundan og munu áreiðanlega einhverjir leita svara við spurningum sem í hugann komu í ferðinni .
Dvalarheimili aldraðra , aðallega fólks af íslensku bergi brotið , var heimsóttur .
Meðan söngurinn ómaði sáust víða tár á hvarmi gamla fólksins .
Drengjunum var klappað í bak og fyrir og þeir lofaðir í hástert .
Þá var sungið við minnismerki og leiði Káins og við minnismerki Stephans G. Hvarvetna svignuðu borð undan frambornum kræsingum og fannst drengjunum mikið til koma um allar kökurnar ! Um kvöldið hélt kórinn tónleika á Borg , í elstu íslensku kirkjunni vestanhafs .
Er ekki að orðlengja að drengjunum var vel fagnað .
Þegar í náttstað var komið áttu drengirnir enn mikið eftir af orku og héldu sumir áfram um stund að syngja og gera að gamni sínu en að lokum sigraði þó svefninn alla .
" Það var kona að þurrka sér um augun eins og hún væri að gráta – skrýtið .
" Þannig komst kórdrengur að orði .
Nú voru bara fjórir dagar eftir af ferðinni og átti kórinn eftir að koma sex sinnum fram á næstu dögum .
Framundan var mikil hátíð , Hjemkomst-hátíðin sem norrænir íbúar svæðisins halda árlega , og var söngur kórsins eitt aðalatriði hátíðarinnar enda Ísland aðalland hátíðarinnar í ár .
Þó að mikið lægi við að vel tækist með sönginn var fundinn tími til að drengirnir gætu skroppið í verslun því að allir fengu þeir svolitla vasapeninga – sömu upphæð – áður en lagt var í ferðina .
Og flestir vissu þeir hvað þeir ætluðu sér að kaupa .
Kórdrengir eru strákar – og þeir keyptu sér flestir byssur af öllum mögulegum gerðum – aðallega þó voldugar vatnsbyssur .
En það var líka gaman að sjá að allir voru þeir að huga að einhverjum smágjöfum handa þeim sem heima voru og kaupa þær – þó að auraráðin væru ekki mikil .
Þegar á gististaðinn var komið léku strákarnir sér í byssuleik um kvöldið um alla ganga og skemmtu sér konunglega þó að heitt væri því að heimavistin var ekki loftkæld .
En rauði þráðurinn alla ferðina var söngur og vinskapur .
Drengirnir höfðu hugfast að þeir voru syngjandi sendiherrar lands síns og sungu og hegðuðu sér í samræmi við það og hvikuðu aldrei .
Þetta fór ekki fram hjá þeim sem kynntust drengjunum og hlustuðu á þá .
Það var notalegt að heyra fólk dásama þá og hinn frábæra stjórnanda þeirra .
Það var gaman að vera foreldri í þessari ferð ! Í einkunnarorðum kórsins segir að drengirnir syngi eins og englar .
Undir lok ferðar voru þeir satt að segja farnir að syngja eins og erkienglar ! " Hann á afmæli í dag ! " Enn var sungið og sungið mikið .
Einn drengjanna átti afmæli í ferðinni og eftir seinni tónleikana á afmælisdaginn var auðvitað slegið upp afmælisveislu í sundlaug staðarins með tilheyrandi pítsum , köldu gosi og gúmmelaði í 29 stiga hita .
Það skiptir máli að huga að einstaklingnum hvort sem hann er heima eða hefur gerst langförull .
Og í Drengjakór Reykjavíkur er þessa gætt .
Og til að undirstrika þetta viðhorf bauð Friðrik kórstjóri öllum hópnum á ísbar og rann ísinn ljúflega niður .
Síðustu tónleikar kórsins í þessari tónleikaferð voru sunnudaginn 27. júní .
Óhætt er að segja að Drengjakórinn hafi komið , séð og sigrað .
Þeir vöktu þó ekki aðeins athygli fyrir undurfagran söng heldur eins og áður hefur komið fram fyrir fallega framkomu .
Þykir okkur sem að þessari ferð stóðum rétt að undirstrika það .
Síðasti viðkomustaður drengjanna á þessu ferðalagi var á eins konar byggðasafni , svipuðu Árbæjarsafni , Bonanzaville , þar sem eru gömul hús , munir , bílar , flugvélar , lestir og fleira .
Þar eru líka ýmsir hlutir tengdir menningu og sögu indíána sem áður byggðu svæðið .
Drengirnir höfðu mjög gaman af að skoða safnið og lifðu sig inn í gamla tíma með því að fara inn í flugvélar , lestir og tala sín á milli í gamla síma .
Ætlaði að ganga illa að ná drengjunum út af safninu þegar áætlaður tími þar var liðinn .
Þá var komið að síðasta kvöldi ferðarinnar .
Af því tilefni var haldið lokahóf og einkasalur á veitingastaðnum Golden Corral pantaður .
Þótti öruggt að þar myndu allir fá eitthvað sem félli að þeirra smekk .
Ekki brást það og var mikill og dýrlegur veislukostur fram borinn og voru allir vel saddir og sælir þegar haldið var til svefnstaðar .
Árla næsta morguns lenti flugvélin á Keflavíkurflugvelli með drengina okkar kæru um borð .
Foreldrar voru mættir , glaðir og hrærðir , þakklátir guði og góðum vættum fyrir vernd á langri leið og þakklátir Friðriki kórstjóra , Lenku meðleikara og öllu því ágæta fólki sem lagði til vinnu og atorku svo að þessi ferð mætti takast .
Athugasemd - 27. október Í tengslum við ferðasögu Drengjakórs Reykjavíkur til Bandaríkjanna sl. sumar , sem birtist í Sunnudagsmogganum um liðna helgi , skal koma fram að meðal margvíslegra heimilda höfundar , skrifaðra , munnlegra og ferða um svæðið var einnig dagbók sem Jóna Pétursdóttir , einn af hópstjórum í ferðinni , skráði .
Er Jóna beðin velvirðingar á að hinnar ágætu dagbókar skyldi ekki vera getið .
