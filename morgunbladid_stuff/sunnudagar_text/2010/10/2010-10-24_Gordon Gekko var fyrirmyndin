Ég var að koma úr hræðilega uppskrúfuðum kvöldverði , " segir rithöfundurinn Bret Easton Ellis , sem líklega er kunnastur fyrir American Psycho , í óspurðum fréttum þegar blaðamaður hittir hann að morgni dags í hálfgerðum kústaskáp á bókastefnunni í Frankfurt .
" Þetta var kvöldverður mér til heiðurs með ameríska útgefandanum mínum , sem var fyrstur til að gefa mig út , og er núna 54 ára , og hópi af gamlingjum á fínum veitingastað , tólf manns í einkaherbergi , trúfflur á boðstólum eins og hrunið hefði aldrei orðið , og ég drapst næstum því úr leiðindum .
Þeir sögðu gamlar sögur úr útgáfubransanum og ég gat ekki drukkið mig fullan , því ég vissi að ég hefði verk að vinna í dag .
" Ekkert lát er á orðræðu Ellis .
" Ég hef verið á ferðalagi í fimm mánuði að kynna skáldsöguna Imperial Bedrooms , allt frá því bókin kom út í Ameríku .
Það er þó ekkert , því ég var tíu mánuði að kynna Glamorama og Lunar Park á sínum tíma .
Ég hef alltaf sagt á þessum ferðalögum , ekki sýna mér dagskrána , segið mér bara hvenær ég á að fara á fætur og hvar ég á að vera .
Ef ég lít á dagskrána , þá drep ég mig – ég brýt þessa flösku og sker mig á háls ! Það vita allir þetta um mig , en samt hefur verið sagt við mig á hverjum degi þessa vikuna , að ég eigi að vera í viðtali í Bláa sófanum á fimmtudag .
Ég hef þrábeðið um að vera látinn í friði : Ég vil ekki heyra það ! " Hann hrópar síðustu orðin .
" Í dag er fimmtudagur og ég byrjaði að fá símaskilaboð í morgun : " Verðurðu tilbúinn ? Við komum á hótelið og sækjum þig ...
Við komum ...
Við komum ...
Svo er ég allt í einu staddur í bláum sófa með einhverjum virtum gagnrýnanda .
" Hann þagnar .
Blaðamaður þegir líka .
Og Ellis stenst ekki mátið .
" Ég hef lært það á þessum ferðalögum að ég get ekki verið þunnur þegar ég hef svona mörgum hnöppum að hneppa .
Annars hefði ég orðið blindfullur í kvöldverðinum í gær , mér leiddist svo mikið .
Skrítið , ég hef þekkt þessa menn í öll þessi ár , þeir eru mínar föðurímyndir , mínir mentorar , uppgötvuðu mig þegar ég var átján , nýskriðinn úr menntaskóla , þá voru þeir á þrítugsaldri og vildu gleypa heiminn , núna reka þeir útgáfu og liggja á meltunni , það er áhugavert hvernig fólk eldist .
En ég veit að þetta hefur svo sem ekkert með neitt að gera .
" Hann horfir íbygginn á blaðamann .
" Það er eitthvað við þetta , að tala og tala um hversdagslega hluti , ekki bara metsölulista og tilvitnanir , heldur um gærkvöldið .
Krakkinn sem tók viðtal við mig í gær , hann hafði ekki áhuga á slíku .
Hann hefði ekki hlegið að þessum sögum .
Við gætum auðvitað talað um bókina , en þú getur líka gúglað það sem ég hef sagt .
Eins og ég muni gera eitthvað í því – skrifa þér bréf ? ! Þú getur gert hvað sem þú vilt .
Ég veit um fimm vefsíður , þar sem svör mín við bókmenntalegum spurningum eru skráð – þú getur sótt þau á Google ! " Þetta er vandinn við Ellis .
Um hvað á að spyrja höfund , sem hefur verið spurður um allt ? Blaðamaður horfir yfir listann af bókmenntaspurningum , en ákveður að spyrja um allt annað : – Þegar Bateman talaði um " aftökur " í American Psycho heyrðu bankamennirnir aðeins " yfirtökur " .
Það er ófögur mynd sem þú dregur upp af fjármálaheiminum .
" Mennirnir sem eru ábyrgir fyrir þessari fjármálakreppu voru á aldur við persónurnar í American Psycho í lok níunda áratugarins og eru nú á fimmtugsaldri – nú er þetta þeim að kenna .
Þetta var afar persónuleg skáldsaga , að baki henni býr mikil reiði og einmanakennd .
Mér leið eins og ég hefði orðið viðskila við jafnaldra mína ; ég glímdi við þetta grundvallarvandamál , að komast á fullorðinsár , en falla ekki félagslegi sáttmálinn sem því fylgir .
Less Than Zero fjallar um það öðrum þræði , þar sem krakkar reyna að fylla upp í tómarúmið , sem fylgir því að fullorðnast .
Vandinn felst í því , að komast til manns í þjóðfélagi sem manni líkar ekki .
Amerískum gildum er haldið á lofti , sem við áttum að líta upp til , og Gordon Gekko var fyrirmyndin .
Ég reyndi ! Ég fór á sömu veitingastaði og valdi vel hnyttiyrðin , en sá heimur er takmarkaður .
Það eru skil á milli raunveruleikans og ímyndaða heimsins , sem fólki er sagt að sé veruleiki .
Og dæmigert , að þegar raunveruleikinn bankar á dyrnar , sársauki , dauði , þjáningar , þá er því neitað að það sé veruleikinn .
Allt miðast við yfirborðið , fötin , kærastan , bíllinn , og það var það sem fólk vildi .
Þetta var það sem fólk stefndi að í viðskiptum – og hvert hefur það skilað okkur ? " – Hvernig líður þér núna , eftir hrun bankakerfisins ? " Mér líður eins og ég hafi fengið uppreisn æru .
Ég vissi að það myndi gerast , þó að ég sé ekkert sérstaklega klár .
Þessir kóngar á þrítugsaldri á Wall Street , ég gerði þá að fjöldamorðingjum .
Og þegar þeir uxu úr grasi , þá urðu þeir ábyrgir fyrir miklum sársauka .
" – Það er mikil tómhyggja sem fylgir þessari sýn á veruleikann .
Hefurðu fundið raunveruleg gildi í einhverjum kima heimsins ? " Já , í Hollywood ! " segir hann og hlær .
" Ég flutti til Hollywood og það sló mig að þar hafa flestir metnað til að gera góðar kvikmyndir , þó að kvikmyndaverin vilji auðvitað helst fjölskyldumyndir í þrívídd .
Við lifum á tímum breytinga , þar sem verið er að endurskilgreina hvernig kvikmyndir eru gerðar og hvernig þeim er dreift .
Sem stendur hef ég mestan áhuga á samstarfi í kringum það og vinn með fámennum hópi að sjónvarpsþáttum .
Mér finnst það áhugaverðara en bókmenntalífið í New York .
Ég keypti íbúð á Manhattan á hápunkti fasteignabólunnar , ætlaði að búa þar í ár á meðan ég leitaði að húsi , en það gekk ekki eftir , því þá hrundi markaðurinn , svo ég leigi hana út .
Einu vinir mínir sem hafa efni á að búa í New York eru ríkir og fluttir til Williamsburg eða lengra inn í Brooklyn .
Fólk er með meira jarðsamband í Los Angeles , veðrið er frábært og fjölskyldan mín býr þar og flestir vina minna .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 