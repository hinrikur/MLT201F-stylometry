Flestir myndlistarunnendur kannast við Tryggva Friðriksson , sem ásamt eiginkonu sinni , Elínbjörtu Jónsdóttur , hefur rekið Gallerí Fold á Rauðarárstíg frá árinu 1992 og nú er annar tengdasonurinn , Jóhann Ágúst Hansen , kominn að rekstrinum .
" Rekstur svona gallerís er alltaf erfiður en er mjög erfiður í kreppu , " segir Tryggvi en segist þó ekki ætla að bera sig illa .
Hann segist ungur hafa fengið áhuga á myndlist : " Ég var svo heppinn að þekkja Selmu Jónsdóttur sem var forstöðumaður Listasafns Íslands , hún var heimagangur á heimili mínu , mikil vinkona mömmu .
Sem strákur var ég oft að hjálpa Selmu niðri í Listasafni .
Pabbi minn var lögregluþjónn og mamma var húsmóðir og lærð saumakona .
Þau höfðu töluverðan áhuga á myndlist og áttu eitthvað af myndum , til dæmis fallega mynd eftir Nínu Tryggvadóttur .
Þetta var fallegt heimili , þau áttu töluvert af antíkhúsgögnum og mamma safnaði silfurborðbúnaði og postulíni .
" Draugagangur á Hellisheiði Þú ert þekktur sem listmunasali , en hvað gerðirðu áður en þú fórst í það starf ? " Ég vann við innflutning í allmörg ár .
Ég var einnig í hjálparstörfum , var í Hjálparsveit skáta , vann hjá Landsbjörg og var um tíma skólastjóri Björgunarskólans .
Ég var fyrsti formaður í landsstjórn björgunarsveita sem hafði umsjón með allri björgunarstarfsemi félagsins .
Það kom meðal annars í minn hlut að stjórna aðgerðum .
Þegar ég hætti var ég eiginlega fegnastur því að hafa ekki orðið neinum að bana ! Ég settist niður á helgan stað og þakkaði almættinu .
Oft var verið að senda menn út í vitlaust veður og hættulegar aðstæður .
Í þessu hjálparstarfi öllu var ég í þrjátíu ár , frá 1962-1992 , og tók þátt í um 500 ferðum og aðgerðum .
Þetta var gífurlega gefandi starf , enda fór ég um landið nánast allt og kynntist mörgu ágætu fólki .
Margir af mínum bestu vinum eru úr þessu starfi .
Þetta hlýtur að hafa verið erfitt ? " Við komum oft að ljótum atburðum .
Því fylgdi ömurleg og dapurleg tilfinning en maður varð að harka af sér , enda þýddi ekkert annað .
Einu sinni horfði ég á mann skjóta sig með byssu í gegnum hausinn .
Á þessum tíma var orðið áfallahjálp ekki til , ef ég hefði heyrt það hefði ég ekki skilið það .
Ég hef aldrei verið hræddur við eitt né neitt í náttúrunni , nema þá vatn og jökulsprungur .
Það er alltaf beigur í mér þegar ég þarf að fara yfir mikil vatnsföll .
Oft þurfti að aðstoða fólk þegar bílar þess festust í ám og það olli mér ávallt kvíða .
Iðulega var farið í myrkri að leita að fólki en ég hef aldrei verið myrkfælinn .
Við notuðum oft skátaskálana uppi á Hellisheiði og á því svæði átti að vera mikill draugagangur .
Ég varð aldrei var við neitt en félagar mínir urðu sumir varir við draugagang , aðallega í einum skálanum .
Sá skáli var byggður á stríðsárunum og þar voru menn við vinnu þegar þeir sáu þýska flugvél farast í námunda við skálann .
Þeir hlupu af stað og þurftu ekki að fara langa leið , en þá voru allir um borð látnir .
Það gengu sögur um að áhöfn vélarinnar gengi aftur og hefði tekið sér bólfestu í skálanum .
Þar voru tvö herbergi og í innra herberginu átti áhöfnin að hafast við .
Sumum var ekki mjög vel við að sofa þar .
Þeir skynjuðu eitthvað , fannst þeir mæta einhverjum , heyrðu hljóð og hurðir skelltust óvænt án þess að nokkur kæmi þar nærri .
Uppi í Lækjarbotnaskála var svo koja í einum skálanum sem hét Hallberukoja , kennd við konu sem átti að ganga aftur .
Sú kona leitaði , afturgengin , mikið á þá sem sváfu í kojunni .
Ég er ekki viss um að það hafi alltaf verið mjög slæmt .
" Svo snerirðu þér að því að selja listmuni .
Málar þú eitthvað sjálfur ? " Nei , mig hefur alltaf langað til að mála og spila á hljóðfæri en hvorugt get ég .
Sem strákur átti ég heima á Ásvallagötu 17 og við hliðina á fjölskyldunni bjó Jóhann Briem , sá mikli meistari .
Við vorum tveir strákarnir í húsinu og hann var alltaf óskaplega góður við okkur og vildi endilega kenna okkur að teikna .
Honum varð eitthvað ágengt með félaga minn en ekkert gekk að kenna mér .
Þetta var um 1955 en þá voru fáir sem höfðu áhuga á myndum Jóhanns Briem og hann seldi mjög lítið .
Þegar hann byrjaði að mála litsterkar myndir þar sem kýr eru grænar og hestar bláir , þá hélt fólk að eitthvað mikið væri að honum , en þegar hann dó var langur biðlisti eftir myndum hans .
Verk eftir fáa íslenska myndlistarmenn eru jafneftirsótt núna og myndir Jóhanns Briem , þannig að það er ekki alltaf sem menn geta dæmt um samtímamenn sína .
" Er ekki hægt að sjá sveiflur í myndlistarsmekk fyrir ? " Það held ég að sé gríðarlega erfitt .
Smekkurinn er alltaf að breytast og viðhorfin sömuleiðis .
Myndlist er óskaplega mikið tískumál .
Sumt getur maður þó séð fyrir , einfaldlega vegna þess að það er engan veginn vel gert .
" Hvers konar list hefur þú ekki smekk fyrir ? " Ég hef aldrei skilið þessa pappakassalist .
Maður fer kannski á sýningu og á gólfið er búið að hrúga upp einhverju dóti , til dæmis pappakössum , og fólki er talin trú um að þetta sé merkilegt listaverk .
Það getur vel verið að það sé það en ég hef ekki smekk fyrir því .
" Er það rétt að listamenn sem selja vel þyki ekki nægilega fínir í ákveðnum kreðsum innan myndlistargeirans ? " Alveg klárlega .
Ég hef unnið við hitt og þetta en hef hvergi rekist á eins mikla grimmd og tíðkast í myndlistarbransanum .
Mér skilst að hún hafi reyndar verið enn verri hér áður fyrr .
Ég veit ekki af hverju þetta stafar en sennilega eru menn að keppa um styrki eða einhverjar sporslur .
Nýtt dæmi er deilan um geirfuglana .
Reist var falleg stytta af geirfugli í Reykjavík .
Svo var settur upp annar geirfugl í Reykjanesbæ sem var hluti af stærra verki eftir erlendan listamann .
Þá er talað um höfundarréttarbrot ! Getur verið að Guðmundur frá Miðdal hafi gert geirfugl fyrir 1950 ? Á hann kannski höfundarréttinn ? Ef einhver vill gera styttu af geirfugli , þarf hún þá að líta út eins og hæna ? Mér varð hugsað til verka Ásgríms Jónssonar sem hann vann þegar hann dvaldi á Húsafelli .
Þar málaði hann Eiríksjökul og Strút á meistaralegan hátt .
Aðrir listamenn reyndu endalaust að líkja eftir þessu .
Voru þeir að brjóta höfundarlög ? Átti Kjarval kannski höfundarréttinn á Hrafnabjörgunum sem hann málaði tíðum ? Ákveðinn hópur reynir að stjórna myndlistarlífinu .
Þeir sem stjórna listasöfnunum hafa til dæmis gífurlega mikil völd og ég er ekki viss um að þeir hafi alltaf farið vel með þau .
Ég man að þegar Kjartan Guðjónsson heitinn var kominn yfir sjötugt langaði hann til að sýna verkin sín í stórum sal .
Listasafn Íslands hefði verið mögulegur sýningarstaður eða Kjarvalsstaðir , sem voru byggðir fyrir slíkar sýningar .
En forstöðumenn þessara safna höfðu ekki áhuga og Kjartan íhugaði að sýna verk sín í tjaldi .
Þetta gengur auðvitað ekki .
Kjartan Guðjónsson er einn af september- mönnunum , einn af frumkvöðlunum í íslenskri myndlist , kannski ekki sá besti en mjög fínn listamaður , og hann fékk svona meðferð .
Nú er að koma út ný listasaga , mikið verk í nokkrum bindum .
Hvernig eru listamenn af yngri kynslóð valdir í hana ? Ungir myndlistarmenn , enn blautir á bak við eyrun en hafa þó fengið að sýna á Listasafni Íslands , eru komnir með ákveðinn status .
" Já , " er sagt , " þessi sýndi á Listasafninu og þá þarf að gera honum góð skil í bókinni .
" Þetta er þáttur í því að búa til listasöguna og framreiða hana fyrir almenning .
Svo eru aðrir ungir myndlistarmenn sem hafa ekki fengið að sýna í söfnunum , hvað verður um þá ? Fá þeir pláss í listasögunni ? " Skortir leiðtoga í pólitíkina Í Gallerí Fold kemur fólk til að kaupa listamenn .
Er mikið um að fólk segi við þig : " Ég hef nú ekkert vit á þessu .
" " Flestir sem koma hingað segja þetta .
En ég segi alltaf við fólk að það eigi aldrei að kaupa mynd nema því líki við hana .
Það á ekki að kaupa mynd sem seljandinn segir því að sé góð .
Ekki ætla ég að hanga heima hjá því fólki sem kaupir af mér mynd og sannfæra það stöðugt um að myndin sé góð .
Fólkið verður að trúa því sjálft .
Það er gríðarlega mikill myndlistaráhugi á Íslandi miðað við önnur lönd .
Hér eru málverk á svo að segja hverju einasta heimili .
Þau eru kannski ekki öll merkileg , og ekki eftir þekktustu málarana , en þau eru þarna vegna þess að fólk man eftir myndunum sem héngu uppi á vegg hjá afa og ömmu og pabba og mömmu , og vill hafa málverk í kringum sig .
" Hverjir eru eftirminnilegustu listamenn sem þú hefur kynnst ? " Ég hef kynnst ansi mörgum .
Kjartan Guðjónsson var óborganlegur þegar hann fór á flug , mjög orðheppinn og góður penni .
Honum var ákaflega illa við listfræðinga , það var nokkurn veginn sama um hvaða listfræðing var að ræða , þeir voru einfaldlega óalandi og óferjandi .
Svo er maður eins og Tryggvi Ólafsson alger uppspretta fróðleiks og auk þess mikill húmoristi .
Ég hef líka lúmskt gaman af Braga Ásgeirssyni .
En sá listamannahópur sem við hér á galleríinu eigum viðskipti við er einstaklega góður og þar er enginn rembingur .
" Eiga konur erfiðara með að koma sér á framfæri í myndlistarheiminum en karlar ? " Já , klárlega .
Þær eignast börn og þá fellur út ákveðið skeið og heimilishaldið lendir svo líka oft á þeim .
Frá þessu eru þó mjög ánægjulegar undantekningar , eins og Hulda Vilhjálmsdóttir .
Ég held að ég hafi varla séð Huldu öðruvísi en ófríska og ekki veit ég hvað hún á mörg börn .
En það er algjörlega með ólíkindum hvað hún er dugleg og afkastamikil .
Hún er mjög einbeitt og hæfileikamikil og ætlar sér sannarlega að verða myndlistarkona .
" Ég veit að þú hefur mikinn áhuga á pólitík .
Dóttir þín Margrét er þingmaður Hreyfingarinnar , kaustu þann flokk í síðustu alþingiskosningum ? " Í fyrsta sinn á ævinni mætti ég á kjörstað og kaus ekki Sjálfstæðisflokkinn , enda bæði dóttir mín og sonur í framboði fyrir annan flokk .
Ég taldi það ákveðið þroskamerki að kjósa ekki flokkinn sem bar höfuðábyrgð á hruninu .
Nokkrum sinnum á ævinni hef ég ekki mætt á kjörstað og þá ef mér hafði mislíkað eitthvað sem flokkurinn gerði .
Sjálfstæðisflokkurinn hefði kannski átt að taka sér frí í eitt kjörtímabil .
Sitja í skammarkróknum , reyna að ná vopnum sínum og koma svo fram sem sannur Sjálfstæðisflokkur , flokkur réttlætis og frelsis .
Flokkurinn er kominn frá sjálfstæðisstefnunni að mínum dómi .
Sjálfstæðisflokkurinn átti sér slagorð : Gjör rétt , þol ei órétt , en er gjörsamlega búinn að missa sjónar á því .
Og sjálfstæðismenn virðast ekkert ráða við að ná sér aftur á strik .
Þeim tekst hvorki að endurnýja mannskap sinn né gera upp við fortíðina .
Auk þess vantar flokkinn leiðtoga .
Reyndar sé ég ekki að það sé nokkur raunverulegur leiðtogi inni á Alþingi , sama hvaða flokkur á í hlut .
Þegar svo er þá er illa komið fyrir þjóðinni .
" 