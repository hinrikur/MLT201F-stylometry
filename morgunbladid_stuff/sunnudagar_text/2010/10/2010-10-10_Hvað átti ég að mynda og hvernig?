Því miður þá tala ég ekki íslensku , mér var synjað um að læra það , " segir bandaríski ljósmyndarinn Wayne Guðmundson .
Hann bætir við : " Ég held að afi minn og amma hafi viljað eiga sitt leyni-tungumál .
Þau vildu líka að afkomendur sínir yrðu Bandaríkjamenn og héldu okkur því frá íslenskunni .
Mér finnst hafa verið svindlað á mér hvað það varðar .
" Wayne Gudmundsson talar ekki mál forfeðra sinna í föðurætt , en á síðustu árum hefur samband hans við Íslands þó styrkst með hverju árinu sem líður .
Hann kom fyrst hingað til lands sumarið 1993 , en þá unnu þeir Guðmundur Ingólfsson ljósmyndari að verkefninu Heimahagar-Homaplaces ; Guðmundur myndaði á slóðum Vestur-Íslendinga í Bandaríkjunum og Kanada , en Wayne myndaði hér .
Sýning með verkum þeirra félaga var sett upp í Listasafni ASÍ og í nokkrum listasöfnum í Miðvesturríkjum Bandaríkjanna .
Síðan hefur Wayne komið nokkrum sinnum hingað til lands og myndað á sína stóru myndavél .
Síðast kom hann fyrir þremur vikum og þá var opnuð í Ljósmyndasafni Reykjavíkur í Tryggvagötu hrífandi yfirlitssýning á verkum hans , en Wayne er einn kunnasti og virtasti landslagsljósmyndari Miðvesturríkjanna .
Hann býr í Moorehead í Minnesota en afi hans og amma bjuggu í vesturíslensku nýlendunni Mountain í Norður-Dakota .
Á sameiginlegu háalofti samfélagsins " Þetta er yfirlitssýning , úrval ljósmynda frá 35 árum , " segir Wayne Guðmundson þegar við setjumst niður til að ræða um feril hans og verkin á sýningunni .
" Sýningin , og bókin A Considered View sem varð til um leið , voru sett saman fyrir Plains Art Museum í Fargo í Norður-Dakóta .
Það var unnið að þessu verkefni í hátt í fimm ár .
Ég réð mér aðstoðarmann , við fórum í gegnum allar mínar filmur og gættum þess að það væru til kontaktprent af þeim öllum ; ég gerði vinnuprent af öllum myndum sem ég vildi skoða betur – og svo var rýnt í ferilinn .
Ég vann náið með sýningarstjóranum sem hélt áfram að spyrja einfaldra en erfiðra spurninga : Hvers vegna tók ég þessa tilteknu mynd á þennan hátt ? Hvers vegna er ekki meira af svona myndum ? Hvað á ég við með þessum verkum ? " Wayne hefur á ferlinum sett saman margar sýningar og sent frá sér nær tug bóka , en hér má sjá kjarnann í myndheimi hans , í glæsilega unnum klassískum ljósmyndaprentum .
" Ég hef alltaf unnið að einu verkefni í einu , áður en ég hef farið yfir í næstu myndröð .
Fyrsta stóra heildstæða verkefnið var um olíuvinnslusvæði í Dakóta , úr því verki fór ég að mynda minningamörk um þýsk-rússneska landnema , og síðan í að mynda finnsk bjálkahús í Norður-Dakóta .
Ég vann verkefnið Heimahaga með Guðmundi Ingólfssyni , byrjaði á tveimur verkefnum með Bill Holm , gerði tvær bækur með öðru skáldi – þetta hefur alltaf verið eitt verkefni á fætur öðru .
Með þessari sýningu vildi ég finna þræðina sem halda öllum þessum verkum saman .
Ég hef alltaf fundið fyrir þessum sameiginlegu einkennum í verkum mínum , en ég hef ekki gefið mér tíma til að skilgreina þá fyrr en með þessari sýningu .
Loksins fékk ég nægan tíma til að hugsa um það hvernig verkin hafa þróast .
Það er nú svo með sýningu sem þessa að venjulega finnst okkur listamönnunum að þeim ljúki alltof fljótt og verkunum er þá komið fyrir uppi á hálofti heima hjá okkur .
Ég vildi að þessi verk enduðu frekar á sameiginlegu háalofti samfélagsins og gaf þess vegna sýninguna til Plains Art Museum .
Það á því öll þessi verk .
Sýningin var sett upp í Fargo haustið 2008 en síðan stóð alltaf til að hún myndi fara á milli safna .
Starfsfólk Ljósmyndasafns Reykjavíkur fékk strax áhuga á sýningunni og við höfum unnið að undirbúningi hennar hér lengi .
Vitaskuld kom síðan upp öll þessi bandamál í íslensku efnahagslífi og það hægði á ferlinu .
En verkin eru komin til Íslands og það sem við sjáum hér í safninu eru tveir þriðju hlutar upphaflegu sýningarinnar ; þriðjungur er nú sýndur í Bismarck í Norður-Dakota .
Hlutarnir tveir sameinast næst á sýningu í Seattle .
" Hugsar mest um jafnvægið Ljósmyndalega hefur Wayne Gudmundson lagt langa leið að baki ; frá unga áhugamanninum sem handlék myndavél í fyrsta skipti en í dag er hann virtur listamaður og háskólaprófessor með meitlaðan og persónulegan stíl .
En hvernig byrjaði þetta allt saman ? " Ég var í sjóhernum , staðsettur á Guam í Kyrrahafinu og það var afskaplega lítið við að vera , " segir Wayne .
" Við gátum keypt tæki eins og myndavélar á tiltölulega lágu verði og mig langaði í myndavél en var bara staurblankur .
Ég fékk þá lánaða 35 mm vél af Petri-gerð .
Vinur minn átti Nikon og hann sýndi mér hvernig ætti nota vélina .
Ég man að þetta var á páskadag og ég setti litfilmu í vélina og fór niður á strönd .
Þar stóð ég hinsvegar frammi fyrir algjörri grundvallarspurningu ; ég vissi hvernig ætti að nota vélina en hvað ætti ég að mynda og hvernig ? Og það hefur verið spurningin sem ég spyr mig allar götur síðan .
" Þegar ég spyr Wayne að því hvað veki athygli hans þegar hann myndað , og hvað lendi á myndrömmum hans , þá svarar hann strax .
" Jafnvægi , " segir hann .
" Það er hægt að svara spurningunni með þessu eina orði , jafnvægi ...
" Hann fer síðan út í að útskýra grundvallaratriði ljósmyndunarinnar , en hann vinnur alfarið með 4x5 tomma blaðfilmuvél , í svarthvítu .
" Landslagsmyndirnar , sem ég hef unnið að sem þroskaður ljósmyndari síðustu áratugi , fela í sér fjóra þætti .
Í fyrsta lagi er það sjóndeildarhringurinn , en það er grundvallaratriði hvar honum er valinn staður ; mikilvæg fagurfræðileg spurning sem skiptir formbygginguna og spennuna innan myndflatarins gríðarlegu máli .
Annað atriði sem ég hef mikinn áhuga á eru för eða form á yfirborði jarðar .
Einföld för geta sagt svo margt .
För sem mennirnir skilja eftir sig geta verið hlaðin merkingu og sögu , geta sagt svo margt um mannlífið og umhverfið ; þegar þau koma saman í vel lukkuðum myndramma skapa þau dýnamík og samtal .
Þessi för eða merki í jörðinni í Norður-Dakóta geta til að mynda verið vegir og vegslóðar , járnbrautarteinar , eða eitthvað óljósara eins og náttúrleg form í landslagi .
Þriðji þátturinn sem ég beini sjónum að í myndunum eru ýmiskonar hlutir , ummerki eftir menn .
Fjórði þátturinn er óljósari , huglægari : það má kalla að hann gæði eða tilfinningu fyrir stað .
Allar myndirnar mínar sem ég tel ganga upp hafa alla þessa fjóra þætti en það er afskaplega mismunandi hverjir þeirra eru sterkastir í hvert sinn .
Þegar ég er að ljósmynda reyni ég að bregðast sjónrænt við stöðunum sem ég er á , án þess að hugsa of mikið út í það hvað ég ætla að sýna .
Það svo merkilegt að ég enda mjög oft á því að velja fyrsta myndramman sem ég tek á hverjum stað .
Annars er það svo að ef maður skilgreinir mynd alveg niður í kjölinn með orðum er kannski alveg eins gott að skrifa bara um hana en taka hana ekki , " segir hann og brosir .
" En eins og ég sagði þá hugsa ég mest um jafnvægi þegar ég mynda .
Við sem notum stórt format , vinnum á blaðfilmuvélar , njótum fegurðarinnar í því að hafa myndina á hvolfi fyrir framan okkur á bakhlið myndavélarinnar .
Ég tel að það geri okkur hæfari í að takast á við spurninguna um jafnvægi .
Hendur okkar eru frjálsar og við erum með höfuðið undir dökku klæðinu þar sem við rýnum í myndbygginguna .
Þar er tilfinningin að verki við að ná rétta jafnvæginu í hvern myndramma .
" Það er áhugavert að skoða hvernig Wayne Gudmundson kom með sína myndrænu tilfinningu , sem er þroskuð í að takast á við sléttur og fjallalaust landslag Miðvesturríkjanna , inn í dramatíska og margbreytilega íslenska náttúru .
Sumir erlendir ljósmyndarar sem hingað koma tapa áttum og gleyma bakgrunni sínum í nýjum myndheimi , en Wayne heimfærir stíl sinn á afar áhugaverðan hátt yfir á íslenska landslagið .
Hann er sífellt að leita að einfaldleika , það mætti segja að hann bendi á töfrana í hinu einfalda .
" Ég vil að það séu einhverjir töfrar til staðar , " segir hann .
Ferðalag í leit að upprunanum Eftir að hafa ferðast um Ísland með Liv , dóttur sinni , fyrir nokkrum árum , meðal annars á slóðir forfeðra þeirra á Fjöllum og nærri Eyjafjöllum , en bandarískir sjónvarpsmenn gerðu kvikmynd um þá ferð , tók Wayne að vinna af krafti að verkefni sem hann kallar Song for Liv .
" Titillinn er tilvitnun í bók Bruce Chatwins , The Songlines , en í þessari dásamlegu bók er fjallað um hugmyndir frumbyggja Ástralíu og hvernig þeir kortlögðu landlagið og staði í huganum .
Þeir bjuggu til þessa söngva sem auðvelduðu þeim að rata um landið .
Það mikilvægasta fyrir mig í hugmyndum þeirra var að ef söngvarnir væru ekki sungnir þá myndi landið deyja .
Þess vegna er það skylda okkar enn í dag að flytja okkar söngva .
Ég vinn því að bók og sýningu um forfeður okkar .
Þetta verður mín tíunda bók og ég hef einnig skrifað textann í hana og unnið mikla og fjölbreytilega heimildavinnu í því sambandi .
Eru ekki allir Íslendingar með áhuga á ættfræði ? Þetta ferðalag í leit að upprunanum hefur ekki bara leitt mig til Íslands , heldur líka til Færeyja – Grímur Kamban sem nam þar land árið 825 var forfaðir minn , til Englands , Skotlands , Írlands og Noregs .
Þetta verk er fyrir Liv , dóttur mína .
Það er söngurinn hennar , " segir Wayne Gudmundson .
Tekst á við víðátturnar Sýningin Sjónarhorn , með ljósmyndum eftir Vestur-Íslendinginn Wayne Gudmundson , opnaði í Ljósmyndasafni Reykjavíkur 18. september .
Á sýningunni fá gestir yfirlit yfir 35 ára feril ljósmyndarans , en Wayne er einn virtasti landslagsljósmyndari Miðvesturríkjanna .
Í svarthvítum ljósmyndunum tekst hann á við víðáttur heimahaga sinna á persónulegan , formhreinan og heillandi hátt .
Hann forðast að upphefja landið og það sem hann horfir á , en finnur í raunveruleikanum óvænt sjónarhorn , og bendir á áhugaverðar staðreyndir og form í landinu .
Fegurðin í klassísku ljósmyndaprenti Á sýningunni í Ljósmyndasafni Reykjavíkur gefur m.a. að líta myndir af íslensku landslagi , af landi forfeðra Waynes .
Meðal annars eru þar ljósmyndir af Herðubreið , frá Grímsey og af tjaldstæðinu við Drekagil .
Myndirnar eru svarthvít silfurprent ; prentuð á afar vandaðan hátt í myrkraherbergi ljósmyndarans .
" Ég er alltaf að átta mig betur á því sjálfur hvað ég kann vel að meta klassíska ljósmyndaprentið , " segir Wayne .
" Mér finnst notalegt að vinna með höndunum í myrkraherberginu , en þetta er tímafrekt ferli .
Ef vel tekst til má ná einu eða tveimur góðum sýningarprentum á dag .
Í dag má gera mjög góð stafræn bleksprautuprent en vel gerð svarthvít silfurprent glóa , það myndast svo falleg patína undir yfirborðinu .
Stafræn prent ná þeirri fegurð ekki .
" Ferðunum til Íslands fjölgar Wayne kom fyrst hingað til lands sumarið 1993 , til að vinna að verkefninu Heimahagar , en Guðmundur Ingólfsson vann að því með honum og myndaði í staðinn byggðir Vestur-Íslendinga .
Wayne kom aftur sumarið 1995 og ferðunum hefur farið fjölgandi .
Hann hefur haldið áfram að mynda íslenskt landslag og þá í tengslum við önnur verkefni sem hann hefur unnið að : Eitt þeirra vann hann með Bill heitnum Holm , ljóðskáldinu og ritgerðasmiðnum kunna sem átti hús á Hofsósi , en það fjallaði um vesturíslenska kerskniskáldið " Káinn " , Kristján Níels Jónsson .
Fyrir tveimur árum kom Wayne hingað til lands með bandarísku sjónvarpsliði , en þá var gerð sjónvarpsmynd um ljósmyndun hans , önnur um ferð hans og dótturinnar Liv , þar sem þau fóru á slóðir forfeðranna , og sú þriðja um Bill Holm , sem lést meðan myndin var enn í vinnslu .
Myndirnar hafa allar verið sýndar vestra og hefur sú um Wayne og list hans nú verið tilnefnd til Emmy-verðlauna í Miðvesturríkjunum .
