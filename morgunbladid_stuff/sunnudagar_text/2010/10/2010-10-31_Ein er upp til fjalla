Allir Íslendingar kannast við kvæðið " Óhræsið " eftir listaskáldið góða , Jónas Hallgrímsson .
Við fyrstu athugun er þessi kveðskapur Jónasar undarlegur .
" Ein er upp til fjalla yli húsa fjær " , þannig hefst kvæðið .
Þetta gengur nú ekki upp því rjúpan kann illa við sig í yl og innanhúss .
Skáldið Jónas er nefnilega ekki að yrkja um rjúpuna heldur sjálfan sig og umkomuleysi sitt .
Skáldið er komið í hlutverk rjúpunnar , hann er fórnarlambið , glataður , dæmdur .
Raunar er það athyglisvert að Jónasi er rjúpan hugleikin , enda fundust honum rjúpur góðar til matar .
Í öðru kvæði , " Líkur sínum " , bregður hann sér í gervi rjúpunnar .
" Ólukkan skal oftar súpa , eg er fótaloðin rjúpa , plokkið þér mig nú , Gunna góð .
" ( Páll Valsson , Jónas Hallgrímsson , ævisaga .
Mál og menning 1999. ) Þessi kveðskapur Jónasar er hér rifjaður upp því um þessa helgi eru sennilega margar rjúpnaskyttur " yli húsa fjær " eða upp til fjalla við rjúpnaveiðar .
Veður eru nú holl rjúpunni því ekki viðrar vel til veiða , öfugt við það sem var í fyrra .
Þá voru skilyrði til veiða einstaklega heppileg enda veiddu menn talsvert meira en ráðlagt hafði verið .
Lagt var til að ekki yrðu veiddar fleiri en 71.000 rjúpur en líklegast voru 85.000 rjúpur skotnar í fyrrahaust .
Hlutskipti rjúpunnar er einkennilegt , ef svo má að orði komast , því allar rjúpur eru étnar .
Fálkinn vill helst ekkert annað en rjúpur í matinn .
Þá éta ýmis önnur dýr rjúpur , refur , minkur , sílamáfur og hrafn .
Þá eru rjúpur líklegast vinsælasti jólamatur Íslendinga en um 20% þjóðarinnar borða rjúpur um jólin sem eru um 70.000 fuglar .
Það má því álykta sem svo að 10.000 til 15.000 rjúpur liggi nú í frystikistum landsmanna .
Margir veiðimenn ættu því að geta gætt hófs við veiðarnar í ár .
Því hefur verið haldið fram að rjúpnaveiðimönnum hafi fjölgað mikið á undanförnum árum .
Það er alls ekki rétt , í fyrra gengu 5.615 veiðimenn til rjúpna .
Það er svipaður fjöldi og stundaði veiðar fyrir veiðibannið sem sett var á 2003 .
Árið 1995 , þegar veiðikortakerfið var tekið upp , voru rjúpnaveiðimenn um 5.000 .
Í raun hefur því rjúpnaveiðimönnum fækkað ef tekið er tillit til fjölgunar þjóðarinnar á 15 árum .
Stærstur hluti veiðimanna eða 70% veiðir hóflega eða undir 15 rjúpum að meðaltali .
Meðal- veiðimaðurinn gengur þrjá og hálfan dag til rjúpna á veiðitímanum , sem er 18 dagar , og meðalveiðin er fjórar rjúpur á dag .
10% veiðimanna fengu enga rjúpu en 30% veiðimanna veiddu fleiri en 15 rjúpur .
Það má því segja að ágætt skipulag sé á rjúpnaveiðum landsmanna .
Því miður eru enn nokkrir magnveiðimenn sem sumir hverjir eru að veiða nokkur hundruð rjúpur á hausti og selja .
Sala á rjúpum er bönnuð samkvæmt lögum en stjórnvöld virðast láta sér það í léttu rúmi liggja því ekkert eftirlit virðist vera með þessari starfsemi .
Í fyrra voru rjúpur auglýstar til sölu á vinsælum vefsíðum og á fjölmennum vinnustöðum .
Ef sölubann á að halda og duga sem aðgerð til verndar rjúpunni verða yfirvöld að bregðast við , og nú í vetur gera gangskör að því að stöðva sölu á rjúpum .
Líklegast er einnig nauðsynlegt að herða verulega viðurlög við þessum ólöglegu viðskiptum .
Rjúpan er einhver besta villibráð sem völ er á og uppáhaldsmatur margra , enda má segja að rjúpan kryddi sig sjálf með sérvöldum háfjallagróðri .
Sósan er best eins og allir vita sem borða rjúpur .
Leyndarmálið við að laga góða rjúpnasósu er að brúna beinin , hjörtu og fóörn í smjöri á vel heitri pönnu .
Allt er svo sett í pott , kryddað með salti og pipar og soðið í 90 mín .
Soðið er svo síað í gegnum grisju og því sem í pottinum er er fleygt , soðið er svo soðið niður um helming .
Sem sagt , ekkert grænmeti eða annað krydd er soðið með beinunum , þess þarf ekki .
Ef matreiðsla á rjúpum á að takast þá er það sósan sem skiptir mestu máli enda segja Frakkar að sósan sé sál kokksins .
