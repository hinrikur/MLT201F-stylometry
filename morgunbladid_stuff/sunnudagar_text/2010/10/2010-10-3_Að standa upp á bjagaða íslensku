Ég veit um fínt ráð til að útrýma þágufallssýki , " sagði ungur samkennari yfir hádegisverðinum .
" Notaðu bara sögnina að standa í staðinn fyrir að hlakka .
Allir hljóta að sjá að það er stórmunur á því að segja ég stend eða mér stendur , " bætti hann við glettinn á svip .
Þessi athugasemd hans vakti talsverða kátínu eins og til var ætlast og ég gat ekki stillt mig um að segja tvær sögur af því þar sem umrætt þágufall kemur fyrir á skökkum stað og þykist hafa fyrir þeim traustar heimildir .
Í báðum tilvikum komu þar Danir við sögu en þeim verður einatt fótaskortur á íslenskri tungu , ekki síst þar sem flóknar sagnbeygingar tíðkast lítt í máli þeirra .
Önnur sagan er frá Vestfjörðum .
Þar var danskur ljósmyndari að stilla upp prestum fyrir myndatöku .
Eitthvað gekk honum illa við fá fyrirsæturnar til að taka sig út fyrir framan myndavélina en lét þessi orð þó falla : " Yður stendur ágætlega , séra Guðmundur minn .
" Mun þá séra Guðmundur hafa sagt að bragði : " Lítið var en lokið er en þér ættuð að athuga hjá ungu prestunum .
" Í hinu tilvikinu kemur við sögu mikill höfðingi sem hélt stórar veislur þar sem sungið var við raust og oftast á dönsku eins og þarlendra er siður .
Heimildarmaður minn , sem raunar er látinn , hafði einstaka frásagnargáfu og var ofboð lítið kverkmæltur og fyrir vikið urðu sögurnar hans oft svo bráðfyndnar .
Í veislunni , sem hann sagði frá , höfðu verið stórhöfðingjar , jafnvel forseti lýðeldisins , ef ég man rétt , og gestgjafinn stýrði dönskum söng með glæsibrag þar til hann sagði , kverkmæltur eins og sögumaðurinn : " Nú skulum við syngja einn á íslensku .
Stóð mér úti í tunglsljósi , stóð mér úti í skóg .
" Svona sögur segi ég bara í matartímunum , ekki í kennslustundum , en þar þarf maður oft að víkja að séríslenska fyrirbærinu ópersónulegum sögnum , sem mér finnst einn helsti sjarminn við málið okkar .
Ég hygg að flestir málnotendur geri nokkurn greinarmun á persónulegum sögnum og ópersónulegum , þótt þeir átti sig ekki alltaf á því í hverju munurinn liggur og notkunin sé orðin talsvert á reiki .
Tökum til dæmis sögnina að dreyma , sem er dæmigerð fyrir ópersónulegar sagnir þótt nú séu einhver brögð að því að ungt fólk segi : – ég dreymdi .
Þar með er hún orðin persónuleg eins og sögnin að standa þegar maður stendur fyrir máli sínu eða stendur úti í skógi .
Sjálfri gekk mér lengi vel erfiðlega að útskýra muninn á persónulegum og ópersónulegum og það var ekki fyrr en ég fór að kenna að ég kom mér upp einhvers konar skilgreiningu á þessum fyrirbærum .
Sú skilgreining var þó ekki nægilega skotheld til þess að hægt væri að gefa hana út formlega en hún nær yfir sögnina að standa þegar hún er notuð ópersónulega eins og Danirnir gerðu og þegar einhverjum stendur á sama .
Þá er hann eins konar viljalaust verkfæri svo sem þegar okkur dreymir , sárnar eða seinkar eins og nemendur taka stundum til orða þegar þeir mæta of seint í tíma .
Ópersónulegar sagnir standa yfirleitt með orðum í aukafalli til áréttingar á því að annaðhvort sé engum geranda til að dreifa eða honum sé ekki sjálfrátt fremur en að snjó kyngi niður eða bát reki stjórnlaust .
Þetta gengur nemendum ágætlega að skilja og með því að útskýra merkingarmun sagnanna að vilja og langa tekst kennara einatt að koma því áleiðis að sú fyrri tjái persónulegan ásetning en ekki sú síðari .
Þetta kemur þó ekki í veg fyrir að þeir segi og skrifi – mér langar í staðinn fyrir mig langar .
Og hvað með sagnirnar að kvíða og hlakka ? Eru þær ekki álíka ópersónulegar í eðli sínu og sögnin að langa ? Jafnvel góðir nemendur og áhugasamir um íslensku fullyrða að það stríði gegn málvitund þeirra að segja : – ég kvíði .
Þegar svo er komið verður fátt um svör hjá kennaranum þótt hann haldi áfram að leiðrétta svokallaða þágufallssýki hjá nemendum eins og brýnt var fyrir honum sjálfum í ströngu máluppeldi á bernskuheimili og í skóla .
Ungir málfræðingar hafa bent á að orðið þágufallssýki sé heldur gildishlaðið og benda þess í stað á hugtakið þágufallshneigð .
Samkvæmt rannsóknum þeirra og reynslu margra kennara er þessi hneigð mjög áleitin meðal barna og unglinga og vafamál hvort rétt sé að verja miklum tíma og kröftum til að sporna gegn henni .
Sjálfsagt er eitthvað til í því þótt ég telji fulllangt gengið í frjálslyndisátt þegar fullyrt er að hvers konar reglur og höft geti valdið málótta og komið í veg fyrir að fólk þori að tjá sig .
Sá ótti virðist nú ekki vera mjög alvarlegur miðað við þá tjáningarþörf sem blasir við á bloggsíðum og bylur í eyrum á sumum ljósvakamiðlum , oft af algeru virðingarleysi við móðurmálið .
Og kannski líður ekki á löngu þar til þágufallshneigðin veldur því að öllum fer að standa upp á bjagaða íslensku .
