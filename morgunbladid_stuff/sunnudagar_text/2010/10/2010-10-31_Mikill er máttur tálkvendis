Í beinu framhaldi af síðasta pistli um ofurbombuna Mae West , sem var heldur frek til karla , þá er ekki úr vegi að minnast á glæpakvendið Mata Hari , meintan kvenkyns njósnara í byrjun tuttugustu aldarinnar .
Mata Hari var eins og Mae West fædd í ljónsmerkinu og uppi á sama tíma .
Hún var hollensk en flutti ung til Parísar og vann þar fyrst fyrir sér sem knapi á sirkushestum en hún varð nánast fræg á einni nóttu fyrir einstaklega heillandi erótískan dans með austrænu ívafi .
Hún sló áhorfendur töfrum þegar hún í framandi dansinum fletti sig frjálslega klæðum þar til brjóstahaldið og skartgripirnir voru einir eftir til að skýla hennar hasakroppi .
Hún skapaði sér nafn í dansheiminum sem opnaði henni dyr inn í heim fræga og ríka fólksins .
Hún gerðist meðal annars hjákona milljónerans Emiles Etiennes Guimets .
Sem sannur bóhem og listamaður hafði Mata Hari aðgang að háttsettum mönnum , offíserum og pólitíkusum .
Og nýtti sér það óspart .
Sagan segir að hún hafi átt ótal elskhuga í hinum ýmsu löndum , þeirra á meðal var þýskur prins .
Í fyrri heimsstyrjöldinni átti hún að hafa náð hernaðarleyndarmálum upp úr valdamiklum mönnum með töfra tálkvendisins eina að vopni .
Makalaust hvernig ein kona getur svipt karlmenn allri vitglóru með fegurð og erótískum dansi .
Það er greinilega ekki tilviljun að í James Bond-myndunum eru njósnakvendin yfirleitt íðilfagrar meyjar með þokkafullan skrokk , það er allt sem þarf til að fá karlmann til að leysa frá skjóðunni .
Árið 1917 var Mata Hari ákærð og fundin sek um njósnir fyrir Þjóðverja og hún var tekin af lífi , aðeins 41 árs .
Hún á að hafa blásið kossi til aftökumannanna og sagt : " Takk herrar mínir .
" Önnur saga segir að hún hafi neitað að láta binda fyrir augun á sér og sagt á dauðastundinni : " Jú , ég er lauslætisdrós en ég er enginn landráðamaður .
" Seinna kom í ljós að hún var saklaus send í dauðann , hafði verið leiksoppur annarra njósnara .
Löngum hafa konur þurft að blæða fyrir það að vera ómótstæðilegar .
