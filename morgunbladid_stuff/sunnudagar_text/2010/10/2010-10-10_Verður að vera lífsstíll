Ragnhildur Þórðardóttir hittir naglann á höfuðið þegar kemur að heilsurækt og heilbrigðum lífsstíl enda ekki kölluð Naglinn fyrir ekki neitt .
Hún er búsett í Kaupmannahöfn og heldur fjölda Íslendinga víða um heim í formi með fjarþjálfun , sem fellur í kramið í kreppunni .
Inga Rún Sigurðardóttir ingarun@mbl.is Það er við hæfi að blaðamaður hitti Ragnhildi Þórðardóttur , Röggu Nagla , yfir heilsudrykk á Manni lifandi .
Hún segist sjálf vera " heilsufíkill " og hefur brennandi áhuga á hollu mataræði og rækt líkamans .
Hún er með M.Sc .
í heilsusálfræði og spáir því einnig í mátt hugans hvað varðar heilsusamlega hegðun .
Ragga Nagli er þekkt undir þessu nafni á bloggsíðu sinni en hún er líka eftirsóttur fjarþjálfari .
Það var þó ekki fyrr en eftir að hún flutti til Danmerkur í byrjun síðasta árs að hún fór að starfa við fjarþjálfun enda menntuð í sálfræði .
Hún býr í kóngsins Kaupmannahöfn ásamt eiginmanni sínum Snorra Steini Þórðarsyni arkitekt .
" Við misstum bæði vinnuna , pökkuðum í tösku og drifum okkur út , " segir hún enda erfiður atvinnumarkaður á Íslandi fyrir arkitekta í kreppunni .
Sjálf vann Ragnhildur hjá Rannsóknastofnun um lyfjamál hjá Háskóla Íslands en starf hennar var lagt niður þegar kreppan skall á .
Þau höfðu áður búið í útlöndum , nánar tiltekið á Bretlandseyjum þar sem þau stunduðu bæði nám og hafði alltaf blundað í þeim að reyna aftur fyrir sér á erlendri grund .
Snorri Steinn fékk fljótt starf en Röggu fannst ganga hægt að fá vinnu .
" Þegar ég fékk síðan ekki starf sem ég var of hæf fyrir þá fór ég í fýlu og hugsaði með mér : Þá bara fáið þig mig ekkert ! Þá sagði maðurinn minn : Það er alltaf verið að biðja þig um þessa þjálfun , þú ert hafsjór af þekkingu um þetta , af hverju gerirðu þetta ekki ? " Fjarþjálfunin vinsæl Það varð úr og núna er Naglinn stöðugt með þriggja mánaða biðlista eftir fjarþjálfun .
Ragga hafði áður verið að þjálfa , " með fólk á kantinum " eins og hún orðar það , í bæði matar- og æfingaráætlunum en þarna varð þetta að fullu starfi .
" Fyrr en varði var þetta orðið að fyrirtæki og ég komin með endurskoðanda .
" Hún hefur aldrei auglýst en segir að þjónustan hafi spurst út enda segir hún bestu auglýsinguna vera ánægða viðskiptavini , sem ná árangri .
Þau una sér vel í Danmörku og er Ragga komin í frekara nám þar til cand .
psych .
í sálfræði við Kaupmannahafnarháskóla .
Hún er aðeins með Íslendinga í fjarþjálfun , " ekki bara á Íslandi heldur líka í Bretlandi , Sviss , Svíþjóð og Danmörku , " segir hún og bætir við að hún gæti unnið allan sólarhringinn en henni líki það ekki að vera " hlekkjuð við tölvuna " enda segist hún " vera með njálg " og alltaf á hreyfingu .
Hún telur að vinsældir fjarþjálfunar hafi aukist í kreppunni .
Fólk hafi ekki efni á dýrri einkaþjálfun .
" Fólk hættir ekki að hugsa um heilsuna þó það sé komin kreppa , hugsar jafnvel meira um hana því það hefur meiri tíma til að fara í ræktina .
" Við fjarþjálfun er tæknin notuð til hins ýtrasta og hefur Ragga samband við viðskiptavini sína í gegnum netið .
" Þetta virkar kannski ekki fyrir alla , fólk þarf svo mismunandi aðhald .
En ég er í nánast daglegu sambandi við kúnnana mína .
Eins og ég geri þetta vil ég meina að þetta sé ekki síðra aðhald en að fara til einkaþjálfara þrisvar í viku , " segir hún en t.d. fylgist hún með bæði matar- og æfingadagbók viðskiptavinanna .
" Ef vilt svindla á matardagbók þá gerirðu það .
En þá ertu ekki að svindla á neinum nema sjálfum þér .
" Konur borða oft of lítið Hver skyldu algengustu mistökin vera sem fólk gerir ? " Það sem fólk gerir , sérstaklega konur , er að þær borða of lítið , kannski 1200 kaloríur á dag .
Kommon , þú ert ekki í kóma ! " segir Ragga og bætir við að vinnandi konur með börn , sem mæti líka í ræktina geti ekki lifað af einhverjum þúsund kaloríum á dag .
" Líkaminn losar sig þá við vöðvana , þeir eru svo orkufrekir .
Hann fer í vörn og fer að vinna á móti þér .
Konur eru líka hræddar við að lyfta og eru bara í einhverjum kardíó-kanínutímum .
" Hún segir fólk líka gjarnan borða of stóra skemmta og of sjaldan .
" Það líða kannski sjö tímar frá hádegismat til kvöldmatar og þá er fólk orðið alltof svangt , " segir hún en of svangt fólk borðar of mikið af röngum mat .
Hún segir að við þessar aðstæður kalli líkaminn á skjóta orku úr fransbrauði eða súkkulaði .
Annað sem hún tekur eftir er að fólk vill ekki eyða tíma í að ná árangri .
" Ekki fara af stað í nóvember því þú ætlar að verða svo æðislegur um jólin .
Gefðu þér þrjá , fjóra mánuði og taktu því rólega .
Fólk vill allt fyrir ekki neitt og helst í gær .
Þess vegna eru skyndilausnir og kúrar vinsælir eins og hvítkálssúpukúrinn , greipkúrinn og svoleiðis bull .
" Ein frjáls máltíð Nauðsynlegt er að hugsa til lengri tíma ef fólk vill ná árangri .
" Þetta verður að vera lífsstíll .
Og til þess að vera lífsstíll þarf að vera rúm til að fá sér hamborgara og pitsur .
Það er gott að leyfa sér eina frjálsa máltíð í viku , " segir hún og ítrekar að fólk þurfi samt ekkert að sleppa sér lausu og fara alveg yfir um í átinu .
Svo vitnað sé til orða Naglans sjálfs á blogginu : " Það verður til súkkulaði í búðunum aftur um næstu helgi " .
Hún segir að konur séu alltaf í megrun .
" Af hverju eru konur alltaf í megrun ? Það er ekki hægt að vera í megrun allt árið og gefa líkamanum stöðugt of fáar hitaeiningar .
Þá fer hann að berjast á móti .
Taktu tímabil inni á milli sem þú ert bara að halda þér við þó þú eigir eftir að missa nokkur kíló .
Það þýðir ekki að vera stöðugt að neita sér um eitthvað allt árið um kring .
" Ragga þekkir að það er sannleikur að baki orðunum heilbrigð sál í hraustum líkama , að minnsta kosti að sterk tenging er þarna á milli og ætlar að einblína á það í framhaldsnáminu í Kaupmannahöfn .
" Eina hindrunin í því að ná árangri er hausinn á þér .
Ef þú nærð stjórn á hugsununum , þá nærðu árangri .
Þessi allt-eða-ekkert hugsunarháttur er svo ríkjandi .
Fólk tekur sér tak , byrjar rosalega vel en fer svo aðeins út af brautinni og þá er bara sukkað í viku , kókópöffs í morgunmat og hraunbiti í hádeginu .
Þá tekur fólk fleiri skef til baka en það fór fram .
Mig langar að komast að því hvaða hugsanir eru í gangi þarna og hvað fólk notar sem réttlætingu , " segir hún en í framtíðinni hefur hún áhuga á að vinna með fólki í yfirþyngd og " tækla þessar hugsanir með hugrænni atferlismeðferð .
Þetta snýst allt um hausinn .
" Hún bendir á að fólk megi ekki gleyma því að það taki tíma að koma heilbrigðum lífsháttum í vana .
" Skipulagning skiptir miklu máli , " segir hún og er þá að meina hvað varðar heilbrigðan lífsstíl .
Lifði á samlokum og pitsum Sjálf steig hún sín fyrstu skref inn á líkamsræktarstöð árið 1999 .
Þá var hún mun þyngri en hún er nú , um 80 kíló og " lifði á Sómasamlokum og pitsum og reykti eins og strompur " .
Ragga er í einstaklega góðu formi núna og því erfitt að ímynda sér að hún hafi verið marga daga að jafna sig eftir útihlaupin í kringum Tjörnina á menntaskólaárunum .
" Ég spáði ekkert í það hvað ég var að borða heldur hugsaði mataræðið bara út frá því hvað mig langaði í þá og þá stundina , " útskýrir hún .
" Inni í mér er feit kona sem ég berst við á hverjum degi að halda inni .
Ég velti því samt fyrir mér að ef ég hefði verið grönn að upplagi hefði ég eflaust ekki haft hvatann til að halda mér á þessari braut .
Fólk sem snýr við blaðinu og stundar heilbrigðan lífsstíl þarf ekkert endilega að vera feitt .
Grannt fólk leitar líka til mín , það er hægt að vera innanfeitur , grannur en með háa fituprósentu , of hátt kólesteról eða of háan blóðsykur .
Ég legg áherslu á að heilsan sé í lagi .
Það er hægt að vera feitur og fitt .
" Hún bendir samt á að ákjósanlegt sé að halda sig í kjörþyngdarrammanum þó það sé hægt að vera með tíu eða fimmtán aukakíló og vera í hörkuformi .
" Það er nauðsynlegt að vera meðvitaður en samt lifa ekki eins og munkur .
Þetta er lífsstíll , þú hefur stjórnina og kemur þér inn á beinu brautina þó þú hafir dottið í snakkpokann í gær .
" Hún vill ekki að fólk einblíni á vigtina heldur eigi það að reyna að finna stað sem því líður vel á .
Að einblína á ákveðna tölu á vigtinni í heilsueflingu sé aðeins uppskrift að " óeðlilegum væntingum , örvæntingu og gráti " .
Borðaðu venjulegan mat Hún vill að fólk borði allan venjulegan mat , reyni heldur að forðast mikið unnar matvörur enda aðhyllist hún ekki kúra sem hampa eða úthýsa vissum mat .
Hún segir að fólk þurfi að gefa sér tíma fyrir líkamsrækt og setja hana í forgang , ef það vill efla heilsuna .
Þetta þarf þó ekki að vera einhver óratími í senn .
" Gæði fram yfir magn .
Ég fer og tek á því og er í augnablikinu en ekki að hugsa um hvað ég eigi að hafa í matinn í kvöld , " segir Ragga en ferð í ræktina tekur hana um 70 mínútur með upphitun og öllu .
Hún bendir fólki á að finna æfingar sem því líkar .
Sjálf er hún mikið að lyfta en segir að fólk eigi að finna sér þjálfun við hæfi .
" Hreyfðu þig ! Blóðflæðið örvast , hjarta og æðakerfi styrkist , þér líður betur en endorfínið streymir eftir æfingu .
Hreyfing fyrirbyggir allskyns sjúkdóma .
Læknar eru meira að segja farnir að skrifa upp á hreyfingu fyrir fólk .
" Þegar Ragga byrjaði fyrst að æfa fór hún í svokallaða Body Pump-tíma sem eru lyftingahóptímar .
" Mér hafði alltaf fundist drepleiðinlegt að hreyfa mig en þarna fann ég mig .
Þú ert bara að berjast við sjálfan þig en ég fann mig ekki eins í hópíþróttum , þó ég hafi æft handbolta þegar ég var yngri .
Ég fann það fljótlega í lyftingunum að ég er sterk í grunninn .
Svo bara vatt þetta einhvern veginn upp á sig .
Ég fór að færa mig yfir í salinn og lyfta ein og fór til þjálfara um tíma .
Svo varð þetta að lífsstíl .
" Hvatinn hjá henni var ekki útlitið til að byrja með .
" Ég var vel þétt og of þung fyrir mína hæð en ég pældi ekkert í því og var alveg sama þó ég væri með einhver aukakíló .
" Mikilvægt að lyfta Hún segist leggja áherslu á að viðskiptavinir sínir lyfti .
" Líkaminn verður skilvirkari með meira kjöti á sér .
Vöðvi er virkur vefur .
Hann er alltaf að vinna .
Þú situr bara heima og horfir á á The Bold and the Beautiful og ert að brenna miklu meira en kardíó-kanínan við hliðina á þér .
Þegar þú lyftir lóðum fer líka þessi eftirbruni í gang því vöðvinn er ennþá að vinna .
" Ragga segir að konur séu gjarnan hræddar við lyftingar og séu oft " að lufsast í einhverjum tvinnakeflislóðum því þær vilja ekki vera massaðar , " og leggur hún áherslu á að þetta sé óþarfa hræðsla .
" Kona sem lyftir fær bara mótaðri skrokk og betri efnaskipti , treystu mér , ég er að reyna að fá stærri vöðva .
Þú þarft að éta eins og búrhveli til þess ! " Heilsumenningin í Kaupmannahöfn Hver skyldi helsti munurinn vera á Dönum og Íslendingum í heilsumálunum ? " Kaupmannahafnar-Danir eru grannir .
Hjólamenningin er mikil , sumir hjóla meira en klukkutíma á dag í og úr vinnu .
Sjálf stíg ég aldei upp í bíl nema á Íslandi , ég hjóla og geng allt .
Danir borða frekar hollt með þessi grófu brauð sín en þeir " hugga sig " líka mikið , drekka bjór og fara út að borða , " segir Ragga sem játar að vera mikil áhugamanneskja um náungann og hvað hann setji ofan í sig .
Hún segir að við hátíðleg tilefni séu Danir meira með brauð og álegg , niðurskorið grænmeti og ávexti frekar en í " rjómatertunum og með majónesið vellandi " eins og er í mörgum tilfellum hérlendis .
En hvernig haga Danir sér í ræktinni ? " Þeir eru ekki mikið í einkaþjálfun , " segir hún en öfugt við það sem margir halda skilar hjólamenningin sér inn á líkamsræktarstöðvarnar .
" Þeir hjóla í ræktina , fara í spinning og hjóla svo heim , " segir hún og bætir við að oft og tíðum sé Tour de France-gallinn ekki langt undan .
Er engin ofurkona Henni finnst hreyfingin hjá Dönunum fléttast vel inn í daglegt líf , sem er stórt atriði .
Það þarf skipulagningu og að skapa vana .
" Ef ég fer ekki í ræktina finnst mér ég vera skítug .
Mér líður eins og ég hafi ekki burstað tennurnar .
Þetta er svo eðlilegur hluti af mínum degi að þetta er jafn venjulegt og að baða sig .
Ég sleppi ekki æfingum ef ég fer til útlanda .
Ég er búin að æfa á líkamsræktarstöðvum í hverri einustu borg og krummaskuði sem ég hef farið til .
Ræktin er alltaf í forgangi , " segir hún og hún segir að þessi forgangsröðun sé samt ekki alltaf auðveld .
" Ég þoli ekki þegar einhver heldur því fram að ég sé einhver ofurkona .
Ég er ekki alltaf í stuði .
Eins og aðra langar mig í súkkulaðiköku .
Ég er algjört átvagl og borða sverustu karlmenn undir borðið .
Ég hef ákveðnar bremsur á sjálfri mér því ég vil hugsa um heilsuna og líta út á ákveðinn hátt .
Ef ég tek stóran nammidag finn ég líka hvað mér líður illa á mánudeginum , eins og ég sé þunn .
Þannig vil ég ekki lifa .
Þá finn ég hvað sykurinn gerir .
Hann hefur áhrif á skapið svo ekki sé minnst á heilsuna .
" Hún segist ekki búa yfir neinni töfralausn , vinna búi að baki árangri .
" Stundum koma dagar sem mig langar frekar til að ganga á glóandi kolum en fara í ræktina en ég fer samt því ég veit að mér líður betur á eftir , " segir Ragga , sem tekur sér alltaf frí einn dag í viku , yfirleitt á sunnudegi , þó hún sitji ekki í sófanum allan daginn .
Á blogginu sést að Ragga notar gjarnan orðið niðurskurður .
" Ég þoli ekki orðið megrun og reyni að forðast að nota það .
Niðurskurður er kominn beint úr fitness-heiminum þar sem fólk talar um " að skera " .
Að skera er í raun bara fínna orð yfir megrun .
Ég nota líka orðið fitutap .
Mér finnst megrun hafa fengið á sig neikvæðan stimpil í gegnum tíðina .
Að vera í megrun þýðir að vera alltaf í einhverjum kúr eða átaki .
Þetta er lífsstíll .
" Af niðurskurði og heilsuvagninum Ragga nagli heldur úti samnefndu vinsælu bloggi á Eyjunni þar sem skemmtilegur skrifstíll hennar og viðhorf til lífsins kemur berlega í ljós .
" Lýsið skal leka , mörina skal tæta , vömbina skal minnka og í buxurnar skal passa .
Niðurskurður á sér stað víðar en á Alþingi , " skrifar hún í nýlegri færslu .
Þar biður hún fólk að temja sér jákvætt hugarfar og gefa sér nógan tíma : " Þú velur að vera í niðurskurði og af hverju ertu þá að grenja ? ? Þú getur líka valið að vera með aukakíló og óánægð ( ur ) í eigin skinni og ekki skaltu dirfast að grenja yfir því heldur .
Það er nefnilega fegurðin við skrokkinn – við veljum hvernig hann lítur út með hegðun okkar .
Þú fékkst ekki bréf frá Hagstofunni sem sagði að þú værir í niðurskurði .
Þetta var þín ákvörðun – svo gyrtu þig í brók , hættu að hugsa um það sem má EKKI og hvað það sé erfitt að vakna í brennslu .
Njóttu ferðarinnar með jákvæðu hugarfari – hvað þú ert að gera líkamanum gott með hreyfingu og hollu mataræði , hvað fötin passa betur , þolið og styrkurinn komið í blússandi gír , " skrifar hún .
Í annarri nýlegri færslu ritar hún um skuldbindinguna við heilsuvagninn .
" Finnst þér erfitt að takmarka gómsætar kaloríuhlaðnar máltíðir , víndrkkju og sælgæti við eitt til tvö skipti í viku ? En hvað það er sjokkerandi ! ! ...
við á heilsuvagninum erum hinsvegar hoppandi af kæti yfir kjúklingnum á mánudegi en ekki löðrandi pizzu með brauðstöngum á kantinum .
HALLÓ ! ! ! Vaknaðu og lyktaðu af túnfisknum .
Ef það væri auðvelt að fylgja hreinu mataræði þá myndu allir sporta 50 cm byssum og hefluðum six-pakk allt árið um kring .
En málið er að stærsta hindrunin í veginum er hausinn og litli púkinn sem djöflast og hamast í þeim eina tilgangi að koma þér á kaldan klaka með markmiðin þín , " skrifar hún og ítrekar að markmiðinu verði ekki náð með reglulegum sófavermingum " með pizzu í annarri og kók í hinni " .
Færslur Naglans eru hver annarri skemmtilegri og uppfullar af fróðleik sem viðkemur heilsu og heilbrigðum lífsstíl svo ekki sé minnst á góð ráð í ræktinni .
Til viðbótar við þessa síðu er Naglinn með blogg um fjarþjálfun og fleira á ragganagli.com .
