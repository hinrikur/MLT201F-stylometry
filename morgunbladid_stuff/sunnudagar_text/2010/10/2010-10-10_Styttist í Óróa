Föstudaginn 15. október næstkomandi verður ný , íslensk unglingamynd , Órói , frumsýnd .
Myndin byggist á tveimur bókum eftir leikkonuna , rithöfundinn og handritahöfundinn Ingibjörgu Reynisdóttur , Strákarnir með strípurnar og Rótleysi , rokk og rómantík .
Það er Kvikmyndafélag Íslands sem framleiðir en Baldvin Zophoníasson leikstýrir sinni fyrstu kvikmynd í fullri lengd .
Hann sat fyrir svörum um myndina .
– Það er orðið dálítið síðan það var gerð unglingamynd hér á landi er það ekki ? " Jú , það hefur ekki verið gerð unglingamynd hérna síðan Gemsar kom út .
En munurinn á Gemsum og Blossa og öllum þessum myndum og þessari er að núna eru þetta unglingar sem eru að leika en ekki einhverjir 25 ára leikarar að herma eftir unglingum .
" – Og þau eru flest að leika í fyrsta skipti ? " Jú , flest .
Þau eru að leika í kvikmynd í fyrsta sinn en aðalleikarinn , hann Atli Óskar , lék í stuttmyndinni Smáfuglar , sem var margverðlaunuð .
" – Hvernig gekk að vinna með krökkunum ? " Þetta gekk bara æðislega og þetta var frábær tími .
Það tók dálítinn tíma að finna réttu krakkana en í staðinn fyrir að hafa opnar prufur setti ég mig í samband við fólk sem var að vinna með krökkum í leikhúsunum til dæmis og bað það um að benda mér á klára krakka .
Svo fékk ég lista með einhverjum fimmtíu nöfnum sem ég kallaði í prufurnar sem voru í fjórum stigum .
Þetta var mjög skemmtilegt ferli og að lokum endaði ég með ellefu manna hóp sem fer með stærstu hlutverkin en fimm eða sex þeirra eru í burðarhlutverkum .
" – Geturðu sagt mér um hvað myndin fjallar , með þínum orðum ? " Já .
Ég myndi segja að Órói væri um hóp af unglingum sem væru að stíga sín fyrstu skref inn í heim fullorðinna .
Þau eru 16 ára og að byrja í framhaldsskóla og sagan gerist í lok sumars , rétt áður en skólinn byrjar og svo þarna þegar hann er byrjaður .
Myndin er í raun fyrst og fremst um þennan brothætta tíma þegar hver dagur er eins og síðasti dagurinn í lífi þínu og hver ákvörðun er síðasta ákvörðunin sem þú tekur .
Þetta er alltaf svo dramatískur aldur og maður sér einhvern veginn ekki alveg fram á veginn .
Það eru þrjár aðalpersónur , Gabríel , Gréta og Stella , sem eru öll að takast á við líf sitt en gera það á mjög mismunandi hátt .
" – Nú hafa verið sýndar stiklur og trailer úr myndinni á netinu og hún virðist vera mjög dramatísk .
" Hún er það .
Hún hefur kröftugan undirtón .
Og það hefur ekki verið gerð svona unglingamynd á Íslandi áður , þar sem unglingarnir eru teknir alvarlega .
Gemsar og Blossi til dæmis máluðu eiginlega afskræmda mynd af því hvernig það er að vera unglingur .
En í þessari mynd horfum við á fullorðna fólkið í gegnum augu unglinganna og það verður eiginlega hlægilega fólkið .
Án þess að það verði eitthvað fáránlegt .
" – Maður fær það stundum á tilfinninguna að oft fái krakkar bara kjánahroll við það að horfa á sjónvarpsefni og kvikmyndir sem eiga að endurspegla raunveruleika þeirra .
Heldur þú að íslenskir unglingar eigi eftir að finna sig í persónum Óróa ? " Já , ég er nokkuð viss um það .
Við erum búin að sýna nokkrum unglingum myndina , bæði strákum og stelpum , hörðustu töppum og væmnasta fólki og þeir hörðu eru bara rosalega hrifnir , sögðu einmitt að þeir fengju aldrei þennan kjánahroll .
Og stelpurnar yfirleitt grétu sem er voða fallegt .
Myndin snertir viðkvæma strengi á tímabili en þetta er samt engin jarðarför , hún er líka uppfull af gríni , einhverju sem hittir alveg í mark en er ekki absúrd .
" – Það er dálítið gróft tungumálið í henni á einhverjum stöðum .
" Já , en það er ekki gegnumgangandi .
En það er dálítið öðruvísi tungumálið þegar krakkarnir eru að tala hver við annan en þegar þeir eru svo að tala við foreldra sína .
En þegar ég lagði af stað með þetta verkefni ætlaði ég að gera unglingamynd fyrir fullorðna og þar af leiðandi hafa líka unglingar sem hafa séð myndina nefnt það hvað þeir eru fegnir að það er verið að gera alvöru mynd um þá en ekki einhverja uppskrúfaða vitleysu .
" – Hver er markhópurinn ? " Við höfum ekki sýnt neinum yngri en 16 ára myndina en ég gæti trúað því að yngri aldurshópar ættu eftir að fíla hana líka .
Þetta er líka breiður aldurshópur sem hefur lesið bækurnar hennar Ingibjargar og bíður eftir að sjá myndina .
" – Ætlið þið að kynna myndina eitthvað erlendis ? " Jú , ég vona það .
Ég held að reynsluheimur unglinga eigi sér alþjóðlega skírskotun .
Sérstaklega af því að við erum ekki að fjalla um dóp eða ofbeldi heldur snýst myndin meira um þetta tilfinningalega og fjölskylduna og vinina .
Og ég held að það eigi alls staðar við .
" Rithöfundur í hjáverkum Ingibjörg Reynisdóttir er menntuð leikkona en settist við skriftir þegar hana vantaði verkefni .
Hún er höfundur bókanna Strákar með strípur og Rótleysi , rokk og rómantík sem hún sameinaði svo í kvikmyndahandritið Óróa .
– Hversu stóran hluta bókanna er að finna í handritinu ? " Þetta er töluvert mikið af söguþræðinum en við beygjum út af hér og þar .
En allar persónur bókanna eru í myndinni .
" – Er myndin ekki talsvert dramatískari en bækurnar ? " Jú hún er dramatískari en getur í raun vakið bæði hlátur og grát .
" – Þú samdir bækurnar þegar þig vantaði verkefni er það ekki ? " Jú þetta var eiginlega bara þannig .
Ég er leikkona að mennt en hafði áður skrifað leikrit til að búa mér til leiklistarverkefni af því að ég lít á mig sem leikkonu fyrst og fremst .
Og í kjölfarið á þeirri leiksýningu skrifaði ég Strákarnir með strípurnar .
Ég var alltaf með einhver leikhlutverk inn á milli en það var bara ekki nóg .
Og þegar maður fær svona hugmyndir á maður bara að kýla á þær og sjá hvert þær leiða mann .
Þetta er búið að vera frábært , hefur aldeilis undið upp á sig .
" – En hvernig gerist það svo að bækurnar verða að bíómynd ? " Júlíus Kemp las fyrri bókina og hafði samband við mig strax og sagðist hafa mikinn áhuga á því að gera kvikmynd .
Þá fór ég að skrifa handrit en heyri svo í útgefandanum sem vill endilega að ég skrifi framhald .
Þannig að ég lauk við handritið , skrifaði bók númer tvö og þá vildu framleiðendurnir endilega blanda bókunum tveimur saman þannig að ég henti fyrra handritinu .
" – Og þið Baldvin hjálpuðust eitthvað að við handritið er það ekki ? " Jú , mér fannst mjög erfitt að setja bækurnar saman í eina heild , af því að það verða þarna skipti á milli , þau eldast og nýjar persónur koma inn í seinni bókinni .
En Baldvin tók báðar bækurnar og kom svo með lista yfir 120 atriði sem hann vildi að kæmu fram í myndinni og ég tók þennan lista og skrifaði handritið .
Svo þegar það var komið fórum við yfir þetta saman .
" – Og þú ferð að sjálfsögðu með hlutverk í myndinni .
" Já .
Ég sagði við Baldvin að ég hefði skapað þessa persónu Huldu , mömmuna , og ég ætla bara að leika hana ! Takk fyrir ! ( Hlær ) Þetta er svo lítill markaður hér á Íslandi og maður er heppinn ef maður leikur í einni bíómynd annað hvert ár .
Og það er eins með leikhúsin , það er ekkert auðvelt að komast að hjá þeim .
Mig dreymdi fyrst um að vera í leikhúsunum en ég hef fjarlægst þann draum .
Mér líður vel að vera svona laus og liðug og geta róterað á milli .
Ég sakna þess stundum að vera á sviði en örlögin hafa leitt mig í þessa átt .
" – Þú fékkst aðstoð hjá dóttur þinni er það ekki ? " Jú .
Hún var alveg með mér í fyrstu bókinni .
Það var voða gott .
Við erum báðar titlaðar höfundar af því að við vorum saman í allri hugmyndavinnunni .
Svo skrifaði ég og hún las yfir .
En þetta gerðist svolítið hraðar með seinni bókina þannig að ég var meira ein í henni .
" – Nú spyr ég þig eins og ég spurði Baldvin , heldur þú að íslenskir unglingar eigi eftir að getað speglað sig í persónum Óróa ? " Já pottþétt .
Þeir eiga alveg að kannast við þessi foreldravandamál og alla þessa komplexa sem fylgja þessum aldri .
Ástamál og annað .
Við erum algjörlega að spegla samtímann .
Og við fengum líka hjálp frá krökkunum sem leika í myndinni , ef þeim fannst eitthvað ekki virka þá tóku þau það bara í sínar hendur , sem gerir þetta ennþá meira sannfærandi .
Þau eru öll mjög hæfileikaríkir krakkar .
" 