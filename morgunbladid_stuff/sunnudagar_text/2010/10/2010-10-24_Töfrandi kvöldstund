Árlegt töfrakvöld HÍT fór fram í Salnum á fimmtudagskvöldið .
Þetta er fjórða kvöldið sem HÍT stendur fyrir og eitthvert það glæsilegasta frá upphafi .
HÍT er skammstöfun á Hið íslenska töframannagildi og voru samtökin stofnuð 29. febrúar 2007 og eru hluti af alþjóðlegum samtökum töframanna , International Brotherhood of Magicians .
Tilgangur félagsins er að vera vettvangur áhugafólks um töfra og töfrabrögð , að auka áhuga á töfrum og töfrabrögðum í samfélaginu og að bæta þekkingu og færni félagsmanna í töfrabrögðum .
Þetta hefur áreiðanlega tekist í Kópavoginum þar sem fólk á öllum aldri fylgdist með brögðunum .
Aðalgestur kvöldsins var sænski heimsmeistarinn Lennart Green , heimilislæknir í næstum tvo áratugi , en hann ferðast nú um allan heim og heldur bæði töfrasýningar fyrir almenning og fyrirlestra fyrir töframenn .
Einnig voru Einar Mikael , Bergvin Jónsson , Lalli töframaður og Jón Víðis með atriði .
Svo má ekki gleyma séranum en Pétur " óháði " Þorsteinsson var hnepptur í spennitreyju á sviðinu og kepptist við að losa sig á sem stystum tíma .
Kynnir kvöldsins var hinn óviðjafnanlegi áhugatöframaður Eiríkur Fjalar .
Hann hefur æft töfrabrögð í yfir 30 ár og skemmtu áhorfendur sér yfir brögðum hans sem sum heppnuðust betur en önnur .
Áður en gamanið hófst skemmtu töframenn á vegum HÍT gestum Salarins frammi á gangi og einnig í hléi og vakti það mikla lukku gestanna á þessari fjölskyldusýningu .
Nánari upplýsingar um HÍT er að finna á toframenn.is .
