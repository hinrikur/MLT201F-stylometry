Hetjur birtast okkur í ýmsum myndum .
Helsta einkenni hetjunnar er æðruleysi andspænis miklum erfiðleikum .
Gott dæmi um það er Hjalti Sigfússon , viðmælandi Sunnudagsmoggans í dag , sem var aðeins 25 ára þegar hann fékk þær þungbæru fréttir fyrr á þessu ári að hann væri með krabbamein í eistum .
Við tók strembin lyfjameðferð sem Hjalti lauk í sumar .
Hann er nú óðum að ná fyrri styrk , með jákvæðnina að vopni .
Það er aðdáunarvert að heyra Hjalta lýsa þessari erfiðu lífsreynslu í samtali við Hugrúnu Halldórsdóttur .
Hann leggur mikla áherslu á hversu mikilvægt það sé að geta talað opinskátt um sjúkdóminn .
Það hafi gert baráttu hans léttbærari og nú vill hann miðla af reynslu sinni í því augnamiði að hjálpa öðrum sem standa í sömu sporum .
" Ég hef sjálfur ekki átt mjög auðvelt með að tala um marga hluti í gegnum tíðina en hef núna áttað mig betur á því hvað það er gott , " segir hann .
" Ætli þetta hafi ekki verið hluti af verkefnaplaninu sem ég setti fyrir mig .
Ég get alveg trúað því að fólk skammist sín fyrir að fá krabbamein og finnist óþægilegt að tala um það , en ég held samt að það sé að breytast .
Mér þótti þetta allavega ekki feimnismál þegar ég greindist .
Það skiptir máli fyrir mig og alla þá sem eru í kringum mig að vera svolítið opinn með þetta .
" Önnur hetja , af allt öðru tagi , hefði orðið sjötug um helgina en sem kunnugt er var John Lennon myrtur fyrir utan heimili sitt í New York árið 1980 .
Af þessu tilefni ritar Karl Blöndal forvitnilega grein í blaðið í dag .
Afmælis þessa ástsæla tónlistarmanns verður minnst um allan heim og segja má að hátíðahöldin nái hámarki í fásinninu í Viðey , þar sem ekkja Lennons , Yoko Ono , mun heiðra minningu bónda síns ásamt fríðu föruneyti og tendra friðarsúluna sem sett hefur sterkan svip á höfuðborgina á þessum árstíma undanfarin ár .
Lennons er ekki aðeins minnst sem áhrifamikils tónlistarmanns , heldur líka baráttumanns og aðgerðasinna .
Skoðanir hans voru kannski ekki allra en það breytir ekki því að útilokað er að horfa fram hjá áhrifum hans .
Þeirra gætir enn í dag enda hefur ekkjan verið óþreytandi við að halda minningu hans og hugsjónum á lofti .
Viðey og Ísland tengjast nú þeirri baráttu órofa böndum .
Sporgöngumenn Johns Lennons eru margir , það er fólk sem brotist hefur til áhrifa í krafti starfa sinna á sviði dægurmenningar .
Nýjasta dæmið um það er listi Forbes yfir valdamestu konur heims nú um stundir .
Eins og Inga Rún Sigurðardóttir rekur í Vikuspegli sínum starfa fjórar af tíu valdamestu konum heims á þeim vettvangi , popptónlistarkonurnar Lady Gaga og Beyoncé Knowles og spjallþáttadrottningarnar Oprah Winfrey og Ellen DeGeneres .
Allar eru þær í kjöraðstöðu til að hafa áhrif á umræðuna , ekki bara í heimalandi sínu , Bandaríkjunum , heldur heiminum öllum , og setja mál á dagskrá , sýnist þeim svo .
Þetta vald er vitaskuld vandmeðfarið og mikil ábyrgð lögð á herðar þessum konum , ekki síst Gaga og Knowles , sem báðar eru innan við þrítugt , og höfða fyrst og síðast til ungs og óharðnaðs fólks sem móttækilegt er fyrir sjónarmiðum annarra , einkum þeirra sem það lítur upp til , hetjanna sinna .
Þeim stöllum er líkast til hollara að hafa helsta kost hetjunnar að leiðarljósi í orði sem á borði – æðruleysið .
