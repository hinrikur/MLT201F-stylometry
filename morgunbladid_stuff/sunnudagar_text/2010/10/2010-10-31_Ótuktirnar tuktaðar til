Þær raddir eru til sem segja fullum fetum að sparkendur samtímans séu ekkert nema ofdekraðar og oflaunaðar ótuktir sem sagt hafi sig úr lögum við annað fólk .
Allt verður þessum röddum að vopni um þessar mundir .
Hver kempan af annarri flýgur á höfuðið á hálum ísnum .
Hafa ber þó í huga sem endranær að enginn er sekur fyrr en sekt hans er sönnuð .
Vont haust í Englandi versnaði enn á fimmtudaginn þegar Ivan Klasnic ´ ´ , króatíski miðherjinn hjá Bolton Wanderers , var tekinn höndum , grunaður um að hafa nauðgað sautján ára gamalli stúlku .
Fáum sögum fer enn af því máli en félagið virðist ætla að standa við bakið á Klasnic ´ ´ , alltént er hann í leikmannahópi þess um helgina .
Sagan staðfestir raunar að ásakanir af þessu tagi leiða sjaldnast til sakfellingar .
Fyrr í haust var Titus Bramble , miðvörður Sunderland , handtekinn , grunaður um að hafa nauðgað konu á hóteli í Newcastle .
Hann sór af sér sakir og félagið hét honum fullum stuðningi .
Í kjölfarið féll konan frá ákærunni .
Árið 2005 var Cristiano Ronaldo , sem þá skrýddist búningi Manchester United , færður í járn grunaður um nauðgun á hóteli .
Hann var aldrei ákærður .
Sama ár sat Robin van Persie , framherji Arsenal , í tvær vikur í gæsluvarðhaldi í Hollandi , grunaður um nauðgun , en það mál dagaði einnig uppi .
King sendur í dýflissuna Árið 2004 var líka skrautlegt í þessum efnum .
Tveir úrvalsdeildarleikmenn , sem aldrei voru nafngreindir , voru yfirheyrðir í sambandi við hópnauðgun í Lundúnum , þrír leikmenn Leicester City voru sakaðir um að hafa þvingað jafnmargar konur til samræðis við sig á Spáni en engar kærur voru lagðar fram .
Jody Morris , sem þá var hjá Leeds United , var ákærður fyrir sömu sakir en konan féll frá kærunni áður en hún var dómtekin .
Ekki hafa allir sloppið svona vel .
Marlon King , sem þá lék með Wigan Athletic , var í fyrra dæmdur í átján mánaða fangelsi fyrir að ráðast á unga konu , áreita hana kynferðislega og slá hana í andlitið með þeim afleiðingum að hún m.a. nefbrotnaði .
Wigan rifti samningi hans þegar í stað .
Leikmannasamtökin litu málið líka alvarlegum augum og neituðu að koma til móts við King en það hafa þau stundum gert við ofbeldishneigða sparkendur , m.a. með því að bóka þá á reiðistjórnunarnámskeið .
King losnaði úr fangelsi í sumar og samdi þá við B-deildarlið Coventry City .
Frægasti tukthúslimur seinni tíma í ensku knattspyrnunni er Joey Barton hjá Newcastle United en hann var dæmdur í sex mánaða fangelsi árið 2008 fyrir alvarlega líkamsárás .
Upptökur úr öryggismyndavélum staðfestu að hann hafði gengið hressilega í skrokk á ungmenni nokkru .
Barton hafði sitthvað á samviskunni áður , barði m.a. samherja sinn hjá Manchester City , Ousmane Dabo , til óbóta á sínum tíma .
Í kjölfar dómsins lýsti Barton því yfir að hann væri áfengissjúkur .
Hann er ekki eini ólánsmaðurinn í fjölskyldunni en hálfbróðir hans situr inni fyrir aðild að morði .
Barton er nú laus og leikur með Newcastle – svo skellur í skönkum .
Félagi hans hjá " Skjórunum " , Andy Carroll , hefur heldur ekki átt sjö dagana sæla .
Þrátt fyrir ungan aldur hefur hann margoft komist í kast við lögin .
Yfir honum hanga nú tvær ákærur vegna ofbeldisverka .
Annars vegar er kappanum gefið að sök að hafa mölvað glas á andliti manns fyrir utan næturklúbb í desember á síðasta ári og hins vegar var hann kærður fyrr í þessum mánuði fyrir að slá fyrrverandi unnustu sína .
Í því máli ber Carroll við sjálfsvörn .
Við þetta bætist að hann er sagður hafa kjálkabrotið liðsfélaga sinn , Steven Taylor , á æfingu fyrr á árinu og brákað á sér höndina við ómakið .
Carroll var sleppt lausum gegn tryggingu á dögunum og því skilyrði að hann byggi heima hjá fyrirliða Newcastle , Kevin Nolan , þangað til hann kemur fyrir dóm í janúar .
Hann var ekki fyrr fluttur þar inn en kveikt var í jeppanum hans í innkeyrslunni við húsið .
Brann hann til kaldra kola .
Annað ungstirni , Jack Wilshere hjá Arsenal , fékk líka að gista fangageymslur í haust vegna aðildar að fjöldaslagsmálum .
Það mál mun þó ekki draga dilk á eftir sér .
Til að bæta gráu ofan á svart hefur framhjáhald málsmetandi sparkenda á borð við John Terry , Ashley Cole og Wayne Rooney á undanförnum mánuðum ekki verið til þess fallið að auka álitið á stéttinni sem heild enda þótt það varði ekki við lög .
Skemmst er líka að minnast þess að handan Ermarsunds er orðspor Francks Ribérys og fleiri franskra landsliðsmanna í molum eftir næturgaman með portkonu undir lögaldri .
Hægt er að festast , bágt mun úr að víkja .
Innbrotsþjófur hitti ömmu sína Það er engin nýlunda að sparkendur séu settir á bak við lás og slá .
Frægt var þegar Tony Adams , þáverandi fyrirliði Arsenal , var dæmdur í níu mánaða fangelsi fyrir að keyra ölvaður á vegg árið 1990 .
Hann sat inni í þrjá mánuði .
Þegar Adams var fluttur úr dómshúsinu í fangelsið var hann handjárnaður við annan fanga , sem fengið hafði átján mánaða fangelsi fyrir að stuðla að uppþotum og lemja lögregluþjón .
Braust sá um á hæl og hnakka og hreytti önugur út úr sér : " Þetta fullkomnar daginn hjá mér , Tottenham-aðdáandanum , að vera hlekkjaður við þig .
Þvílík martröð ! " Annar ódæll leikmaður , Duncan Ferguson , hlaut heimsfrægð á augabragði árið 1994 þegar hann var dæmdur í þriggja mánaða fangelsi fyrir að skalla andstæðing , John McStay , í andlitið í leik með Rangers gegn Raith Rovers .
Ferguson slapp með sekt í þrjú önnur skipti , þegar hann skallaði lögreglumann , barði sjómann og barði og sparkaði í knattspyrnuáhugamann í biðröð eftir leigubíl .
Setti Ferguson ekki fyrir sig að maðurinn studdist við hækjur .
Skotinn er ekkert lamb að leika sér við .
Það fengu tveir þjófar sem brutust inn hjá honum í skjóli nætur að reyna .
Ferguson stóð þá að verki með þeim afleiðingum að annar var fluttur rakleiðis á sjúkrahús .
Þjófurinn kærði ekki .
