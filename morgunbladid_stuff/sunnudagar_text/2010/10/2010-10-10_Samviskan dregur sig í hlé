Maðurinn sem kallaður hefur verið " samviska Suður-Afríku " tilkynnti á 79 ára afmæli sínu í vikunni að hann ætlaði að setjast í helgan stein .
Desmond Tutu erkibiskup var á sinni tíð einn helsti baráttumaðurinn gegn aðskilnaðarstefnu hvíta minnihlutans í landinu og eftir að hún var afnumin hefur hann í mörgu tilliti verið sameiningartákn þjóðarinnar , lægt ófáar öldurnar á erfiðum tímum aðlögunar .
" Gremja og reiði hafa slæm áhrif á blóðþrýstinginn og meltinguna , " sagði Tutu einhverju sinni , dæmigert fyrir umburðarlyndi hans og sáttavilja .
Það var engin tilviljun að Tutu fékk friðarverðlaun Nóbels árið 1984 .
En nú er sumsé mál að linni .
Tutu var sáttur við Guð og menn þegar hann tilkynnti að hann hygðist hverfa úr sviðsljósinu til að verja meiri tíma með fjölskyldunni og horfa á krikket .
Þeir sem þekkja til þeirrar göfugu íþróttar vita að það getur verið tímafrekt .
Fátt markvert gerist að jafnaði fyrir te .
Það er önnur saga .
Tutu sagði líka tímabært að hleypa yngri og sprækari mönnum að .
Tutu andmælti aðskilnaðarstefnunni fyrst svo eftir var tekið á áttunda áratugnum .
Alla tíð hafði hann aðeins orðið að vopni enda trúði hann ekki á ofbeldi , þrátt fyrir harðneskju hvíta minnihlutans í Suður-Afríku .
Frægt var á níunda áratugnum þegar hann skarst í leikinn á ögurstundu og kom í veg fyrir að æstur múgurinn tæki meintan lögreglumann í dulargervi af lífi án dóms og laga á götu úti .
Undiraldan var þung og ekki alltaf létt að standa fast í ístaðið þegar réttlætinu var misboðið .
Viðeigandi var að Tutu skyldi fara fyrir sannleiksnefndinni svonefndu sem rannsakaði glæpi aðskilnaðarstjórnarinnar eftir fyrstu lýðræðislegu kosningarnar árið 1994 .
Sú reynsla var Tutu ákaflega þungbær og táraðist hann margsinnis yfir upplýsingunum sem fram komu .
" Mér blöskrar andstyggðin sem við höfum afhjúpað , " var haft eftir honum .
Þegar vinnu nefndarinnar lauk gagnrýndi Tutu oddvita fyrri stjórnvalda harðlega fyrir að hafa logið kerfisbundið að henni .
Víða fenginn til að miðla málum Ekki voru allir sáttir við störf nefndarinnar , þótti hún ekki ganga nægilega langt .
Tutu var til að mynda legið á hálsi fyrir að fara of mjúkum höndum um Winnie Mandela , eiginkonu Nelsons , sem grunuð var um alvarlega glæpi .
Almennt óx vegur Tutus þó vegna framlags hans til sannleiksnefndarinnar og hafa fjölmargir aðilar leitað til hans með sambærileg verkefni síðan , allt frá Norður-Írlandi til Solomon-eyja .
Undanfarin ár hefur erkibiskupinn verið hluti af hópi eldri heiðursmanna , " Öldungunum " , sem reynt hafa að stemma stigu við spillingu og deilum , ekki bara í Afríku heldur víðsvegar um heim .
Meðal leiðtoga sem hópurinn hefur gagnrýnt eru Tony Blair , fyrrverandi forsætisráðherra Bretlands , og George Bush , fyrrverandi Bandaríkjaforseti , en Tutu hefur margoft lýst því yfir að stríðið í Írak sé bæði ómaklegt og ósiðlegt .
Hefur hann hvatt Barack Obama , núverandi Bandaríkjaforseta , óspart til að biðja írösku þjóðina afsökunar á þessum miklu mistökum .
Erkibiskupinn hefur einnig hýtt Ísraelsríki duglega með tungu sinni en hann hefur meðal annars sakað stjórnvöld þar um að halda úti aðskilnaðarstefnu .
" Framkoma Ísraelsríkis í garð Palestínumanna minnir mig um margt á það sem henti okkur svarta hluta þjóðarinnar í Suður-Afríku .
" Lengi hefur líka verið grunnt á því góða milli Tutus og Roberts Mugabes , forseta Simbabves , sem erkibiskupinn hefur gengið svo langt að kalla " teiknimyndaútgáfu af erkitýpu einræðisherrans í Afríku " .
Mugabe hefur svarað því til að Tutu sé " illmenni " .
Margur heldur mig sig .
Einfalt nafn , stórt nef og þokkafullir fótleggir Þrátt fyrir erfið viðfangsefni á löngum köflum í lífinu er Desmond Tutu þekktur fyrir hlýtt bros , smitandi hlátur og almennan léttleika .
Hann gefur lítið fyrir hefðbundna framkomu sem gjarnan vill loða við hina geistlegu stétt , slær sér á lær , þegar það á við , og stígur jafnvel dans .
Tutu hefur löngum þótt orðheppinn maður og þegar aðskilnaðarstefnan var endanlega afnumin var hann ekkert að flækja málið .
Spurður um viðbrögð sagði hann einfaldlega : " Jibbí .
" Fleyg eru ummæli hans frá 1984 : " Komið vel fram við hvíta manninn , hann hefur týnt mennskunni .
" Árið 1986 lagðist Ronald Reagan Bandaríkjaforseti gegn refsiaðgerðum suðurafrískum stjórnvöldum til handa , Tutu til lítillar gleði .
" Mín vegna , " sagði hann þá , " má vestrið fara til andskotans .
" Reynslan hefur greinilega kennt Tutu að dæma fólk ekki af útlitinu einu saman .
" Misindismenn hafa hvorki horn né hala , þeir líta bara út eins og ég og þú , " sagði hann árið 2006 .
" Áhangendur Adolfs Hitlers voru ekki djöflar , í mörgum tilvikum voru þeir virðulegt fólk .
" Tutu var einhverju sinni staddur í San Francisco þegar kona nokkur vék sér að honum og ávarpaði : Sæll Mandela erkibiskup .
Þá varð honum að orði : " Þetta kallar maður að slá tvær flugur í einu höggi .
" Einu sinni lét Tutu hafa eftir sér að enda þótt Nelson Mandela væri vandaður maður væri fatasmekk hans augljóslega ábótavant .
Ekki stóð á svari frá Mandela : " Það er undarlegt að heyra þetta frá manni sem gengur dags daglega í kjól .
" Þegar barn spurði Tutu hvað menn þyrftu að gera til að fá Nóbelsverðlaun svaraði hann : " Það er þrennt sem þú þarft að hafa : Einfalt nafn , eins og Tutu , stórt nef og þokkafulla fótleggi .
" Ætlaði að kenna Desmond Tutu fæddist árið 1931 í litlum gullnámubæ , Klerksdorp , í vesturhluta Suður-Afríku .
Faðir hans var kennari og ætlaði Tutu að feta í fótspor hans , þangað til aðskilnaðarstefnan lagðist af fullum þunga á menntakerfið .
Hann gekk kirkjunni á hönd og komst snemma til metorða .
Tutu hefur alltaf haldið því fram að erindi hans við þjóðina – og aðrar þjóðir – sé trúarlegt en ekki pólitískt .
