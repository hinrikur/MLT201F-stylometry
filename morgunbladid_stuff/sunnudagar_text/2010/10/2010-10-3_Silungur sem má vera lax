Nú þegar allir alvöruveiðimenn eru í þann veginn að pakka veiðistöngunum eftir gott veiðisumar og eiginkonurnar margar hverjar farnar að hafa áhyggjur af plássinu í frystikistunni , jafnvel ekki pláss fyrir slátrið fyrir gröfnum , reyktum eða heilum vatnafiski , er við hæfi að koma með hugmynd að þægilegum hversdagsrétti úr silungi , sem má reyndar vera lax .
Það verður nú að viðurkennast að mér hefur alltaf þótt skemmtilegra og betra að elda vatnafisk sem ekki hefur frosið , tala nú ekki um fisk sem veiðimenn hafa fryst með öllu innvolsinu í , sem er ótrúlega leiðinlegur ávani sem kemur niður á gæðum hráefnisins .
Ég mæli eindregið með því , ef menn ætla að frysta lax eða stóran silung , að frysta hann heilan með haus en innyflalausan og leyfa honum síðan að þiðna hægt áður en á að elda hann .
Mér hefur reynst vel að láta reykja fyrir mig fiskinn strax og frysta hann síðan eftir reyk .
Ef fiskurinn er reyktur eftir frystingu á hann á hættu að verða losaralegur .
Það á vel við að velta fyrir sér silungi nú þegar Héðinsfjörður opnast fyrir almenningi , en eins og haft var eftir Bjarna Þorgeirssyni , landeiganda í firðinum , hér í blaðinu í vikunni , er geysilega góð silungsveiði þar bæði í vatni og á .
Ég bíð spenntur eftir að sjá Héðinsfjörð í fyrsta skipti með eigin augum , sem ég geri nú um helgina , og vil nota tækifærið og óska íbúum Fjallabyggðar til hamingju með þennan merka áfanga , sem ég lít á sem stórt skref í átt að sameinuðum Eyjafirði .
Pönnusteiktur silungur með sesamfræjum , tzatziki og súrsætri sveppasósu Fyrir 4-6 4-6 stykki silungur ( 180 g ) , bein- og roðlaus 1 eggjahvíta salt og pipar ½ dl sesamfræ 2 msk sesamolía olía til steikingar Aðferð Þeytið eggjahvíturnar létt , veltið silungnum upp úr þeim og stráið sesamfræjum yfir .
Hitið pönnu vel , hellið sesamolíunni ásamt hinni olíunni út á pönnuna og steikið silunginn á meðalhita ( snúið roðhliðinni upp ) þangað til stykkið er gullið að lit .
Þá er fiskurinn tekinn af pönnunni og látinn standa í 100°C heitum ofni í 10 mín .
Gott er að gera sósuna og meðlætið áður en fiskurinn er steiktur .
Súrsæt sveppasósa 3 dl vatn ( eða fisksoð ) 1 dl hvítvínsedik 1 dl sykur 1 msk tómatpuré ½ sítróna 1 laukur maísenamjöl til þykkingar 100 g sveppir 2 msk sesamolía 2 msk steinselja Aðferð Sjóðið vatn eða soð ásamt ediki , sykri , puré , sítrónu og lauk í 30-40 mín .
Sigtið og jafnið með maísenamjöli .
Skerið sveppina í sneiðar og brúnið í sesamolíu , stráið steinselju yfir og setjið út í sósuna .
Tzatziki 1 agúrka 1 jógúrt 2 söxuð hvítlauksrif 2 msk saxað ferskt dill 3 svört piparkorn 4 kóríanderfræ salt Aðferð Skerið agúrkuna í 5 mm þykkar sneiðar , stingið kjarnann úr og saltið létt .
Hrærið jógúrtið út með söxuðum hvítlauk og dilli .
Maukið fræin í morteli og blandið saman við jógúrtblönduna .
Skolið saltið af agúrkunum og blandið saman við jógúrtið .
Raðið agúrkunum upp í turn og setjið á diskinn ásamt silungi og sósu .
Gott er að bera fram steikt grænmeti með þessum rétti .
