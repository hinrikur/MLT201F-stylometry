Í tilefni þess að 1000 ár voru liðin frá því að kristinn siður var lögtekinn á Íslandi var stofnaður Kristnihátíðarsjóður með það að markmiði að efla fræðslu og rannsóknir á menningar- og trúararfi þjóðarinnar og stuðla að umræðum um lífsgildi hennar og framtíðarsýn .
Hlutverk sjóðsins var einnig að kosta fornleifarannsóknir á helstu sögustöðum þjóðarinnar .
Með tilkomu sjóðsins urðu mikil þáttaskil í fornleifarannsóknum á Íslandi .
Þá hófust rannsóknir á Þingvöllum , á Hólum og í Skálholti .
Einnig voru minjar frá klausturtíma á Skriðuklaustri og Kirkjubæjarklaustri rannsakaðar um leið og hulunni var svipt af áhugaverðum minjum í Reykholti , á Gásum , Kolkuósi og í Keldudal .
Í Þjóðminjasafni Íslands stendur nú yfir sýningin Endurfundir þar sem greint er frá helstu niðurstöðum fornleifarannsóknanna sem gerðar voru á þessum helstu sögustöðum þjóðarinnar á árunum 2001-2005 .
Sýningin er unnin í samvinnu við rannsóknaraðilana .
Með rannsóknunum hefur verið varpað nýju ljósi á menningu fyrstu alda Íslandsbyggðar , sögu kirkjunnar og biskupsstólanna , klausturhald , þinghald , verslun og einnig greftrunarsiði í heiðni og kristni .
Um var að ræða margar viðamestu fornleifarannsóknir á Íslandi til þessa .
Úrvinnsla þeirra og frekari rannsóknir munu á næstu árum leiða í ljós enn fleiri áhugaverðar niðurstöður , en nú þegar hefur fengist ákveðin mynd af sögu staðanna .
Á Hólum í Hjaltadal var höfuðstaður Norðurlands um aldir , biskupsstóll og fræðasetur .
Hólarannsóknin hefur leitt í ljós hve staðurinn geymir miklar upplýsingar um sögu kirkju og þjóðar .
Í tengslum við fornleifarannsóknirnar við Kolkuós , sem var höfn Hólastóls til forna , hafa fundist leifar búða , og annarra mannvirkja frá 10. öld og fram á 14. öld .
Rannsóknir í Keldudal í Skagafirði hafa veitt einstaka innsýn í greftrunarsiði til forna , uppruna landnámsmanna , almennt heilsufar , lífskjör og lifnaðarhætti .
Elstu minjarnar þar eru leifar skála frá 10. öld og kuml , sem varpa ljósi á heiðinn greftrunarsið fyrir kristnitöku .
Á Gásum hafa verið rannsakaðar rústir verslunarstaðar frá miðöldum , en Gásir voru helsti verslunarstaður Norðurlands á 12.-14. öld .
Við fornleifarannsóknina þar voru meðal annars grafnar upp leifar af niðurgröfnum búðum og rústir stórrar trékirkju frá 14. öld .
Rannsóknir á Kirkjubæjarklaustri og Skriðuklaustri hafa varpað ljósi á starfsemi og form miðaldraklaustra á Íslandi , mannlíf og menningu þess tíma .
Á Kirkjubæ var starfandi nunnuklaustur á tímabilinu 1186-1554 og munkaklaustur var stofnað á Skriðu árið 1493 .
Við fornleifarannsóknir á Skriðuklaustri hefur komið í ljós að staðsetning og húsaskipan klaustursins hefur verið í sama anda og tíðkaðist við hliðstæðar stofnanir úti í Evrópu .
Þar hafa fundist merkar minjar um klausturhald , þar á meðal minjar um líknar- og heilsugæslustarfsemi í tengslum við klaustrið .
Niðurstöður fornleifarannsóknar sem fór fram á gamla kirkjustæðinu í Reykholti benda til þess að kirkja hafi staðið þar allt frá því stuttu eftir kristnitökuna árið 1000 og fram eftir öldum .
Rannsóknin skýrir lengstu þróunarsögu einnar kirkjubyggingar á Íslandi og bætir miklu við þekkingu okkar á íslenskri kirkjubyggingarsögu .
Rannsóknir í Skálholti hafa varpað ljósi á margbrotna sögu staðarhúsanna í Skálholti og þar með sögu staðarins .
Í tengslum við sýninguna var gefin út samnefnd bók þar sem eru birtar greinar um þá staði sem fjallað er um á sýningunni auk greinar um forvörslu á þeim gripum sem fundist hafa .
Á sýningunni eru merkir gripir og beinaleifar , sem komið hafa í ljós við fornleifarannsóknirnar .
Á leið inn á sýninguna er gengið yfir máða dyrahellu úr rústum nunnuklaustursins í Kirkjubæ , þar sem jafnvel má greina fótspor nunnanna .
Í rústum Kirkjubæjar fundust athyglisverðir altarissteinar frá klausturtímanum .
Þar fundust einnig áhöld til matargerðar og hannyrða , svo sem fínlegir handprjónar , snældusnúðar og snælduhalar .
Í rústum klaustursins á Skriðuklaustri fundust munir sem endurspegla daglegt líf , menningu og trúariðkun klaustursins .
Má þar nefna styttu af heilagri Barböru , sem ætlað var að veita vörn gegn farsóttum .
Þar hafa einnig fundist minjar um lyf- og handlækningar , svo sem skurðhnífar , nálar og lyfjaglös .
Í rústum prentstofunnar á Hólum fannst fjöldi prentstafa úr blýi , sem gæti verið til marks um að þar hafi verið vagga prentlistar á Íslandi .
Þar fannst meðal annars stafurinn B , sem hugsanlega hefur verið úr sátrinu , sem þrykkti fyrstu biblíuna á Íslandi árið 1584 , Guðbrandsbiblíu .
Í Skálholti fundust fjölmargir merkir munir , og einn sá athyglisverðasti er fingurhringur , með mynd af handabandi .
Hugsanlega er um nokkurs konar trúlofunarhring að ræða frá miðöldum .
Merkir munir hafa fundist í Reykholti og má þar nefna kamb frá 12.-13. öld , og einstaka hringnælu frá sama tíma .
Þar fannst einnig fagur gullhringur frá því um 1500 .
Á Gásum voru grafnir fram munir sem tengjast verslun , svo sem met , silfurpeningar og brot af innfluttum vörum , leirkerum , bökunarhellum , brennisteini og brýnum .
Á sýningunni Endurfundum er gestum boðið að skyggnast inn um glugga fornleifafræðinnar og kynnast nýjum heimildum um íslenskan menningararf .
Sýningin er ætluð allri fjölskyldunni , og standa vonir til að þegar henni lýkur um næstu áramót verði hún sett upp heima í héraði , á hinum merku sögustöðum sem um ræðir .
Eðli málsins samkvæmt er mörgum spurningum enn ósvarað og mikil úrvinnsla framundan .
Áhugavert verður að fylgjast með hinni nýju þekkingu sem frekari rannsóknir munu leiða í ljós .
Með fornleifarannsóknunum hefur verið varpað nýju ljósi á sögu og margbreytni menningararfs þjóðarinnar .
Með þeim hefur orðið gróska í fornleifarannsóknum og þjóðminjavörslu á Íslandi .
Sýn okkar á sögu þjóðarinnar er skýrari fyrir bragðið .
Sá árangur er mikilsverður .
