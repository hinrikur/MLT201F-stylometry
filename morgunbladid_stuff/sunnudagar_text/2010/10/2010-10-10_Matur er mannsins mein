Bandaríski blaðamaðurinn Michael Pollan hefur skrifað bækur um mat og matvælaframleiðslu og lagt höfuðáherslu á það sem ætti að vera viðurkennd sannindi ; fólk ætti að borða mat en ekki " mat " .
Hann lítur nefnilega svo á að mikið af því sem fólk leggur sér til munns í dag , jafnvel megnið , sé ekki rétt að kalla mat eða fæðu , heldur frekar fæðulíki , enda sé það efnafræðiformúla en ekki ferskmeti .
Pollan er staddur hér á landi og veitir í dag viðtöku viðurkenningu úr LennonOno-friðarsjóðnum sem var settur á fót árið 2002 til þess að heiðra framlag Johns Lennon til heimsfriðar og mannréttindabaráttu .
Umdeildur Pollan er umdeildur í heimalandi sínu því ýmsir , til að mynda kjöt- og sykurframleiðendur , hafa brugðist illa við gagnrýni hans á matvælaframleiðslu og -vinnslu vestan hafs , en þeir eru líka fjölmargir sem tekið hafa framtaki hans vel og þannig valdi fréttatímaritið Newsweek hann einn af 100 af áhrifamestu mönnum heims í vor .
Bækur hans eru líka margverðlaunaðar , til að mynda The Botany of Desire , The Omnivore ' s Dilemma og In Defense of Food .
Nýjasta bók Pollans er Food Rules – An Eater ' s Manual , sem kemur út á íslensku í vikunni og heitir þá Mataræði – Handbók um hollustu .
Afrakstur fæðuvísinda en ekki matur Michael Pollan segir að mein nútímamannsins sé einmitt það að mikið af því sem kallist matur í stórmörkuðum sé ekki þess vert að vera kalla matur .
" Mikið af þessu er afrakstur fæðuvísinda en ekki matur , gervimatur , ætt matarlíki , " segir Pollan og bætir við að þó að hann beini sjónum sínum helst að bandarískum matvælaiðnaði þá sé málum því miður svo komið að fólk víða um heim hafi tileinkað sér sömu háttu , og það sem verra er : " Samhliða því sem fólk tileinkar sér þessar bandarísku matarvenjur fær það líka þá langvinnu sjúkdóma sem hrjá Bandaríkjamenn umfram aðrar þjóðir ; offitu , hjartasjúkdóma , sykursýki og krabbamein .
Heiminn langar til að borða eins og Bandaríkjamenn og þarf því að gera sér grein fyrir á hverju hann á von – slíku mataræði fylgja heilsufarsvandamál .
" Þó að Pollan sé með sterkar skoðanir á málefninu segist hann gera sér far um að skrifa æsingalaust og án reiði .
" Ég reyni að vera ekki reiður því ég vil að fólk dragi eigin ályktanir .
Það er ýmislegt í bókinni sem ætti þó að reita fólk til reiði , til að mynda það hvernig nautakjötsframleiðslu er háttað í Bandaríkjunum .
Fjölmargir sem lesið hafa bókina hafa sagt mér að hún hafi orðið til þess að þeir breyttu neysluháttum sínum , en ég vil fá fólk á mína skoðun án þess að predika yfir því , " segir Pollan .
Hann bætir þó við að hann hafi reyndar orðið pólitískari með árunum , enda hafi hann verið að uppgötva sitthvað við rannsóknir sínar sem hafi komið honum í opna skjöldu , til að mynda það hvað maís sé orðinn snar þáttur í mataræði Bandaríkjamanna og Vesturlandabúa almennt , sem átta sig þó ekki á því að þeir séu að borða maískorn .
Því er nefnilega umbreytt í alls kyns efnasambönd eftir að hafa verið meðhöndlað með ýmsum efnum og olíum og síðan notað í morgunkorn , kex og kökur og gosdrykki .
Sem dæmi nefnir hann að vinsælir kóladrykkir eru aðallega vatn , sætuefni sem unnið er úr maís og litar- og bragðefni .
Maís er einnig notaður til að fita nautgripi , kjúklinga og svín , og í bókinni er hrollvekjandi lýsing á því þegar nautgripum er gefið maískorn til að fita þá skömmu fyrir slátrun .
Þar sem gripirnir geta ekki melt maísinn og veikjast hastarlega verður síðan að gefa þeim lyf til að halda þeim lifandi nógu lengi til þess að það borgi sig að slátra þeim .
Þegar ég segir Pollan að lýsingar hans hafi minnt mig á bók Uptons Sinclairs The Jungle , sem lýsir hryllingi sláturhúsa Chicago í upphafi síðustu aldar tekur hann undir það og bendir mér á það að þótt lýsingar Sinclairs séu martraðarkenndar hafi ekki svo mikið breyst á þeim áratugum sem liðnir eru síðan hún kom út : " Það eina sem hefur breyst er að gripageymslur og sláturhús voru flutt út fyrir borgina og eru því ekki eins sýnileg og forðum .
" Gagnrýni úr ýmsum áttum Skrif Pollans og barátta hans gegn unnum matvælum hefur verið gagnrýnd af hagsmunaaðilum , sem hafa eytt miklu fé í að andmæla honum .
Pollan hefur líka verið gagnrýndur úr annarri átt sem einhverjum finnst kannski óvænt ; margar grænmetisætur hafa veist að honum , og sumar harkalega , fyrir það að mæla ekki gegn kjötneyslu .
Þegar ég nefni þetta við hann segist hann einmitt velta kjötneyslu rækilega fyrir sér í bókinni og hann fjalli til að mynda um það í löngu máli hvort það sé siðlegt að éta kjöt .
" Mín niðurstaða er sú að það standist siðferðilega mælikvarða að borða kjöt , en í litlum mæli þó .
Ég tel að sjálfbær landbúnaður hljóti að gera ráð fyrir húsdýrum því að sum landsvæði er ekki hægt að nýta til fæðuframleiðslu nema með aðstoð dýra og ef menn eru með dýr í landbúnaði er um að gera að éta þau .
Ég er ekki á móti því að fólk borði kjöt , en mér finnst skipta miklu að fólk velti því fyrir sér hvað það er að borða og taki meðvitaða og upplýsta ákvörðun .
Að því sögðu hefur verið forvitnilegt að fylgjast með því hvernig fólk hefur tekið bókinni , því þó að fjölmargir hafi ákveðið að gerast grænmetisætur eftir að hafa lesið hana hef ég líka hitt fjölmarga sem voru grænmetisætur en fóru að borða kjöt aftur , enda segi ég frá því í bókinni að til séu bændur sem framleiða kjöt á sjálfbæran og siðrænan hátt .
" Eins og getið er hafa hagsmunahópar snúist öndverðir við bókum Pollans , til að mynda kjöt- , sykur- og maísframleiðendur , og hann segir að andmæli þeirra birtist á ýmsan hátt ; skipulögð hafa verið mótmæli þar sem hann hefur lesið upp úr bókinni , fjársterkir einstaklingar og hagsmunasamtök hafi beitt skóla þrýstingi um að afturkalla boð til hans um fyrirlestra , og hrint hafi verið af stað auglýsingaherferðum sem beinist gegn skrifum hans og þeim hugmyndum sem hann heldur fram .
" Mér finnst það hið besta mál , þannig eru lýðræðisleg skoðanaskipti , og þó að ég hafi ekki sömu fjárráð getur góð saga í víðlesnu blaði farið mjög víða .
" Handbók um hollustu The Omnivore ' s Dilemma lýsti því hvernig Pollan áttaði sig smám saman á hve illa væri komið fyrir matvælaframleiðslu í heimalandi hans , en ný bók hans , Food Rules : An Eaters Manual , sem kemur út á íslensku um þessar mundir undir nafninu Mataræði – Handbók um hollustu fjallar um það hvernig fólk getur hagað mataræði sínu á sem bestan hátt .
Pollan veitir ýmsar ráðleggingar í bókinni og iðulega með bros á vör , enda leggur hann áherslu á að hann vilji leiða fólk með sér en ekki messa yfir því .
Þumalputtareglan segir hann að sé sú að forðast eftir megni allar unnar matvörur því þó að hann segist ekki predika meinlætalifnað þurfi fólk að átta sig á því að vísindin leysi ekki öll okkar vandamál .
" Draumurinn um að vísindin eigi eftir að bæta líf okkar , betra líf með aðstoð efnafræðinnar , hefur ekki ræst á mörgum sviðum og þó að hann muni kannski rætast einhvern tímann hefur það ekki gengið nógu vel upp að beita vísindum í matvælaframleiðslu ; fæðulíki hefur ekki reynst okkur vel .
Gott dæmi um það er smjörlíki sem var ekki eins gott og menn töldu , því með tímanum áttuðum við okkur á því að fitan sem við bjuggum til , transfita , og koma átti í stað dýrafitunnar var miklu hættulegri .
Vísindamenn þurfa að sýna meiri auðmýkt því þótt vísindin hafi bætt líf okkar gríðarlega gera vísindamenn líka mistök og við verðum alltaf að hafa það í huga , án þess þó að hafna aðstoð vísindanna .
" 