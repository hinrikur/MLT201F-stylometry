Vorið 2007 var gerður tímamótasamningur á milli Þjóðminjasafns Íslands og Norræna safnsins í Stokkhólmi í Svíþjóð um afhendingu verðmæts safns íslenskra safngripa til Íslands .
Um er að ræða þjóðminjar sem höfðu verið í eigu sænska safnsins frá því á 19. öld .
Með samkomulagi safnanna voru menningarminjarnar afhentar Þjóðminjasafni Íslands til ævarandi varðveislu .
Valdir munir verða áfram varðveittir í Norræna safninu , sem vitnisburður um íslenskan menningararf í norrænu samhengi .
Viðræður um afhendingu munanna hófust árið 2003 , eftir að efnt hafði verið til formlegs samráðs hinna norrænu þjóðminjasafna , þar sem leiðarljósið er samvinna safnanna og miðlun reynslu á öllum sviðum safnastarfs .
Umræður leiddu til samkomulags undirritaðrar og safnstjóra Norræna safnsins um afhendingu minjanna til Íslands .
Er það til marks um nýjar áherslur í safnastarfi á 21. öldinni , þar sem samstarf og aðgengi eru jafn mikilvægir þættir og varðveisla , rannsóknir og miðlun hvers konar .
Lítið var fjallað um atburðinn í fjölmiðlum og er því tilvalið að greina frá þessum merka viðburði hér .
Ástæða þess að hinir íslensku munir voru fluttir til Svíþjóðar á 19. öld var stofnun Norræna safnsins í Stokkhólmi árið 1873 .
Stofnandi þess var Artur Hazelius og var markmið hans að bjarga menningarminjum sem hann óttaðist að myndu glatast að öðrum kosti .
Artur var einlægur áhugamaður um norræna menningu og stóð fyrir umfangsmikilli söfnun muna á öllu hinu norræna menningarsvæði .
Á Íslandi fór fram skipulögð söfnun á vegum Norræna safnsins og var safnað munum í þeim tilgangi að endurspegla í safninu íslenska alþýðumenningu , merkilegt safn fagurs handverks , sem endurspeglar daglegt líf á Íslandi á 17.-19. öld .
Safnað var fjölda muna , sem tengdust klæðaburði fólks og þar á meðal nokkrum kvenbúningum með tilheyrandi skarti .
Einnig var safnað húsbúnaði ýmiss konar , rúmfjölum , rúmábreiðum og kistlum og má þar finna margt afar góðra útskorinna gripa úr tré .
Auk þess sem merk vinnuáhöld til bústarfa , fiskveiða og innanhúsverka eru þar á meðal .
Þá er ríkulegt safn gripa sem tengjast hestum og reiðskap .
Einnig var safnað umtalsverðu magni af prentuðum bókum og handritum , sem Þjóðminjasafnið mun framvegis varðveita hér á landi í samstarfi við Stofnun Árna Magnússonar í íslenskum fræðum .
Um fjórðungur munanna var upphaflega úr safni séra Helga Sigurðssonar frá Melum , sem var einn af frumkvöðlum að stofnun Forngripasafnsins , sem síðar fékk heitið Þjóðminjasafn Íslands .
Safn hans var selt að honum látnum til Svíþjóðar í lok 19. aldar , en vilji hans stóð til að munirnir yrðu varðveittir í forngripasafninu á Íslandi .
Nú 120 árum síðar eru munirnir komnir aftur til Íslands .
Séra Helga verður seint fullþakkað framlag hans , en með þessu skrefi er minningu hans og ævistarfi sýndur sómi , enda hefur safn hans nú náð þeim áfangastað sem hann ætíð óskaði .
Þegar árið 1890 gaf Artur Hazelius út bók með úrvali fallegra teikninga af hinum íslensku gripum .
Fræðimönnum var því kunnugt um hið merka íslenska safn í Svíþjóð og höfðu ýmsir fræðimenn 20. aldar rannsakað íslensku gripina í Norræna safninu .
Þar ber fyrst að nefna Matthías Þórðarson , fyrrverandi þjóðminjavörð , sem árið 1922 skráði alla gripina í ferð sem hann fór með tilstyrk stjórnvalda og greindi frá í Morgunblaðinu sama ár .
Hinn virti norski listfræðingur Ellen Marie Magerøy skráði og rannsakaði yfir 200 útskorna gripi úr safninu .
Þá hafa íslenskir fræðimenn rannsakað textílmuni , reiðver og handrit safnsins .
Má þar nefna hina virtu fræðimenn Elsu E. Guðjónssonar , textíl- og búningafræðing , og Jónas Kristjánsson handritafræðing .
Heimkoma þessa merka safns frá Svíþjóð mun auka verulega aðgengi fræðimanna að safnkostinum , sem án ef mun leiða til fjölþættra rannsókna og þekkingar .
Safngripirnir sem um ræðir eru um 800 talsins , en við móttöku þeirra í Þjóðminjasafnið árið 2007 var metnaðarmál að gefa landsmönnum kost á að skoða munina og tryggja þannig aðgengi að hinum nýja safnauka .
Efnt var til sýningarinnar Yfir hafið og heim – íslenskir munir frá Svíþjóð – í Bogasal safnsins þar sem allir munirnir voru sýndir .
Sýningin stóð yfir frá júní 2008 til janúarloka 2009 .
Var gefin út af því tilefni sýningarbók með yfirliti yfir söguna með skrá yfir gripina .
Samningurinn milli Norræna safnsins og Þjóðminjasafns Íslands kveður á um að Þjóðminjasafnið muni annast varðveislu þjóðminjanna um ókomna tíð .
Þjóðminjasafnið metur mikils það traust og þann góða hug í garð Íslendinga sem samningurinn endurspeglar .
Munirnir eru mikill fengur og auðga þann safnkost sem fyrir er í safninu enda munirnir allir einstakir hver á sinn hátt .
Sammerkt þessum gripum er að þeir hafa þótt þá sem nú góður vitnisburður um hagleik og listfengi Íslendinga .
Án efa munu fræðimenn , listamenn og handverksfólk sjá nýjar hliðar á íslenskum menningararfi í þessum úrvalsgripum , sem kveikja munu nýjar hugmyndir , vekja forvitni og leiða til aukinnar þekkingar .
Það fellur sannarlega vel að markmiðum Þjóðminjasafns Íslands .
Höfundur er þjóðminjavörður www .
thjodminjasafn.is .
