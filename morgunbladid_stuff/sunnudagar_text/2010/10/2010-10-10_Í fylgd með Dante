Allt hefur sinn tíma , og ekki er tímabært að segja mikið um komandi jólabókaflóð .
Senn streyma bækurnar á markað og eins og alltaf mun sitthvað koma á óvart og eitthvað valda vonbrigðum .
Það er þó fjarska freistandi að halda því fram að merkustu tíðindin , allavega með þeim allra merkilegustu , sé heildarþýðing Erlings .
E. Halldórssonar á Gleðileiknum guðdómlega eftir Dante .
Bókin er nýkomin út og það fylgir því sönn gleði að fá hana í hendur .
Þetta er falleg bók , eins og maður vill hafa klassískar bækur , prýdd myndum eftir Gustave Doré .
Um daginn sá ég í bókabúð mann vera að skoða þessa bók .
Það var lotning í svip hans og þegar hann lagði hana frá sér sagði hann : " Þetta er bók sem mig langar til að eiga .
" Og af því það er kreppa bætti hann við : " Ég kaupi hana þegar ég á pening .
" Ég vona sannarlega að hann fái launin sín og eigi afgang til að eignast þessa merku bók .
Erlingur E. Halldórsson á skilið þakklæti fyrir sitt mikla starf .
En auk þess að þýða Dante hefur hann þýtt Gargantúa og Pantagrúl eftir Rabelais , Satýrikon eftir Petróníus , Tídægru Boccaccios og Kantaraborgarsögur Chaucers .
Mikill afreksmaður , Erlingur .
Menn verða ekki auðugir af fé vegna þýðingarstarfa sinna , en þeir færa okkur hinum mikinn andlegan auð .
Það er mikilvægt að bókaforlög sem hafa fjárhagslegt bolmagn – og þau eru ekki mörg – sýni metnað og gefi út bækur , sem teljast með fjársjóðum bókmenntasögunnr , í veglegum útgáfum .
Innihaldið skiptir vitaskuld alltaf meginmáli , en bók í fallegum umbúðum gleður augað , auk þess sem manni finnst að hún hafi hlotið þá fögru umgjörð sem hún á skilið .
Þess vegna ber að þakka Forlaginu fyrir þessa ljómandi góðu sendingu , og vona að ríkulegt framhald verði á .
Svo heyrist að von sé á endurútgáfu á Sturlungu .
Í mínu bókasafni eru þrjá útgáfur af Sturlungu en það hrekur mig ekki frá því að vilja eignast þá fjórðu .
Það er alltaf pláss í bókahillunni fyrir góða bók í nokkrum útgáfum .
Og tilhugsunin um fjórðu útgáfuna af Sturlungu við hlið hinna þriggja er býsna notaleg .
Svo hugsar maður líka með sér að þótt eitthvað eigi hugsanlega eftir að bregðast vonum manns í bókaútgáfu þessara jóla , þá geti maður ekki annað en fórnað höndum í einlægum fögnuði vegna þess að eiga fjársjóð í bæði Sturlungu og Dante .
