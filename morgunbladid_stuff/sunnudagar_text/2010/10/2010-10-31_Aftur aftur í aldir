Á síðustu bókavertíð var mikið um hrunbækur , allt frá því að vera fræðileg úttekt á hruninu ( og oft varnarrit í bland ) í það að nota hrunið sem bakgrunn í bækur , krydd eða skraut .
Minna er um slíkt þetta árið , þótt hrunið og erfiðleikarnir sem því fylgja stingi sér niður hér og þar , til að mynda í prýðilegri frumraun Hugrúnar Hrundar Kristjánsdóttur , Stolnum röddum .
Einnig eru víst væntanleg að minnsta kosti tvö varnarrit stjórnmálamanna .
Þegar maður leitar að samhengi í þeim bókum sem þegar eru komnar út kemur fljótlega í ljós að rithöfundar sækja í sagnaarfinn fyrir þessi jól , ýmist í Eddukvæði eða Íslendingasögur .
Dæmi um það síðarnefnda er Þórunn Erlu-Valdimarsdóttir , en bók hennar Mörg eru ljónsins eyru er byggð á Laxdælu að miklu leyti þótt Þórunn leyfi sér sitthvað í framvindu sögunnar .
Líkt og Laxdæla er bókin frásögn af ástum og örlögum sem römmuð er inn af voðaverkum – örlagasaga en ekki glæpareyfari .
Gerður Kristný sækir aftur á móti í Eddukvæði , í Skírnismál , í ljóðabók sinni Blóðhófni .
Hún hefur tekið söguna af jötunmeynni Gerði Gymisdóttur og brotið af henni og meitlað allan óþarfa þannig að eftir stendur tær hugsun .
Frábær bók .
Friðrik Erlingsson sækir líka í norræna goðafræði , en með allt öðrum hætti .
Bókin Þór : Leyndarmál guðanna er dæmigerð unglingabók með hasar og spennu , dálítið Disney-leg , enda skilst mér að ritun hennar tengist teiknimyndaröð sem Caoz er með í smíðum ( Þór í heljargreipum kom út fyrir tveimur árum ) .
Friðrik fer frjálslega með sagnaarfinn og gerir úr mjög spennandi bók og vel skrifaða .
Saga eftirlifenda : Höður og Baldur eftir Emil Hjörvar Petersen sækir líka í gamlar sagnir eins og nafnið ber með sér .
Emil Hjörvar leyfir sér líka að fara frjálslega með ; segja má að hann hafi kippt goðunum inn í nútímann í fullorðinsævintýri sem skotið er vísindaskáldskap – sjá til að mynda þar sem Höður heldur til Hveragerðis að sækja sér æskuepli Iðunnar .
Skemmtileg tilraun .
Í skemmtilegu Forngripasafni Sigrúnar Eldjárn , sem er einn þríleikurinn til , leitar höfundur líka fanga aftur í aldir , til fyrstu alda Íslandsbyggðar , en ekki er þó allt komið í ljós hvað varðar sagnaarfinn ; bókin gefur sitthvað í skyn og skilur eftir sig spurningar sem við fáum væntanlega svar við í næstu bindum .
