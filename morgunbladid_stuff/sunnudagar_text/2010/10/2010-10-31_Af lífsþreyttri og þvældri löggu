Einn vinsælasti rithöfundur Bandaríkjanna er glæpasagnasmiðurinn Michael Connelly .
Segir sitt að hann er tíður gestur á metsölulista New York Times og þar situr nú í fjórða sæti síðasta bók hans , The Reversal , sem fór beint í fyrsta sætið í síðustu viku .
Í þeirri bók eru þeir í aðalhlutverki Mickey Haller og Harry Bosch , en Connelly er þó þekktastur fyrir bækurnar um Bosch .
Connelly rekur áhuga sinn glæpum aftur til þess er hann var sextán ára gamall í Fort Lauderdale og varð vitni að því er maður faldi byssu í limgerði .
Piltur lét lögregluna vita og fékk í framhaldi af því mikinn áhuga á löggæslu og málum henni tengdum .
Þrátt fyrir það ætlaði hann sér að verða skipulagsfræðingur eins og faðir hans , en vendipunktur var er hann sá kvikmyndina The Long Goodbye , sem gerð var eftir samnefndr bók Raymonds Chandler .
Connelly varð svo uppnuminn yfir myndinni að hann ákvað að verða glæpasagnasmiður .
Löggufréttamaður Til þess að afla sér reynslu réð Connelly sig sem blaðamann á dagblaði í Flórída og sérhæfði sig í löggufréttum .
Hann þótti góður í því fagi , svo góður reyndar að honum bauðst vinna á einu helsta dagblaði Bandaríkjanna , Los Angeles Times .
Fyrstu skáldsöguna , The Black Echo , skrifaði hann þremur árum síðar .
Henni var vel tekið og fékk hún meðal annars Edgar-verðlaunin sem besta frumraun ársins 1992 .
Connelly skrifaði þrjár bækur til áður en hann hætti blaðamennskunni og sneri sér alfarið að skrifum .
Aðalsöguhetjan í þessum fyrstu bókum Connellys er lögregluforinginn Hieronymus " Harry " Bosch , sem hefur sérkennilegt nafn sitt frá málaranum magnaða Jeroen van Aken sem tók sér nafnið Hieronymus Bosch eftir Hertogaskógi í Flandri .
Nafnið fékk Bosch er móðir hans , vændiskona sem féll fyrir morðingjahendi , sá málverk eftir hinn flæmska Bosch og fannst sem hann væri að mála líf sitt .
Harry Bosch er enn helsta sögupersóna Connellys , lífsþreyttur og þvældur , en bráðskýr og skjóthuga , en Connelly hefur líka skrifað bækur um blaðamanninn Jack McEvoy og lögmanninn Mickey Haller og eins nokkrar bækur þar sem þessir þrír koma lítið eða ekkert við sögu .
Bosch-bækurnar eru vinsælastar af bókum Connellys og síðustu fimm bækur í röðinni hafa allar farið beint í efsta sæti sölulista New York Times .
Bækurnar um Mickey Haller hafa líka notið vinsælda , meðal annars fyrir það að Bosch birtist í þeim líka ; í aukahlutverki í fyrstu bókinni , veigameiri í þeirri næstu og deilir síðan sviðsljósinu í þeirri sem nú situr á metsölulistanum , enda kom í ljós í bók númer tvö að þeir eru hálfbræður Bosch og Haller .
