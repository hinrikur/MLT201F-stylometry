Einhver innihaldsrýrasta klisja íslenskra stjórnvalda undanfarna tuttugu mánuði er klisjan um að slá skjaldborg um heimilin í landinu .
Merkingarleysi klisjunnar birtist okkur hvað eftir annað í því að orð og athafnir fara ekki saman , þegar kemur að því að greiða úr vanda hinna skuldsettu heimila í landinu .
Við urðum þessa áþreifanlega vör , enn á ný , á miðvikudaginn var , þegar upplýst var að ríflega 1.100 heimili fengu mataraðstoð frá Mæðrastyrksnefnd og Fjölskylduhjálp Íslands í þessari viku .
Fjöldi þeirra sem þurfa á mataraðstoð frá Mæðrastyrksnefnd að halda hefur tvöfaldast á síðustu mánuðum , að sögn Ragnhildar Guðmundsdóttur , formanns Mæðrastyrksnefndar .
" Fólk á erfitt , endarnir ná ekki saman og þá er eina ráðið að fara til hjálparsamtaka .
Þörfin er mikil .
Gagnrýna má hvort það á að hafa þetta form eða nota eitthvað annað , ég er ekki með neina hugmyndafræði í þeim efnum .
En það blasir við okkur að fólkið þarf á þessari aðstoð að halda núna , það skiptir mestu máli í okkar huga , " sagði Ragnhildur í samtali við Morgunblaðið .
Og Ásgerður Jóna Flosadóttir , formaður Fjölskylduhjálparinnar í Eskihlíð , sagði í samtali við Morgunblaðið að biðröðin hefði náð niður á Miklubraut .
" Þetta voru um 650 fjölskyldur í dag , fyrir viku voru hér 595 .
Það er alls ekki verið að misnota þessa aðstoð , hingað koma þeir sem sýna tilskilda pappíra , sýna að þeir séu atvinnulausir , öryrkjar , eldri borgarar eða einstæðir foreldrar .
Eftir hrun kemur hingað líka fólk sem er búið að missa allt sitt , venjulegt millistéttarfólk sem áður hefur séð um sig en stendur núna frammi fyrir því að það á ekkert að borða , " sagði Ásgerður Jóna .
Það er sorglegt að vita til þess að svo stór hópur Íslendinga skuli ekki hafa önnur úrræði til þess að fæða sig og sína , en að híma í kulda og trekki í löngum biðröðum , eftir matargjöf frá góðgerðarsamtökum .
Er þetta " Hið nýja Ísland " ? Er það þetta sem við viljum ? Erum við ekki að búa hér til nýja þjóðfélagsskipan , sem felur í sér stéttskipt þjóðfélag , þar sem óréttlætið beinlínis öskrar á okkur ? Ég held að enginn geti sett sig í spor þeirra , sem þurfa að ganga með betlistaf í hendi til góðgerðarsamtaka til þess að geta fætt börn sín , sem ekki hefur þurft að gera það sjálfur .
Raunin hlýtur að vera gríðarleg og átökin við eigið stolt römm .
Fjölmargir þeirra sem þurfa að stíga þessi þungu skref eru atvinnulausir , hafa misst allt sitt og við þeim blasir ekkert annað en vonleysi .
Hvernig á fólk sem svona er komið fyrir að ala í raun önn fyrir börnum sínum og fjölskyldu ? Það eru ekki stjórnvöld sem hafa slegið skjaldborg um heimilin í landinu .
Það hefur enginn slegið skjaldborg um heimilin í landinu , en góðgerðarsamtök eins og Mæðrastyrksnefnd , Fjölskylduhjálp Íslands , Hjálparstarf kirkjunnar og Rauði kross Íslands hafa þó rétt þeim sem mest þurfa á að halda hjálparhönd .
Þeirra framlag og framtak er frábært , en er engin lausn í sjálfu sér , heldur einungis tímabundin aðstoð í neyð .
Hér þarf varanlega lausn .
Lausn sem ríkisstjórnin verður að finna og fá verkalýðshreyfinguna og atvinnurekendur í lið með sér .
Sú lausn verður ekki fundin nema með því að skapa hér ný atvinnutækifæri , þannig að þær þúsundir atvinnulausra , sem nú eygja enga von , geti á ný orðið virkir þátttakendur í þjóðfélagsuppbyggingunni með atvinnuþátttöku .
Er það ekki lýðum ljóst , að hér batnar ekki ástandið til langframa nema við aukum framleiðni og verðmætasköpun á ný ? 