6.00 Ég er nýflutt til Íslands aftur .
Eins og alla aðra morgna í mánuð vakna ég á dýnu í blómaherbergi vina minna Söru og Gústa , sem hafa hýst mig undanfarið .
6.30 Ég og Janus maðurinn minn förum í sund eldsnemma , skottumst í Sundhöllina , berjumst við rok , myrkur og rigningu og yljum okkur í pottunum .
09.00 Hitti á Nico á skrifstofunni í Norræna húsinu .
Hann er einn af 120 sjálfboðaliðum RIFF-hátíðarinnar .
Hann er bæði í því að ná í gesti út á flugvöll og selja inn á allar pallborðsumræður .
Hann segir mér að hann fari til Súdans eftir RIFF , til að vinna í franska sendiráðinu .
10.30 Lít við á Gestastofu RIFF á Centrum-hóteli .
Þar sem Jim Jarmusch og allir hinir leikstjórarnir eru komnir til landsins er mikið að gera hjá þeim og við förum yfir hvaða sjálfboðaliðar rúnta með þá milli bíóhúsa og veitingahúsa .
13.00 Kem við í bíói okkar í Iðnó og hitti þar Michael , sjálfboðaliða sem kom hingað frá Ástralíu .
Hann er menntaður lögfræðingur en hefur rekið Comedy Club í Ástralíu undanfarin ár , svo þar er góður maður í starfi ! 15.30 Það hittir þannig á að klukkan 20.00 í kvöld eru 7 Q & A eftir sýningar .
Leiktjórar Toxic Playground , Lars Edman og William Johannsson , vilja endilega mæta á sína mynd og svara spurningum líka , svo ég og Thomas frá SEEDS-sjálfboðaliðasamtökunum finnum aukamanneskju í Bíó Paradís .
16.00 Í mörgu að snúast vegna bílabíósins í kvöld og ég fer yfir strætóleiðir og tímasetningar með Valerie frá sjálfboðaliðasamtökunum Veraldarvinum .
17.30 Mæti í mat til tengdaforeldra minna .
Litla systir mín býr í kjallaranum og fyrir tilviljun er mamma mætt þangað , svo við náum kaffibolla fyrir mat .
19.00 Skutla Arnaldi mági mínum í vinnunna í Háskólabíói og tek púlsinn á stemningunni .
Raggi Bjarna treður upp fyrir sýninguna á Með hangandi hendi og ég hitti á Hadda Gunna sem er með Q & A eftir sýninguna .
20.00 Kem aftur í matarboðið , ræði hvað ég hafi komist lítið í bíó og lofa mér því að mæta á 18- , 20- og 22-sýningarnar á morgun .
22.30 Mætt í blómaherbergið og sofna um leið og ég fer yfir dagskrá morgundagsins í huganum .
