Þröstur Helgason hefur skrifað bók um Birgi Andrésson myndlistarmann , sem lést árið 2007 , 52 ára gamall .
Í bókinni ræða þeir saman , Birgir segir sögur , sagðar eru af honum sögur og Þröstur greinir list hans með sínum hætti .
Hann segir að Birgir hafi alltaf verið að fjalla um það hvernig Ísland væri að hverfa .
Á kápu nýrrar bókar Þrastar Helgasonar er mannlýsing sem hefst á orðunum : Hann færi ekki framhjá neinum sem mætti honum á götu .
Þarna er lýst manni sem lagði höfuðið aftur þegar hann ávarpaði fólk , þannig að dökkt og mikið hárið tók frá andlitinu .
Röddin var glettnisleg og hann hallaði jafnan undir flatt þegar hann stóð á snakki .
Þessi lýsing er eftir Þröst og að formi byggð á mannlýsingum sem Birgir Andrésson setti í mörg myndverk .
Bókin fjallar um myndlistarmanninn sem lést árið 2007 , 52 ára gamall , og nefnist hún Birgir Andrésson .
Í íslenskum litum .
Í bókinni hallar Birgir oft undir flatt , þar sem hann segir sögur sínar , eins og af uppvextinum með blindum foreldrum og hvernig hann tók vitlausan strætó og lenti í inntökuprófi í Myndlista- og handíðaskólanum .
Þröstur lætur rödd Birgis hljóma , rödd eins merkasta myndlistarmanns þjóðarinnar á síðustu áratugum , en hann fjallar líka um list hans og greinir hana út frá sínum forsendum .
" Ég hafði fylgst með Birgi í nokkurn tíma áður en ég kynntist honum , hafði heyrt af honum margar sögur , " segir Þröstur , sem var um árabil ritstjórnarfulltrúi Lesbókar Morgunblaðsins en vinnur nú að doktorsritgerð í almennum bókmenntafræðum .
Þeir Birgir kynntust síðan þegar þeir voru orðnir nágrannar við Vesturgötu .
" Ég fór að heimsækja hann á heimilið og vinnustofuna á Vesturgötu 14 og áttaði mig fljótt á því að hann var einstakur maður , gæddur ótrúlegum hæfileikum .
Ekki bara sem myndlistarmaður heldur sem talandi skáld .
Það var ekkert skemmtilegra en að heimsækja Bigga og hlusta á sögur .
" Hugsar bókina sem menningargreiningu Þegar Þröstur ákvað að skrifa bók um Birgi , greindi hann listamanninum frá því á opnun yfirlitssýningar hans í Safni við Laugaveg árið 2004 .
" " Hva , ætlarðu að skrifa bók um Bigga Andrésar ! " sagði hann og var með þessi dæmigerðu ólíkindalæti , " segir Þröstur .
" Síðan leið og beið og ég velti því oft fyrir mér hvernig ég ætti að skrifa þessa bók .
Það var svo sumarið 2006 sem kviknaði á perunni .
Ég var að fara að tala á ráðstefnu í Swansea í Wales sem var helguð franska heimspekingnum Jean Baudrillard og þá rann upp fyrir mér ljós , hvernig Birgir væri alltaf að fjalla um það hvernig Ísland væri að hverfa .
Hann var ekki að skrásetja íslenska menningu í þessum hefðbundna skilningi heldur að skrásetja hvarf íslenskrar menningar .
Það sem hann dró fram í verkum sínum eru hlutir og fyrirbæri sem eru að hverfa eða þegar horfin .
Ég skrifaði því fyrirlestur um Birgi og kallaði The Disappearance of Iceland .
Hélt hann fyrir 60 manns í háskólanum í Swansea og fólkið var steinhissa á þessum kenningum mínum um að Ísland væri að hverfa , en sumir voru þó með á nótunum því það var jú grundvallarkenning hjá Baudrillard að veruleikinn væri að hverfa í táknaflaumi samtímans .
Svo var einn Íslendingur í salnum og hann skildi alveg hvað ég var að fara .
Innst inni vitum við Íslendingar nefnilega að eitthvað er farið .
Við höfum misst tengslin við einhvern mikilvægan hluta íslenskrar menningar .
Ég tel að Birgir sé í verkum sínum að segja okkur þessa sögu ; þegar lýðveldið var stofnað fórum við að flytja inn erlendar hugmyndir um þjóðríki og þýða þær .
Á aðeins 60 árum höfum við búið til nútímalegt evrópskt þjóðríki en í ferlinu glatað mörgu í okkar eigin menningu .
Að vissu leyti höfum við misst tengslin við upprunann .
Birgir bendir á þetta í mörgum verkum sínum .
Hann er svo fundvís á hluti sem við erum hætt að gefa gaum , hluti úr íslenskum reynsluheimi og íslenskum þekkingarbrunni sem eru að hverfa eða hafa glatast .
Þetta held ég að séu stóru skilaboðin í myndlist Birgis .
" Þröstur ræddi oft við Birgi og skráði samtöl þeirra , en það hlýtur að hafa verið áfall þegar listamaðurinn lést , 25. október árið 2007 .
" Vissulega var það áfall .
En ég hætti ekki við bókina .
Hann dó frá verkefninu ; ég tók síðasta viðtalið tveimur eða þremur vikum áður og hann kvaddi mig með orðunum : Og svo höldum við áfram .
Sem aldrei varð .
Ég ætlaði að spyrja hann að ýmsu en var kominn með efni í bókina og reyndar búinn að skrifa meginhluta hennar .
Hluti af efninu er reyndar ekki byggður á formlegum viðtölum heldur sögum sem ég hef oft heyrt Birgi segja , frásagnir og stök orð , hitt og þetta .
" Þröstur fléttar saman sögur Birgis , samtöl þeirra og síðan fræðilega og persónlega greiningu sína á list hans .
" Þetta þurftu að vera tvær raddir , okkar Bigga .
Stundum tala þær beinlínis saman en stundum færist samræðan á hugmyndalegt svið .
Ég hugsaði þetta aldrei sem hefðbundna samtalsbók enda finnst mér það bókmenntaform orðið útjaskað .
Ég vildi koma með minn kenningagrunn inn í þessa samræðu .
Ég hugsa bókina sem menningargreiningu .
Ég nálgast list Birgis út frá mínu sjónarhorni sem er bókmenntalegt , táknfræðilegt eða menningarfræðilegt .
Það var aldrei vandamál í mínum huga að ég væri ekki listfræðingur , enda eru skilin ekki svo skýr á milli greina á borð við listfræði og bókmenntafræði .
Svo á eftir að koma í ljós hvernig listfræðingarnir fíla þetta ; hvort ég er í einhverri samræðu við íslenska listasögu í verkinu eða hvort ég er búinn að skrifa Birgi inn í bókmenntasöguna , " segir hann og brosir .
Heil og óslitin lína rennur gegnum feril Birgis Þröstur segir að iðulega megi finna frásögn í verkum Birgis .
Og hann hafi verið fundvís á miðla við hæfi ; teikningu , ljósmyndir , skúlptúr , prjónaverk , málverk ...
" Birgir var alltaf að segja sögur .
Hann er að hugsa um íslenska sögu , samtíma okkar og fortíðar , og segir sögur innan verkanna .
Oft eru þetta seríur sem verða til á löngum tíma .
Mér fannst afskaplega merkilegt að átta mig á því að heil og óslitin lína rennur gegnum feril hans , allt frá einu verkanna á fyrstu sýningu hans , Náttúruspjall heitir það , og alveg aftur til verksins Final Totality , sem hann kom með í galleríið sitt rétt áður en hann dó .
Þessi þráður er íslensk menning og hvarfið ; hið menningarlega landrof , uppgufun merkingarinnar sem birtist með írónískum hætti í endanleikanum .
Birgir var alltaf að tala um að myndlistarmenn ættu ekki að reyna að vera gáfaðir , hann þóttist vera úti á þekju og lét myndlistarumræðuna fara í taugarnar á sér .
En þegar ferill hans er skoðaður frá upphafi kemur í ljós að þessi maður var allan tímann að vinna sig inn í stórmerkilegt hugmyndalegt samhengi .
Hann var í samræðu við það sem var að gerast í myndlistarfræðum og samtímaheimspeki allan sinn feril .
" Eins og fram hefur komið er nú unnið að heildarskrá um öll myndverk Birgis Andréssonar .
Í henni verður ensk þýðing þessarar nýju bókar Þrastar , auk skrifa listfræðings um verkin .
Þá hefur Þröstur ekki sagt skilið við myndheim Birgis , því hann mun kenna námskeið um list hans í listfræði við Háskóla Íslands í vor .
Kafli úr bók Þrastar Helgasonar , Birgir Andrésson - Í íslenskum litum Íslensk menning Þegar ég loksins sagði Birgi hvað ég var að hugsa um verkin hans , hvaða stefnu ég ætlaði að taka í bókarskrifunum , hvaða leið ég ætlaði að fara að myndlist hans , svaraði hann : – Svona koma verkin alltaf aftan að mér .
En um leið og ég nefni íslenska menningu og goðsagnirnar um hana , sem mér finnst Birgir hafa verið að rannsaka og afbyggja , rifjast upp saga : – Ég lenti einhvern tímann í því að fara með Helga frá Grund , sem bjó á Blindraheimilinu , til systur hans , Beggu .
Hún átti heima rétt hjá Blindró .
Hann var svo stirður að ég var örugglega kortér að draga hann leið sem ég gat verið þrjár mínútur að ganga sjálfur .
Síðan kom karlinn heim og fór að segja okkur að kerlingarnar kæmu mikið út á tröppur og töluðu um það hvað hann væri lepur .
Ég sagði við mömmu að ég skildi ekkert í því hvers vegna Helgi væri að tala um hvað hann væri lepur því að svo þyrfti ég að draga hann þarna til Beggu sestur .
Farið var í árlegar sumarferðir , þar á meðal á Kirkjubæjarklaustur .
Við tjölduðum á túni í bænum .
Þar voru einhverjir krakkar að flækjast með strigapoka sem Helgi fékk lánaðan .
Karlinn fór ofan í strigapokann og í pokahlaup .
Hann var eins og statt naut þegar þurfti að labba á milli húsa í bænum en þarna hoppaði hann í strigapokanum eins og krakki , menn voru helst hræddir um að hann myndi hoppa ofan í skurð .
Hann var loksins frjáls þegar hann var kominn ofan í poka .
Íslensk menning er kannski strigapoki , þegar maður fer ofan í hann þá hoppar maður og djöflast .
