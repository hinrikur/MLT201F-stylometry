Cynthia Enloe hefur rannsakað konur og stríð , þátt kvenna í hernaði og hlutverk þeirra á stríðstímum og eins þegar átökunum er lokið .
Enloe ræddi við Morgunblaðið um það hvernig glíman við eftirstöðvar stríða í löskuðum samfélögum hefur verið einkavædd og sett í hendur kvenna og sjálfskipaða útverði síðasta vígis karlmennskunnar .
Karl Blöndal kbl@mbl.is Þegar Cynthia Enloe var í doktorsnámi í stjórnmálafræði rannsakaði hún heri og hvarflaði ekki að henni að hugsa um konur í því sambandi .
Nú er hún prófessor í stjórnmálafræði við Clark-háskóla í Worcester í Massachusetts og leggur áherslu á konur í rannsóknum sínum .
" Ég hef einfaldlega áhuga á öllum eftirmálum stríðs , reynslu almennings , fjölskyldna og því , sem gerist í huga fólks , og einnig uppbyggingunni svo horft sé á víðara samhengi .
Ég vil tengja fortíð og nútíð vegna þess að ég held að reynslan úr fortíðinni hafi áhrif á það hvernig við meðhöndlum eftirmál stríðs á okkar tímum .
" Þegar fjallað er um stríð í sögubókum sjást varla konur .
" Þær hverfa , " segir hún .
" Ég held að það hafi vakið áhuga minn .
Ég lærði stjórnmálafræði og þegar ég var að vinna doktorsverkefnið mitt stóð Víetnamstríðið yfir .
Ég sérhæfði mig í Suðaustur-Asíu og horfði þar einkum á stríð , pólitík á stríðstímum , pólitík í herjum , þá sérstaklega í sambandi við uppruna , hver fær að verða yfirmaður og hver ekki , hverjir eru kvaddir í heri og hverjir eru útilokaðir .
Í sjö ár rannsakaði ég pólitíkina á bak við uppruna og kynþætti í herjum og ég tók aldrei eftir því að ég væri að rannsaka karla , " segir hún og hlær eins og hún trúi ekki eigin orðum .
" Það var ekki eins og ég hefði tekið meðvitaða ákvörðun um að konur skiptu ekki máli , ég hugsaði bara ekki út í það .
" Afhjúpuð með atriðisorðaskrá Enloe segir að það hafi ekki verið fyrr en hún fór að vinna atriðisorðaskrá bókar , sem hún var að vinna 1980 að augu hennar opnuðust .
" Ég var að vinna við friðarrannsóknastofnunina í Ósló og var farin að eignast vini sem voru femínistar , " segir hún .
" Ég sat á kaffihúsi síðdegis að haustlagi og það var farið að skyggja eins og núna og þurfti að fara að skila af mér .
Allt í einu áttaði ég mig á að femínistunum vinum mínum yrði ofboðið þegar þeir sæju að ekki væri ein einasta kona í atriðisorðaskránni .
Þegar þessir vinir mínir fara í bókabúð og velta fyrir sér hvort þeir eigi að eyða peningum í bók , skoða þeir atriðisorðaskrána til að athuga hvort konur séu nefndar .
Ef ekki er ástæðulaust að eyða peningunum .
Ég sá þær fyrir mér í bókabúðinni að fletta í skránni í bókinni minni án þess að finna konur neins staðar .
" Enloe kembdi bókina í leit að björgunarhring og fann tvo staði þar sem konur voru nefndar , annars vegar í tengslum við her Ródesíu og hins vegar suðurafríska herinn .
Eftir þetta varð ekki aftur snúið auk þess sem nemendur hennar í Clark-háskóla þrýstu á hana og aðrar konur í deildinni að bjóða upp á námskeið í kvennafræðum og fjalla um konur og heri .
Falinn hlutur kvenna í stríði Enloe byrjaði að skoða hlut kvenna í herjum .
Þá var lítið farið að skrifa um efnið , en eitthvað til í skjalasöfnum .
" Það var mikið efni að hafa um heimsstyrjöldina síðari og borgarastríðið í Bandaríkjunum þar sem margar konur dulbjuggu sig sem karla beggja vegna víglínunnar , " segir hún .
" Ég komst að því að ríkisstjórnir , karlar , sem móta stefnuna , notuðu konur mjög markvisst í flestum stríðum .
Þeir gerðu það hikandi , tóku aðeins ógiftar konur , notuðu þær aðeins í ákveðin hlutverk , sem þeir töldu kvenlegri en önnur .
Saga kvenna í stríðshjúkrun var heilmikil , en ég hafði aldrei veitt henni neina athygli .
Nú vitum við hins vegar að sjúkraþjónusta er grundvallarhluti þess hvernig stríð eru nú háð .
Þetta hefur verið ljóst síðan á nítjándu öld , einkum frá stríðinu á Krímskaga um miðja öldina .
Þar lét hin nafntogaða Florence Nightingale að sér kveða .
Ég hafði aldrei tekið hana alvarlega , en komst að því að hún var mjög klár og gerbylti sjúkraþjónustu á vígvellinum .
Hún var alvörustjórnandi .
" Enloe segir að hún hafi ekki bara komist að ýmsu um þátt kvenna , heldur einnig hvernig karlarnir á bak við stríðin notuð konur til að heyja þau .
" Konurnar höfðu þrátt fyrir þetta ekkert um stríðsreksturinn að segja , " segir hún .
" Það er farið með þær eins og þær séu " bara konur " , það er hægt að nota þær sem hjúkrunakonur eða þegar komið var fram í seinni heimsstyrjöld sem ritara til að reka hernaðarvélina , en karlarnir stjórnuðu stríðsrekstrinum .
" Bardaginn vígi karlmannsins Enloe segir að það sé mjög misjafnt hvað konur gegni veigamiklu hlutverki í stríði .
" Ég hef meðal annars spurt mig hvað felist í þessu furðufyrirbæri , bardaga , sem konur mega ekki taka þátt í , og komist að því að skilgreiningin er eins og harmonika , " segir hún .
" Þegar þeir sem stjórna stríðinu – karlar – telja að þeir hafi yfir nógu mörgum körlum að ráða er skilgreiningin á bardaga , sem konur geta ekki tekið þátt í , höfð mjög víð .
Þegar hins vegar hallar undan fæti og þeir eru búnir með nýliðana snýst dæmið við og skilgreiningin á bardaga verður þröng vegna þess að þeir þurfa á konum að halda til að gera nánast allt .
Þeir geta samt sagt : Ekki hafa áhyggjur , við erum að vernda kvenleikann , konum er ekki teflt fram í bardögum .
" Enloe bendir á að stefna þeirra herja , sem nú eru í Afganistan undir merkjum Atlantshafsbandalagsins , sé mjög mismunandi .
" Bandaríkjaher er staðráðnastur í að halda konum frá öllu því , sem kallast bardagi .
En síðan endurskilgreina þeir öll þessi hlutverk , sem geta verið mjög hættuleg , og segja að þau séu ekki bardagahlutverk .
Þetta er mjög stofnanalegt og allt til þess gert að vernda kvenleikann .
Hollendingar hafa hins vegar gefist upp á því að útiloka konur frá bardaga og sömuleiðis Kanadamenn .
Á borði er þetta ekki þannig , en samkvæmt lögum og reglugerðum er ekki gert upp á milli hlutverka kynjanna í þessum löndum .
Í Bandaríkjunum ræður þingið ferðinni .
Íhaldsmenn á þingi fylgjast með varnarmálaráðuneytinu og passa upp á að það fari ekki yfir strikið .
Oft reyna hins vegar yfirmenn á vettvangi að sneiða fram hjá skilgreiningunum og nota konur þar sem þeir geta og það veldur þingmönnunum heima fyrir áhyggjum .
" Áhyggjur af karlmennskunni Enloe hugsar sig um þegar hún er spurð hvað valdi þingmönnunum þessum áhyggjum .
" Það eru kynjamálin , er það ekki ? " spyr hún .
" Þeir hafa miklar áhyggjur af karlmennskunni .
Þeir vilja ekki að ekki sé til neitt afmarkað svæði þar sem þeir geta sannað karlmennsku sína og það er þegar allt kemur til alls bardagi , föðurhlutverkið og hermennska .
Þetta er það sem er eftir í mörgum af okkar samfélögum sem þeir geta bent á og sagt : Þetta geta konur ekki gert .
" Svo er hin hliðin á peningnum : " Ég held að þeir hafi einnig áhyggjur af hinu kvenlega .
Það er mikið í húfi að það sé einhver kjarni , óhagganlegur og órjúfanlegur , í kvenleikanum .
Hugmyndafræði er mjög áhugaverð .
" Hugmyndafræði er eitt , en hvað kemur út þegar frammistaða karla og kvenna í hernum er borin saman ? Enloe bendir á að hægt sé að þjálfa konur og til dæmis gegni þær núorðið störfum slökkviliðsmanna þar sem þær þurfi að halda á þungum slöngum , sem áður var talið að þær myndu ekki valda .
" Nú segja íhaldsmenn að þegar karlar og konur séu hlið við hlið í bardögum – og þeir sjá alltaf fyrir sér skotgrafir þótt þær hafi ekki sést í 90 ár – muni það dreifa athygli karlanna , sem muni einbeita sér að því að vernda kvenkyns félaga sína þegar þeir ættu í raun að einblína á að berjast við óvininn .
Þetta hljómar fáránlega – nú sitja karlar og konur hlið við hlið í lögreglubílum þrátt fyrir að sagt hafi verið að það myndi ekki ganga á sömu forsendum , karlinn myndi hugsa um félaga sinn en ekki hætturnar í kring .
Þeir myndu vera of riddaralegir og aldrei geta komið fram við konu eins og félaga .
En auðvitað reyna karlar að vernda félaga sína , sem eru karlar .
Það er fáránlegt að halda að karlmaður í hættu muni ekki reyna að vernda karlinn , sem hann hefur verið með í skotgröfinni eða brynvagninum .
Auðvitað gerir hann það og það hefur ekkert með kvenleika og karlmennsku að gera .
Auðvitað dreifist athyglin og þannig á það að vera , það er ekki hægt að slökkva á því að vera mennskur .
En íhaldsmenn eru orðnir örvæntingarfullir vegna þess að gildi fullyrðinga um að konur geti ekki gert hitt og þetta , gegnt lögreglustörfum , verið slökkviliðsmenn , tekið þátt í hernaði , rýrnar jafn og þétt .
" Enloe bendir á að í fyrsta lagi sé um að ræða störf , sem ekki séu á færi allra karlmanna .
Búin hafi verið til skilgreining um styrk í efri hluta líkamans , sem konur búi ekki yfir .
Þessi skilgreining er svo mikið notuð að í Pentagon hefur verið búin til skammstöfunin UBS ( Upper Body Strength ) .
" En ekki geta allir karlar haldið á stórum slöngum eða borið þungar byrðar og sumar konur geta þjálfað sig til að gera það , " segir hún .
" Eftir því sem staðreyndirnar grafa meira og meira undan gömlu rökunum verða verndararökin meira áberandi og þau eru sett í búning hernaðartæknilegrar þekkingar .
" Hjúskaparstaða dáta þingmál Enloe fór brátt að víkka sjóndeilarhringinn .
Hún fékk ábendingar frá vinum um að skoða vændi í kringum hernað og rannsaka hlutskipti kvenna í því sambandi .
Einnig fór hún að beina sjónum sínum að hlutskipti eiginkvenna hermanna og ákvað að skoða eigin fjölskyldu .
" Foreldrar mínir giftust í seinni heimsstyrjöld , " segir hún .
" Faðir minn var herlæknir og var á Indlandi , Búrma , Bretlandi og Þýskalandi .
Þessi tími var honum mjög mikilvægur .
Eftirstríðsáhrifin stóðu mjög lengi hjá honum .
Hann talaði meira um þessi fjögur ár í hernum en nokkurn annan tíma í lífi sínu .
Hann hélt sambandi við alla félaga sína úr herflokknum .
Þeir voru fyrir aftan víglínu óvinarins og þetta var honum mikilvæg reynsla .
En ég vissi ekkert um reynslu móður minnar á heimavígstöðvunum á þessum tíma .
Hún var í New York og hélt dagbækur allan tímann .
Þær eru ekki persónulegar og afhjúpandi heldur snúast um hið daglega líf .
Ég spurði hana hvort ég mætti lesa þær og hún svaraði : Auðvitað .
" Enloe var ungur prófessor þegar þetta var og móðir hennar spurði hvers vegna dagbækurnar vektu áhuga hennar , þar væri bara sagt frá hverja hún hitti og tannlæknatímum frá því að Enloe var sex ára .
" Ég sagði henni að ég vildi lesa bækurnar til að skilja seinni heimsstyrjöldina , " segir Enloe .
" Hún sagði mér að tala við föður minn , en ég sagði að ég vildi skoða málið frá hennar hlið , konu , sem allt í einu verður í raun einstæð móðir .
" Eftir þetta hefur Enloe rannsakað konur og stríð frá öllum hliðum og í fyrirlestrinum , sem hún hélt hér á landi á vegum Rannsóknastofu í kynja- og kvennafræðum í Háskóla Íslands í liðinni viku , fjallaði hún um konur og eftirköstin að stríði loknu .
" Hermennirnir snúa oft aftur með alvarleg geðræn veikindi , " segir hún .
" Ákveðnir hlutir hafa komið í ljós jafnt á stöðum eins og Kongó sem gömlu Júgóslavíu , Austur-Tímor , Líberíu og Kambódíu .
Við erum að verða þess áskynja með því að draga saman þekkingu frá mörgum stöðum að gengið er út frá því þegar mennirnir eru að leggja niður vopn , hvort sem þeir koma úr her , uppreisnarsveitum eða vígahópum , að búist er við því að konurnar sjái á eigin spýtur um að finna leiðir til að leiða þá aftur inn í fjölskyldulífið .
Þessar kröfur gera jafnt ríkisstjórnir sem alþjóðlegar stofnanir , sem hafa umsjón með því að koma á friði .
Öll byrðin er sett á konurnar , eftirstríðstíminn er einkavæddur .
Stjórnvöld segja sem svo við konurnar , við sáum um stríðið , þið skuluð sjá um friðinn .
En auðvitað er friðurinn ekki mjög friðsamlegur því að eftir öll þessi stríð eiga svo margir karlar við mikla sálræna erfiðleika að etja – þótt þeir leiti sér ekki hjálpar – vegna álags , ógnar og spennu svo mánuðum skiptir .
Svo bætist atvinnuleysi ofan á .
" Ekki er öllum hermönnum , sem snúa aftur úr stríði , fagnað sem hetjum og Enloe bendir á að jafnvel þegar það gerist sé þeim ekki launað eins og hetjum .
" Það er skrúðganga þegar þeir koma heim , en þremur vikum seinna vakna þeir við það að þeir eru enn að slæpast heima hjá sér , atvinnulausir , og konurnar eiga einhvern veginn að tína upp brotin .
" Enloe segir að gefið sé til kynna að þegar skyldustörfum á vígvellinum sé lokið bíði " venjulegt " fjölskyldulíf .
" En hvað er venjulegt ? " spyr hún .
" Konan hefur verið ein , þurft að sjá um fjölskylduna og jafnvel farið og fengið sér vinnu og haldið hlutum gangandi fjárhagslega .
Hugmyndir hans um að snúa aftur til einhvers , sem kalla má venjulegt , og hennar nýju hugmyndir um hvað sé venjulegt eru verulega ólíkar .
Konan er einfaldlega orðin vön sjálfstæði .
Fólk getur verið í skýjunum yfir að vera saman á ný , en verkaskiptingin er breytt og atvinnuleysi getur ýtt undir vandann .
" Konur , friður og öryggi Árið 2000 samþykkti öryggisráð Sameinuðu þjóðanna ályktun 1325 um konur , frið og öryggi .
Markmiðið með ályktuninni er að auka hlut kvenna í að koma á friði eftir átök .
" Kvennréttindakonur , sem höfðu unnið á átakasvæðum , stóðu að baki því að semja ályktunina , " segir Enloe .
" Þessar konur höfðu fylgst með atburðarásinni á meðan stríð stóðu yfir og hvernig þeim lauk með krampakenndum hætti .
Þær fóru að ræða hvernig horft var framhjá þörfum og hæfileikum kvenna þegar átökum var að ljúka og verið var að koma á friði .
Þetta átti sérstaklega við í friðarviðræðum .
Viðtekið er að við samningaborðið séu allar hinar stríðandi fylkingar .
Menn gefa sér að mest þurfi á fólkinu , sem hrapaði í stríð , að halda til að koma á friði .
En þessar kvenréttindakonur sögðu að þetta væri rangt , konurnar , sem hefðu séð um að halda samfélaginu saman og koma á friði í grasrótinni þyrftu að vera við borðið .
Þær hefðu hæfileika , sem nýttust í friðarviðræðum .
Ályktun 1325 felur því ýmislegt í sér og öll löndin , sem sitja í öryggisráðinu , samþykktu hana þannig að það öll aðildarríki Sameinuðu þjóðanna ættu að fara eftir henni .
" Í ályktuninni er kveðið á um að konur eigi að vera virkir þátttakendur í friðarferlinu og reynsla kvenna í stríði verði að vera á borðinu þegar rætt sé um uppbyggingu að stríði loknu og er þar ekki aðeins átt við kynferðisglæpi gegn konum .
Í þriðja lagi er kveðið á um að konur verði að vera virkar í stjórnkerfinu þegar farið verður að byggja upp , í ráðuneytum , hjá lögregluembættum , herjum og svo framvegis .
Sjaldnast er farið eftir ályktuninni en Enloe bendir þó á Líberíu þar sem Ellen Sirleaf Johnson er forseti .
" Ástæðan er ekki bara sú að hún er forseti heldur er hún með femíníska vitund , sem hún nýtir við að koma á sátt í samfélaginu og byggja upp , " segir hún .
" Það er erfitt að fylgja þessu eftir í Líberíu , en þar er mikið að gerast , ekki bara vegna þess að Sirleaf er forseti , heldur vegna þess að í stríðinu léku konur svo stórt hlutverk í að halda þjóðfélaginu gangandi .
" " Nú í október eru tíu ár liðin frá því að ályktunin var samþykkt og kvennasamtök eru nú að skipuleggja ýmislegt til að vekja athygli á tíu ára afmæli hennar , fara yfir hvað hafi unnist , hvað hafi ekki tekist og spyrja hvers vegna það sé svona erfitt að framkvæma ályktun 1325 og gera konur að raunverulegum þátttakendum í að koma á friði .
" 