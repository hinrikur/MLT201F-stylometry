Keli , einhverfi drengurinn sem fjallað er um í kvikmyndinni Sólskinsdrengnum , er farinn að tjá sig með því að skrifa á stafaborð .
" Líf Kela er gjörbreytt , hann á vini og er viðurkenndur sem manneskja .
Nú eru gerðar kröfur til hans sem vitsmunaveru , " segir móðir hans .
Skapti Hallgrímsson skapti@mbl.is Við höfum verið að uppgötva Kela og hann að uppgötva sjálfan sig .
Við erum að átta okkur á því að inni í drengnum okkar er vitsmunavera , sem hafði alla tíð verið föst í helsi einhverfunnar og við ekki náð neinu sambandi við .
" Auðheyrt er hve innilega glöð Margrét Dagmar Ericsdóttir er á hinum enda símalínunnar vestur í Bandaríkjunum .
Margrét og Keli sonur hennar stukku fram í sviðsljósið í ársbyrjun 2009 þegar kvikmyndin Sólskinsdrengurinn var frumsýnd og vakti gríðarlega athygli .
Þessi frábæra heimildarmynd Friðriks Þórs Friðrikssonar var sýnd í ríkissjónvarpinu fyrr á þessu ári , og á dögunum frumsýnd í Bandaríkjunum við mjög góðar undirtektir og góða gagnrýni .
Fyrst og fremst mikil vinna Ógleymanlegt er , undir lok myndarinnar , þegar foreldrar Kela , Margrét Dagmar og Þorsteinn Guðbrandsson , náðu loks sambandi við drenginn sinn með aðstoð indversku konunnar Soma Mukhopadhyay sem búsett er í Austin í Texas .
Sú sómakona á sjálf mikið einhverfan son , Tito , og hefur náð stórmerkilegum árangri í meðferð einhverfra barna .
Tito var á sínum tíma sagður vangefinn og Soma hvött til þess að senda hann á hefðbundna stofnun .
Hún vildi ekki heyra á það minnst og þróaði sjálf aðferð til þess að fá drenginn til að tjá sig .
Síðar kom í ljós að hann er með greindarvísitölu 185 og er nú rithöfundur .
Eftir að heimildarmyndin var frumsýnd flutti fjölskylda Kela til Texas þar sem hann er í skóla og ævintýrið hefur haldið áfram .
Margrét Dagmar , Þorsteinn , Keli og eldri bræður hans tveir , Eric Steinn og Unnar Snær , hafa nú búið í Austin í rúmt ár og þar gengur Keli í almennan skóla eins og fleiri einhverf börn .
" Þetta er alveg nýtt líf fyrir okkur því Keli er farinn að skrifa á stafaborð og hefur mikla þörf fyrir að tjá sig , meðal annars í ljóðum og smásögum , " segir Margrét Dagmar .
Það var ekki laust við að móðir Kela kæmist við þegar hann sýndi henni fyrsta ljóðið .
Það hófst svona : I am real .
I am nice .
Ég er raunverulegur .
Ég er viðkunnanlegur .
Keli , Þorkell Skúli Þorsteinsson , sem varð 13 ára í sumar , var á sínum tíma greindur vanþroska .
" Okkur var sagt að hann hefði þroska á við tveggja ára barn .
Það var ekki fyrir illan ásetning – fólk vissi bara ekki betur .
Hann gat ekki stjórnað hreyfingum sínum og við gerðum ráð fyrir því að hann væri algjörlega frábrugðinn venjulegu fólki að öðru leyti líka .
" Töfralausn er ekki til við einhverfu en ávinningur Kela er greinilegur að sögn móður hans , þótt mjög hægur sé .
" Þetta er fyrst og fremst mikil vinna , " segir hún , en gríðarlega miklu máli skipti að snemma sé byrjað að meðhöndla börnin .
Mjög músíkalskur Mæðginin hitta Soma Mukhopadhyay á hálfs mánaðar fresti á meðferðarstofnun sem hún kom á fót í Austin en Margrét þjálfar Kela sjálf í hálftíma á hverjum morgni áður en hann fer í skólann .
" Þá bendir hann á stafaspjaldið sitt og nú erum við búin að kaupa mjög stórt lyklaborð sem hann er að byrja með .
" Keli greindi frá því í kvikmyndinni , með því að benda á stafi á spjaldinu hjá Soma og raða þannig saman orðum , að hann hefði ungur byrjað að semja tónlist í huganum .
Margrét segir ekki hafa dregið úr því .
" Það er ótrúleg músík í barninu .
Hann á til dæmis mjög auðvelt með að læra nótur ; þegar ég spyr hvað nótur þetta séu svarar hann alltaf rétt .
Og hann semur lagstúfa .
" Eftir að Keli byrjaði að tjá sig sagðist hann vilja læra spænsku , hann langar til Los Angeles og svo sagðist hann langa í keilu .
" Ég spurði mig auðvitað að því hvernig hann gæti farið í keilu , vegna þess hve erfitt hann á með að stjórna hreyfingum sínum , en hann bað stöðugt um þetta og við prófuðum því að fara .
Þá voru alls kyns hjálpartæki fyrir hendi til að auðvelda honum að spila íþróttina og honum þykir það rosalega gaman .
" Tilfinningaleg rússíbanareið Keli er afar námfús og honum gengur mjög vel í skólanum , að sögn Margrétar .
" Í skólanum er fyrst og fremst hugsað um að hjálpa einstaklingnum út í lífið ; við erum ekki að hjálpa börnunum okkar til að þau endi á stofnunum .
Hér er viðhorfið það að talað er til barnanna en ekki um þau .
Það er reynt að gera þau eins sjálfstæð og mögulegt er þannig að þau geti lifað innihaldsríku lífi og fengið drauma sína og óskir uppfyllt .
" Margrét Dagmar segir sumt varla hægt að útskýra með orðum .
" Þegar við náðum sambandi við Kela og áttuðum okkur á því hversu rosalega klár hann er greip mann einhvers konar alsæla .
Það var eins og tilfinningaleg rússíbanareið ; gríðarleg ánægja en líka áfall vegna þess að um leið skammaðist maður sín .
Hafði ég vanrækt barnið mitt í níu ár ? Ég var rosalega sorgmædd að hafa ekki getað byrjað á þessu miklu fyrr , en veit að ekki þýðir að hugsa þannig .
Það sem er búið er búið og nú gerum við allt sem hægt er til þess að honum líði sem best .
" Þegar gerð eru greindarpróf fá foreldrar lista til að fylla út og Margrét segir þau Þorstein hafa þurft að giska á mjög margt .
En svo kemur í ljós að allt sem ég hef giskað á í gegnum árin var rangt ! Ég hélt að McDonalds væri uppáhaldsveitingastaðurinn hans Kela af því að hinir strákarnir vildu fara þangað .
Nú veit ég að hann er mjög hrifinn af japönskum mat og hefur til dæmis mikið dálæti á sushi ! Ég hélt líka alltaf að uppáhaldsliturinn hans væri blár en hann segir það vera bleikan og rauðan .
Það hefði ég aldrei getað giskað á ! " Vonin mitt eldsneyti Það var fleira sem kom móður Kela á óvart .
" Við höfum alltaf veitt honum kærleika , ást og umhyggju , en komum í raun aldrei fram við hann sem vitsmunaveru .
Ef við lásum fyrir hann urðu Stubbarnir fyrir valinu ; Keli var sagður vangefinn og við héldum að hann hefði mest gaman af Stubbunum .
Nú hlustar hann á upptökur af sögum og uppáhaldsrithöfundar hans eru Tolkien og Mark Twain ! Ekkert léttmeti þar .
" Upphafleg hugmynd Margrétar Dagmarar var að gera allt öðruvísi kvikmynd en raunin varð .
" Ég hafði gefist upp á því að ná sambandi við mitt eigið barn ; við höfðum í raun misst alla von um að nokkuð væri hægt að gera fyrir Kela .
" Þess vegna ákvað hún að gera heimildarmynd um fötlunina , til þess að gefa foreldrum annarra barna von .
" Það hefði verið mjög auðvelt að gera mynd um erfiðleikana sem fylgja einhverfu en mig langaði til að gefa von og sýna kærleikann , því það er það eina sem við foreldrar höfum .
Vonin er mitt eldsneyti hvern einasta dag .
" Hún fékk Friðrik Þór fyrst til að gera með sér " vísindalega " mynd .
" Friðrik sagði alltaf að það yrði mjög leiðinleg mynd ! " segir Margrét Dagmar hlæjandi þegar hún rifjar þetta upp .
Þau hugðust ekki síst taka upp efni í Evrópu en áttuðu sig fljótlega á því að Bandaríkjamenn eru áratugum á undan varðandi allt sem snýr að einhverfu .
Beindu því sjónum sínum í vesturátt .
Þegar Friðrik Þór og Margrét Dagmar voru að taka upp síðasta viðtalið fyrir myndina skynjuðu þau að aðstæður breyttust á einu augabragði .
Búið var að taka upp um 200 klukkustundir af efni .
" Við Friðrik sögðum ekki neitt , horfðumst bara í augu og vissum bæði hvað gera þyrfti .
" Þau voru í heimsókn hjá bandarískum hjónum og mjög einhverfum syni þeirra .
Margréti Dagmar fannst ótrúlega margt líkt með drengnum , Dov Shestack , og Kela hennar nema hvað Keli gat ekki tjáð sig .
Hún sannfærðist á staðnum um að hægt yrði að koma honum til hjálpar og " við ákváðum að prófa að gera mynd um Kela og hvort það sem þetta fólk gerði fyrir sitt barn myndi virka fyrir hann " .
" Viðurkenndur sem manneskja " Ekki stóð þó til að Margrét yrði sjálf áberandi í myndinni .
Fyrst ætlaði hún myndina eingöngu íslenskum foreldrum og hún vildi ekki " opna eigið líf " í okkar litla samfélagi .
En hún féllst á beiðni Friðriks Þórs að koma lítillega við sögu því þá yrði myndin persónulegri og betri .
Þegar hún undraðist hve Jón Karl myndatökumaður beindi linsunni oft að henni spurði Margrét hverju það sætti og komst þá að því að leikstjórinn snjalli hafði í raun platað hana .
" Friðrik sagði mér að ég sæist í 3-5% af tímanum en þegar ég nefndi það við Kalla hló hann og sagði að þetta væri elsta brellan í leikstjórabókinni ...
" Margrét Dagmar segir Kela í frábærum skóla og fólk hafi flust víða að úr Bandaríkjunum til að koma börnum sínum þar að .
" Líf Kela er gjörbreytt , hann á vini , er viðurkenndur sem manneskja og það eru gerðar kröfur til hans sem vitsmunaveru .
" Hún segir alla fjóra vini Kela einmitt hafa flust til Austin til þess að ganga í umræddan skóla .
" Þeir hafa allir verið hér í fjögur ár og eru afburðanemendur .
Fyrir fjórum árum voru þeir úrskurðaðir vangefnir og fengu enga hefðbundna menntun , frekar en Keli heima á Íslandi .
" Eina verkefnið sem einn þessara drengja , Mike , hafði í sínum gamla skóla , að sögn Margrétar , var að flokka hnífapör fyrir mötuneyti .
" Eftir að fjölskyldan flutti hingað fór hann strax að tjá sig , hefur gengið frábærlega í námi og sigraði í vísindasamkeppni allra nemenda í þessum í 1.200 manna almenna skóla ! " Og ekki nóg með það , því Margrét Dagmar bætir við : " Að því loknu fór Mike í slíka samkeppni allra nemenda í Texas og varð í fjórða sæti ! Þetta var eftir eitt ár í skólanum .
" Svona nokkuð hvetur fólk eðlilega til dáða , að sögn Margrétar , en hún sé þó ekki að gefa í skyn , með því að nefna vin hans , að Keli verði endilega afburðanámsmaður .
En honum gangi reyndar ótrúlega vel .
" Þess vegna ætluðum við að vera hér eitt skólaár í viðbót ; við viljum koma heim en Keli á miklu meiri möguleika til að læra hér .
" Margrét segir Kela lesa örlítið hægar en jafnaldrana , " en í fyrra , þegar hann var 12 ára , var lesskilningur Kela metinn allt að 16 ára .
Nú er hann um það bil helming skólatímans inni í almennum bekk , til dæmis í landafræði og vísindum , en hinn helminginn í sérkennsluherberginu .
Gert er ráð fyrir því að hann verði alfarið í almenna bekknum annaðhvort eftir áramót eða næsta vetur .
Það erfiðasta er hve erfitt Keli á með að stjórna hreyfingum , og hann fær ekki að vera inni í bekk ef hann truflar aðra með hreyfingum eða hljóðum .
" Keli hefur mikla þörf fyrir að tjá sig , eins og að framan greinir .
" Það eru meiri gæði en magn , því það er erfitt fyrir hann að stafa ennþá og hann hefur mikið fyrir þessu .
" Allt sem Keli yrkir um tengist daglegu lífi , segir móðir hans .
Og allt er á ensku .
Þetta er gott dæmi , en þess má geta að einhverfum líður mjög oft vel í vatni .
Autistic boys ( Einhverfir drengir ) God made autistic boys Autistic boys like toys They have no choice They have no voice Autistic boys are cool Others think they are fool Most boys have schools Autistic boys like swimmingpools " Öll svona skrif Kela snerta hjarta mitt .
Ég finn hvað hann upplifir , " segir móðir hans .
" Sá sem hefur ekki rödd hefur ekki mikla valmöguleika .
Þegar einhver getur ekki talað eða tjáð sig með öðrum hætti , hver er þá munurinn á honum og leikfangi ? Þegar einhver getur ekki tjáð sig ráðskast aðrir með líf hans og þá hefur hann ekkert um eigið líf að segja , er það ? " " Það eru einhverjir töfrar í þessu verkefni " " Get ég ekki gert eitthvað meira fyrir ykkur ? " spurði breska Hollywood-leikkonan heimsþekkta , Kate Winslet , eftir að Sólskinsdrengurinn var frumsýndur .
Hún er sögumaður í enskri útgáfu myndarinnar .
" Gæti ég til dæmis safnað peningum ? " Dorritt Moussaeiff forsetafrú hafði fengið Winslet til þess að tala inn á myndina og leikkonan tók ekki krónu fyrir .
" Það var einvalalið sem kom að gerð myndarinnar og fjölmargir þeirra gáfu vinnu sína að hluta eða öllu leyti .
Sigur Rós og Björk leyfðu notkun tónlistar án endurgjalds svo dæmi sé tekið , " segir Margrét Dagmar .
" Friðrik Þór leikstjóri , Þuríður Einarsdóttir klippari , Jón Karl Helgason kvikmyndatökumaður og fleiri skiluðu afburða verki .
" " Ég er þessu fólki , og öðrum sem aðstoðuðu okkur á einhvern hátt , gríðarlega þakklát , " segir Margrét .
" Stuðningur Kvikmyndamiðstöðvar Íslands , Actavis og Kristínar Ólafsdóttur framleiðanda , skipti líka miklu máli .
Síðan hefur Dorritt staðið eins og klettur með okkur Kela og þegar lyfta þarf grettistaki þarf maður sannarlega á slíkum kletti að halda .
Hún er yndisleg .
" Ég á mér draum ! Margrét Dagmar vissi varla hvaðan á sig stóð veðrið þegar spurningin barst frá leikkonunni .
Hún hafði helgað sig kvikmyndinni í nokkur ár , í sjálfboðavinnu , og var orðin dálítið lúin .
Hafði hugsað sér að láta gott heita .
Ákvað það raunar á leiðinni til Toronto , þar sem sýna átti myndina á alþjóðlegri kvikmyndahátíð .
Þegar þangað kom fékk hún skilaboðin : " Get ég ekki gert eitthvað meira fyrir ykkur ? " Niðurstaðan varð sú að stofna góðgerðarsamtök , Golden Hat Foundation og vísar nafnið í ljóð eftir Kela .
Margrét Dagmar sagði leikkonunni eins og var : " Ég á mér draum ! " Hún vildi stofna samtök ; sjóð sem styrkir einhverf börn .
" Ég vil að Keli og aðrir einhverfir fái sömu möguleika og við sem erum heilbrigð .
Þess vegna dreymir mig um að koma á fót samastað þar sem einhverfir gætu verið í námi , tómstundum og vinnu yfir daginn og einhverjir þeirra líka átt heimili .
" Vinna er hafin við fjáröflun og þarfagreiningu – með aðstoð starfsmanna breska auðjöfursins Sir Richards Bransons , að beiðni Winslet , og varla þarf að taka fram að þeir vinna ókeypis ! Margrét Dagmar vonar að starfsemi geti hafist eftir þrjú til fjögur ár .
Rennt sé blint í sjóinn þar sem þessi leið hafi aldrei verið farin og hún er spennt .
" Ég geri mér grein fyrir því að Keli verður aldrei algjörlega sjálfstæður .
En hann á drauma og hefur væntingar til lífsins og það sem ég hef mestar áhyggjur af er að hann fái ekki þá aðstoð sem nauðsynleg er eftir að ég dey .
Ég vil ekki að hann lendi inni á stofnun þar sem farið yrði með hann eins og hvern annan hlut ; ég veit að þar yrðu allir voðalega góðir við hann , en ekki er víst að komið yrði fram við hann sem vitsmunaveru sem þarf að fá þroskast og dafna á eigin forsendum .
Að hann fengi þá félagslegu aðstoð sem nauðsynleg er .
" Hún segir fjölskylduna gera sér grein fyrir því að fötlunin hverfi ekki .
" Við vitum að Keli verður alltaf mjög heftur í helsi einhverfunnar en við gerum allt sem við getum til þess að hann nái að dafna og blómstra á eigin forsendum , að hann sé viðurkenndur sem manneskja og fái menntun eins og aðrir .
Við reynum eftir fremsta megni að takmarka áhrif einhverfunnar .
" Einangrun í heimi einhverfra er gríðarleg og Margrét segir fordómana ótrúlega mikla , ekki síst vegna þess hve fólk þekkir lítið til fötlunarinnar .
Talið er að um helmingur þeirra 67 milljóna sem eru einhverfir í veröldinni séu ómálga og sjóðurinn mun fyrst og fremst huga að þeim .
" Sá hópur hefur lítið verið rannsakaður enda erfitt fyrir vísindamenn að gera það þegar fólk getur ekki tjáð sig .
" Margrét Dagmar er sjálf framkvæmdastjóri og stjórnarmaður sjóðsins , Gullna hattsins , og Kate Winslet situr einnig í stjórninni .
Sólskinsdrengurinn á disk " Ég tók fram við Kate að það skipti mig máli að fá íslensk fyrirtæki til liðs við okkur og ég er ákaflega stolt af vefnum okkar og þeim sem komu að hönnun hans , Hvíta húsinu , Völu Þóru Sigurðardóttur sem hannaði vefinn og lógóið og Davíð og Golíat sem sjá um vefumsjón og hýsingu .
Kvikmyndin er nýkomin út á dvd-diski eftir helgi , bæði á íslensku og ensku og Margrét Dagmar hefur ákveðið að allur ágóði af sölu hans hér heima og erlendis renni til Gullna hattsins .
Margrét segir Friðrik Þór hafa hitt naglann á höfuðið þegar hann sagði : Það eru einhverjir töfrar í þessu verkefni .
" Kate heldur því fram að það hafi ekki verið tilviljun að við hittumst , ég er ekki forlagatrúar , en er samt farin að halda að þetta hafi átt að gerast .
" http://www.goldenhatfoundation.org Ásta Birna önnur til þess að fá kennsluréttindi frá Soma Ásta Birna Ólafsdóttir , kennari við Fjölbrautaskóla Suðurlands , var um sex mánaða skeið í læri hjá hinni indversku Soma Mukhopadhyay í Austin í Texas ; konunni sem opnaði Kela leið til þess að tjá sig við fjölskyldu sína .
Ásta Birna kom heim á ný í sumar og er aðeins annar nemandinn sem Soma leiðbeinir og útskrifast frá henni með viðurkennd réttindi til að kenna skv. hraðhvata aðferðinni ( RPM ) sem Soma þróaði .
Áður hafði Mukhopadhyay aðeins kennt einni bandarískri konu aðferð sína .
" Ég vann mjög náið með Soma í þessa sex mánuði ; var hennar hægri hönd .
Hún sinnti mér mjög vel og útskýrði aðferðina nákvæmlega .
Það var einstök reynsla að fá að kynnast þessari konu , " segir Ásta Birna við Morgunblaðið .
" Við náðum mjög vel saman og mér þykir afar vænt um að Soma treysti mér til þess að kenna samkvæmt hennar aðferð .
Það er með þetta eins og margt annað ; það þarf að gera hlutina rétt .
" Sonurinn tók miklum framförum Ásta Birna er menntuð þroskaþjálfi og sérkennari .
Hún og eiginmaður hennar , Örn Eyjólfsson , eiga 11 ára einhverfan dreng , Arnór Frey .
Feðgarnir voru fyrst með Ástu vestanhafs sumarið 2009 , þegar hún fór og kynnti sér starf Soma Mukhopadhyay .
Arnór Freyr sótti þá kennslustundir í meðferðarstofnuninni og stóð sig vel .
Í byrjun þessa árs héldu mæðginin síðan út á ný til hálfs árs dvalar með það að markmiði að hún gæti eftir það miðlað þessum valkosti til einhverfra Íslendinga og fjölskyldna þeirra .
Ásta Birna segir son sinn hafa sýnt ótrúlega miklar framfarir á þeim sex mánuðum sem þau voru vestanhafs .
" Okkur líður betur og honum líður betur , " segir hún og bætir við að Arnór Freyr sé sífellt að bæta sig .
Hún heyrði fyrst af hraðhvata aðferð Soma Mukhopadhyay þegar hún horfði á Sólskinsdrenginn , kvikmynd Margrétar Dagmarar og Friðriks Þórs .
Í framhaldi þess sótti hún fund hjá Umsjónarfélagi einhverfra til að kynna sér aðferðina , kynntist Margréti og fljótlega var stofnaður hópur innan félagsins sem vildi leita eftir því að fá þessa þekkingu til landsins .
" Soma er mjög upptekin kona og hafði ekki gefið sér tíma til að taka að sér nema .
Hún kennir allan daginn .
" Soma var boðið á frumsýningu Sólskinsdrengsins á Íslandi og eftir að hafa rætt við Margréti – " og eftir að hún heyrði hve spennt Dorrit Moussaieff forsetafrú var fyrir því að boðið yrði upp á aðferðina við kennslu hér á landi – féllst hún á að taka að sér sérkennara frá Íslandi .
Ég held að dyrnar hafi opnast þegar hún skynjaði áhuga Dorrit , " segir Ásta Birna .
