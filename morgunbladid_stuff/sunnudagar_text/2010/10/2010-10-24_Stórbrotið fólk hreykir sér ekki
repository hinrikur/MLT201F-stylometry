Það er erfitt að lýsa með orðum þeim hughrifum sem maður verður fyrir við að fletta Veiðimönnum norðursins , nýrri ljósmyndabók Ragnars Axelssonar , sem ítarlega er fjallað um í Sunnudagsmogganum í dag .
Ragnar nálgast viðfangsefni sitt , veiðimannasamfélagið á Grænlandi og Norður-Kanada , af slíkri virðingu , umhyggju og tilfinningu að bókin lætur engan ósnortinn .
Þetta æðrulausa , harðduglega fólk , sem þarf að hafa meira fyrir lífsbaráttunni en flestir aðrir á byggðu bóli , sprettur ljóslifandi fram á síðunum .
Ragnar hefur sótt norðurslóðir reglulega heim undanfarinn aldarfjórðung og eru myndirnar , sem flestar hverjar koma nú í fyrsta sinn fyrir augu almennings , einstök heimild um lífið í þessum afskekktu byggðum .
Áhugi manna á norðurslóðum fer vaxandi , enda hefur hlýnun jarðar hvergi meiri áhrif á daglegt líf fólks en þar , og fjölmargir hafa gert lifnaðarhætti inúítanna að yrkisefni .
Óhætt er þó að taka undir með Kristjáni B. Jónassyni , útgáfustjóra hjá Crymogeu , sem gefur bókina út , þegar hann fullyrðir að fáir hafi gert það af eins mikilli dýpt og Ragnar Axelsson .
Öðrum þræði er bókin gerð til að vekja athygli á veiðimannasamfélaginu á norðurslóð og glögglega kemur fram að Ragnar er uggandi um framtíð fólksins .
" Inúítar eru á meðal merkilegasta fólks á jörðinni , veiðimenn sem láta ekki mikið yfir sér við fyrstu sýn en eru stórir þegar á hólminn er komið .
Maður verður að gefa þeim náinn gaum því stórbrotið fólk hreykir sér ekki , " segir hann í bókinni .
" Það er stórkostlegt að hafa fengið að kynnast þeim og öðlast vináttu þeirra og traust og fengið að læra af þeim , lífið fær aðra merkingu .
Landið þeirra togar í aftur og aftur þó að tímarnir breytist , allt er hverfult á jörðinni .
Íshellan er að þynnast og líf þeirra gæti tekið snöggum breytingum .
Ég á þá von að lífi veiðimannasamfélagsins verði sýnd sú virðing sem það á skilið , virðing fyrir hefðum þess í þúsundir ára .
" Orð að sönnu .
Það er ljóður á ráði manneskjunnar að vera stöðugt að hlutast til um líf annarra að ósekju .
Hvers vegna ekki að láta blómin blómstra ? Innlegg Ragnars er verðugt í umræðuna um framtíð veiðimannasamfélagsins í norðri en bókin kemur nú í fyrstu atrennu út á þremur tungumálum , ensku og þýsku , auk íslensku , og er þegar von á veglegri umfjöllun í fjölmiðlum ytra , meðal annars í þýska tímaritinu Der Stern .
Veiðimenn norðursins eru réttnefnt þrekvirki .
Annar merkur listamaður , sem sett hefur sterkan svip á lista- og menningarlíf þessarar þjóðar undanfarna áratugi kemur einnig við sögu Sunnudagsmoggans í dag , Guðný Guðmundsdóttir konsertmeistari Sinfóníuhljómsveitar Íslands .
Tilefnið er ærið , Guðný leikur í næstu viku á sínum síðustu tónleikum með SÍ sem konsertmeistari .
Í fróðlegu samtali við Hólmfríði Gísladóttur lítur Guðný um öxl yfir litríkan feril , þar sem vörðurnar eru fjölmargar .
Sinfóníuhljómsveit Íslands hefur gjörbreyst til hins betra á þeim 36 árum sem liðin eru frá því Guðný tók við starfinu og óhætt er að fullyrða að hún eigi ekki minnstan þátt í því .
Og lokaorðin í viðtalinu eru ánægjuleg : " Ég verð gestur Sinfóníunnar þegar tónlistarhúsið verður opnað , undir hans stjórn [ Ashkenazys ] .
Þannig að ég er ekki alveg búin að loka dyrunum þó að ég sé búin að segja þessu starfi lausu .
Ég er laus til ýmissa verka .
" 