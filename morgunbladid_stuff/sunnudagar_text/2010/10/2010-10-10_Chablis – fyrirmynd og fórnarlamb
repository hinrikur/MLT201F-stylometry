Nyrst í Búrgundarhéraði er að finna þorpið og víngerðarhéraðið Chablis sem að öðrum ólöstuðum er líklega þekktasta hvítvínsnafnið í heimi .
Chablis-vínin hafa líka haft langan tíma til að byggja upp orðspor sitt .
Nafnið hefur líka verið rækilega misnotað af framleiðendum í nýja heiminum sem klíndu því á vín sín þótt að þau ættu ekkert skylt við hin göfugu vín Chablis .
Rétt eins og önnur hvít Búrgundarvín eru Chablis-vín hrein Chardonnay-vín .
Það er hins vegar margt sem er ólíkt með norður- og suðurhlutanum .
Loftslagið er svalara , hér er frost verulegt vandamál fyrir vínbændur .
Árið 1957 var heildarframleiðsla svæðisins einungis örfáir kassar vegna frostskemmda en síðan hafa verið notaðar margvíslegar aðferðir til að draga úr þeirri hættu sem frostið veldur .
Þá er jarðvegurinn ólíkur .
Hann skiptir hins vegar öllu máli varðandi stíl vínanna rétt eins og í suðurhlutanum .
Í suðurhlutanum hafa myndast einstakar aðstæður við það að jarðskorpuhreyfingar hafa þrýst jarðveginum upp .
Ekrur Chablis hafa hins vegar mótast af jarðvegseyðingu .
Annars vegar vegna jöklaruðnings á síðustu ísöld og hins vegar vegna fljótsins Serein sem í gegnum árþúsundin hefur mótað landslagið á þessu svæði og flett ofan af gömlum kalksteinslögum .
Bestu ekrurnar byggjast á svokölluðum Kimmeridgian-kalksteini sem myndast hefur úr ævafornum steingervingum frá því er þetta svæði var undir vatni fyrir um 180 milljón árum .
Hins vegar eru ekrur úr svokölluðum Portlandian-kalksteini .
Lengi vel voru allar meginekrur Chablis á Kimmeridgian-svæðum en þau úr Portlandian voru flokkuð sem Petit Chablis .
Þessu var breytt árið 1970 og er enn umdeilt .
Margir telja að skilgreiningin á Chablis-svæðinu sé alltof rúm .
Einfaldasti flokkur Chablis-vína er svokölluð Petit-Chablis-vín en um er að ræða vín frá jaðarsvæðum sem ná ekki skilgreiningunni Chablis .
Þau voru lengst af sjaldséð hér á Íslandi en Petit Chablis-vínunum hefur fjölgað hratt í hillunum í kjölfar þess að krónan hrundi og Chablis-vínin snarhækkuðu í verði .
Chablis er langalgengasta flokkunin á vínum af þessu svæði og flestar ekrurnar í kringum smábæinn Chablis bera hana .
Þetta eru yfirleitt traust og örugg kaup .
Nokkrar betri ekrur – einar fjörutíu talsins – hafa hins vegar verið hækkaðar í tign upp í Premier Cru og er þar um að ræða um fjórðung af heildarframleiðslusvæði Chablis-vína .
Í þeim vínum eru að jafnaði bestu kaupin , t.d. Fourchaumes , Montmains og Mont de Milieu .
Bestu vínin koma hins vegar af stórri hæð er rís skammt frá Chablis .
Ekrurnar í suðurhlíðum hæðarinnar eru skilgreindar sem Grand Cru og þaðan koma þekktustu vín svæðisins .
Meðal þekktustu ekranna eru Grenouilles og Les Clos en hinar heita Valmur , Vaudésir , Blanchots , Bougros og Preuses .
Chablis-vínin skera sig nokkuð úr hvítvínunum frá suðurhluta Búrgundarhéraðs .
Þau eru sýruríkari og hafa skarpara og samþjappaðra bragð , allt að því málmkennt í hreinleika sínum .
Þau eru sjaldnast látin eldast í viðartunnum , þó að vissulega séu til undantekningar frá því , ekki síst þegar Grand Cru-vín eru annars vegar .
Raunar hefur það löngum verið heitt deiluefni hvort eikin spilli Chablis-vínunum og kæfi hin eðlislægu einkenni þeirra eða opni nýjar víddir .
Verð Chablis-vína er tiltölulega hagstætt , ef þau eru borin saman við vín í sambærilegum gæðaflokki og yfirleitt eru þau bestu kaupin í hvítum Búrgundarvínum .
Alla jafna eru Chablis-vínin mjög þægileg og aðgengileg fyrstu tvö til þrjú árin en síðan lokast betri vínin , herpa sig saman og gefa lítið sem ekkert af sér .
Eftir nokkur ár til viðbótar opnast þau aftur en hafa þá breytt um eðli , full af hunangi og hnetum .
Góð Chablis-vín ná oft hámarki sínu eftir tíu til fimmtán ára geymslu .
Það á hins vegar nær einvörðungu við um Grand Cru vín bestu árganganna .
Alla jafna eru þetta vín sem best er að njóta fyrstu 2-5 árin .
Chablis-vínin eru frábær matarvín og henta með öllum góðum sjávarréttum og ekki síst humarréttum og feitum fiski á borð við lax .
Það er ágætis úrval Chablis-vína í vínbúðunum .
Þessi þrjú eru ágætis dæmi um þá stíla sem í boði eru .
Það er eiginlega ekki hægt að minnast á Chablis án þess að nefna vínsamlagið La Chablisienne .
Alls eiga um 300 bændur aðild að La Chablisienne sem framleiðir um fjórðung allra Chablis-vína , allt frá einföldum Petit Chablis upp í frábær Grand Cru .
La Chablisienne Chablis 2006 er óeikað og hefur ferska sítrusangan ásamt sætri melónu og steinefnum .
Milt og milliþungt í munni með mjög mildri og ferskri sýru .
Hreinn og beinn Chablis .
2.698 krónur .
William Févre Chablis Le Fourchaume 2007 er af Fourchaume-ekrunni , sem er ein stærsta og þekktasta Premier Cru-ekran .
Þetta er lágstemmt vín í fyrstu , mjög míneralískt og þurrt með skarpri blóma- og sítrusangan .
Það rís hins vegar hratt eftir að flaskan hefur verið opnuð , þéttriðið og flókið með mikilli dýpt .
4.683 krónur .
Laroche er einn af fremstu framleiðendum Chablis og þetta vín er nefnt í höfuðið á verndardýrlingi Chablis-héraðsins Saint Martin sem var jarðsettur á níundu öld í L ' Obédiencerie þar sem Domaeine Laroche hefur nú skrifstofur sínar .
Domaine Laroche Chablis Saint Martin 2008 er stílhreint Chablis-vín .
Stíft og elegant í munni með löngu og fersku bragði .
3.599 krónur Næst : Tveir stílar í Rioja .
