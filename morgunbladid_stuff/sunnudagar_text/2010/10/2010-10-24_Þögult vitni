Kristín Eiríksdóttir hefur sent frá sér fyrsta smásagnasafn sitt , en áður hafa komið út eftir hana þrjár ljóðabækur sem allar vöktu nokkra athygli .
Smásagnasafnið heitir Doris deyr og geymir tíu sögur .
" Ég hef verið að skrifa prósa síðustu árin en hann hefur verið tilraunakenndari – meira eins og stílæfing , " segir Kristín .
" Ég varð aldrei nógu ánægð með hann til útgáfu , kannski vegna þess að hann minnti á helmassað ljóð , sem varð fyrir vikið stælótt og óviðráðanlegt .
Sumarið 2009 var ég svo allt í einu komin með tíu sögur í smásagnasafn , en ég komst að þeirri niðurstöðu að bókin yrði of lágstemmd að óbreyttu .
Ég henti því út fimm sögum og skrifaði fimm í staðinn sem áttu að bæta við blæbrigðaskalann .
Það tekur mislangan tíma fyrir höfunda að stilla og aga röddina sína .
Að skrifa ljóð er ágætisleið til þess en þegar ég skrifa ljóð snýr aginn að því að hver setning þarf helst að vera heimur í sjálfri sér og allir stafirnir þurfa að vera á hárréttum stað , en þegar kemur að því að skrifa lengri sögu verður maður að sleppa takinu en halda yfirsýninni .
Það er öðruvísi agi .
" Breyskleiki manneskjunnar Þetta eru sögur um fólk sem er ráðvillt , óútreiknanlegt en býsna seigt .
Þegar ég las þessar sögur hugsaði ég með mér að þú hlytir að hafa brennandi áhuga á fólki .
" Ég hef alltaf velt fyrir mér breyskleika manneskjunnar og hef mikið hugsað um dómhörkuna í okkur .
Það eru ótal hliðar á öllu sem gerist í mannlegum samskiptum og það er verðugt verkefni að takast á við það og reyna að miðla því til fólks í gegnum texta .
Þegar ég sest niður og skrifa þá verð ég þögult vitni að því sem persónur gera .
Ég dæmi þær ekki , það er ekki hlutverk mitt að dæma eða predika .
Nálgunin sem ég nota er oft að reyna að lýsa fólki sem er ólíkt mér að formi og nafni til , miðaldra bensínafgreiðslumanni í Kanada til dæmis .
Þannig er ég frjálsari frá sjálfri mér og svo reyni ég að telja mér trú um að persónan sé fær um að koma mér á óvart .
Ef ég er heppin þá gerir hún það kannski .
" Sögurnar gerast víða um heim , enda hefur Kristín , sem er 29 ára gömul , búið í ýmsum löndum , þar á meðal í Svíþjóð , Þýskalandi , Ungverjalandi , Tyrklandi , Spáni og nú síðast Kanada .
Hún er myndlistarmenntuð og er að ljúka mastersgráðu á teiknibraut í listaháskóla í Montreal .
" Frá því ég var sautján ára hef ég verið á dálitlu flakki , " segir hún .
" Ég hef aldrei fest rætur á einum ákveðnum stað og það finnst mér mikilvægt .
Það er staðreynd að það er gott fyrir sköpunarkraftinn að fara á milli staða , það er eins og að vera með myndavél .
Þegar maður kemur á nýjan stað er maður stöðugt að sjá eitthvað í umhverfinu sem maður þarf að taka mynd af .
En þegar ég geng Laugaveginn er allt svo kunnuglegt að ég tek ekki eftir því og hef enga þörf fyrir að taka upp myndavélina .
Þannig finnst mér gott að vera í útlöndum og skrifa um Ísland .
Ég á erfitt með að skrifa um Ísland meðan ég er hérna , alveg eins og ég á erfitt með að skrifa sjálfsævisögulegan texta .
" Skáld og teiknari Þér finnst þú ekkert tvíklofinn listamaður eða tekst þér fullkomlega að samræma það að vera skáld og teiknari ? " Þetta er flókið vegna þess að ég get ekki bæði skrifað og teiknað á sama tíma .
Ég þurfti að taka mér frí frá skólanum í Montreal til að ljúka við bókina vegna þess að ég get ekki skrifað þegar ég er að teikna .
Ég hef oft reynt það en aldrei tekist .
Svo fór ég í þriggja mánaða ferð til Ekvador og Kólumbíu þar sem ég lauk við sögurnar og hékk utan í loftkælingunni og hugsaði : " Af hverju kom ég hingað í þennan skelfilega hita ? Það er ekki hægt að hugsa í svona miklum hita .
" En svo var það allt í lagi .
Þó að vitræn hugsun sé vissulega nauðsynleg er líka mikilvægt að hún nái jafnvægi með hinu röklausa og ómeðvitaða .
Það er svo stór hluti af okkur sem er stöðugt starfandi en nær sjaldnast máli , kallar á nálgun sem er bæði beinskeytt og hopandi .
Þegar þú nálgast dýr í skógi horfirðu ekki beint á það heldur útundan þér .
Ég hef oft hugsað : " Ég ætla að einbeita mér að myndlistinni og hætta að skrifa " , en eftir nokkra mánuði er ég farin að sakna þess svo mikið að skrifa að ég verð að setjast niður og vinna texta .
Svo hef ég líka hugsað mér að verða bara rithöfundur en áður en ég veit af er ég farin að stelast til að teikna .
En auðvitað hefur það hjálpað mér helling sem skáldi að hafa fengið myndlistarmenntun .
Í prinsippinu er enginn munur á þessu tvennu og þar felst kannski skýringin á því að ég á erfitt með að sinna hvoru tveggja í einu .
Það væri eins og að drekka sama kaffibollann tvisvar , samtímis .
Móðir þín er Ingibjörg Haraldsdóttir ljóðskáld og þýðandi .
Hefur hún hjálpað þér á listabrautinni ? " Hún hefur hjálpað mér mjög mikið og mér finnst ég vera lánsöm að hafa alist upp með þessa fyrirmynd ; konu sem hefur lifibrauð af listum .
Ég þurfti aldrei að efast um að það væri hægt af því ég sá að það var hægt .
Svo er hún líka svo frábær manneskja sem hefur alltaf hvatt mig í því sem ég geri og sýnt því áhuga án þess að vera með einhvern þrýsting .
Þegar ég byrjaði að skrifa sem snemmunglingur var líka mikilvægt í ferlinu að hafa einhvern nálægan sem veigraði sér ekki við að lesa yfir og koma með ábendingar .
" Möguleikar smásögunnar Er ekki öðruvísi tilfinning að senda frá sér smásagnasafn en ljóðabók .
Er ekki meiri kvíði og spenna í kringum útgáfu smásagnasafnsins ? " Jú , maður er berskjaldaðri í prósa en í ljóði .
Fólk tengir ljóð við persónulega hluti og finnst að þau hljóti að fjalla um einhver hjartans mál skáldsins , sem þau gera auðvitað en samt er auðveldara að dulbúa hjartasárin í ljóðformi , sérstaklega þegar maður er kominn af stað með eitthvert táknkerfi sem verður jafnvel eins og hálfgerður dulkóði .
Í prósanum birtast myndir af manneskjum og atburðum .
Hvort sem þessar myndir eru skáldaðar eða byggjast á reynslu , standa þær einhvern veginn naktari , eru tengdar þessum böndum við raunveruleikann og birtan sem raunveruleikinn kastar er svo hráslagaleg .
Ljóðið er miklu meira fótósjoppað .
" Kristín er með nýtt verk í vinnslu , sögu sem hún segist ekki enn vita hvort verði löng eða stutt .
" Mér finnst það ekki skipta öllu máli , " segir hún .
" Ég ákvað að byrja strax að skrifa þegar handritið að þessari bók var komið í prent .
Sennilega stressviðbrögð hjá mér .
Ef mér líður illa eða eitthvað er erfitt þá fer ég alltaf að skrifa .
Það er ágætis aðferð til að fjarlægja sig úr aðstæðum en á sama tíma ansi mótsagnakennd þar sem ég ramba auðvitað alltaf inn í þær miðjar aftur .
Eins og strútur sem stingur hausnum í holu en poppar uppúr henni hinum megin ! " Heillar smásagnaformið þig ? " Ég hef alltaf haft gaman af smásögum , en hef líka haft þá algengu ranghugmynd að smásögur væru hálfkaraðar skáldsögur eða eins konar sýnishorn af verkum höfundar .
En svo las ég smásögur Alice Munro .
Hún er komin yfir áttrætt og hefur sent frá sér fjölda smásagnasafna sem eru öll frábær .
Þegar ég fór að sökkva mér ofan í verk Munro sá ég þessa miklu möguleika smásögunnar .
Ef það hentar mér að skrifa smásögur betur en að skrifa lengri sögur þá getur vel verið að ég haldi mig við að skrifa smásögur .
Svo getur líka verið að ég byrji að skrifa og geti ekki hætt og úr verði skáldsaga .
Reyndar fæ ég svolitla köfnunartilfinningu við tilhugsunina um að skrifa langa sögu og festast svo kannski í henni miðri með persónum sem ég er orðin þreytt á og finna svo ekki leiðina út úr verkinu aftur , pikkföst uppi á heiði með pirrandi ferðafélögum , það væri agalegt .
Langar eða stuttar sögur , það verður bara að koma í ljós , ég tek engar ákvarðanir fyrirfram .
Mér finnst alltaf skemmtilegast að byrja á sögu , það er eins og að ganga inn í nýja vídd .
Tölvan mín er stútfull af upphafsorðum en ég fæ aldrei miðbikshugmyndir , eða stórkostlega vitrun um ákjósanleg málalok .
Sum upphafsorðin búa bara yfir aðdráttarafli og mögulegri framvindu og önnur ekki .
Ef ég ákveð að skrifa sögu upp á 300 blaðsíður getur vel verið að hún klárist á síðu þrjú og þess vegna er ágætt að vera sveigjanlegur .
Sem betur fer snúast skriftirnar ekki um viljastyrk heldur þörf .
" 