Íslendingar eru mestu loftslagssóðar á Norðurlöndum , ef marka má frétt sem vakti nokkra athygli í vikunni .
Fréttin er byggð á upplýsingum í nýútkominni norrænni hagtöluárbók ársins 2010 , en þar má sjá að Íslendingar eru eina Norðurlandaþjóðin sem hefur aukið losun gróðurhúsalofttegunda miðað við höfðatölu frá árinu 1990 .
Sú aukning er ekki lítil , rúm 14% , en á sama tíma hafa aðrir Norðurlandabúar dregið úr losun sinni , mismikið þó .
Mest hafa Svíar dregið úr losun , eða um tæp 18% , Danir hafa dregið úr losun um tæp 12% , Finnar um 7% og Norðmenn um 3,5% .
Þessar upplýsingar komu mörgum á óvart , enda höfum við frekar vanist því að heyra vistvænu orkunni okkar hampað og góðu umhverfisstarfi .
Hvað veldur þá þessum mikla mun á okkur sem þjóð og hinum Norðurlöndunum ? Í athugasemdakerfum fréttamiðlanna mátti sjá ýmsar kenningar almennings um orsakirnar , s.s. títt millilandaflug , eldgos og álver .
Þegar rýnt er í opinberar tölur kemur þó ýmislegt í ljós , t.a.m. að ekki sé hægt að skella skuldinni á millilandaflugið , því útblástur gróðurhúsalofttegunda af völdum flugs og siglinga milli landa telur ekki með í opinberu kolefnisbókhaldi .
Hið sama gildir um eldgos , líkt og þau sem urðu á Fimmvörðuhálsi og í Eyjafjallajökli í vor og því hafa þessi atriði ekki áhrif á ofangreinda útreikninga .
Samgöngur , jarðvarmavirkjanir og úrgangur Hins vegar hitta menn naglann á höfuðið þegar þeir nefna álverin , því losun gróðurhúsalofttegunda frá stóriðju hefur aukist yfir 140% frá 1990 til 2008 , samkvæmt upplýsingum frá umhverfisráðuneytinu , en á þeim tíma var farið í stóriðjuverkefni á borð við ný álver á Grundartanga og Reyðarfirði og stækkun álversins í Straumsvík og Járnblendiverksmiðjunnar .
Hér eru á ferð heildartölur , en ekki tölur miðaðar við höfðatölu .
Engu að síður gefa þær ágæta hugmynd um hvar orsakarinnar er að leita .
Þar með er sagan ekki öll sögð , því þegar litið er á losun gróðurhúsalofttegunda utan stóriðju sést að hún hefur aukist um 14% frá 1990 til 2008 .
Ef frádráttur vegna bindingar kolefnis með skógrækt og landgræðslu er talin með er nettólosun hins vegar nær óbreytt frá 1990 til 2008 .
Helstu ástæður aukningarinnar eru samgöngur innanlands , en útblástur vegna þeirra hefur aukist um 365 þúsund tonn koltvíoxíðígilda .
Sömuleiðis hefur útblástur vegna orkuframleiðslu ( aðallega jarðvarmavirkjana ) aukist um 105 þúsund tonn og vegna úrgangs um 41 þúsund tonn .
Á sama tíma hefur útblástur vegna sjávarútvegs hins vegar dregist saman um 200 þúsund tonn .
Sé losunarspá Umhverfisstofnunar til næstu áratuga skoðuð sést að gert er ráð fyrir tvenns konar sviðsmyndum , annars vegar þar sem heildarlosunin muni aukast frá árinu 2008 um 22% fram til ársins 2020 og um 15% fram til ársins 2050 .
Hin sviðsmyndin er öllu bjartsýnni og gerir ráð fyrir samdrætti í heildarlosun , um tæp 5% fram til ársins 2020 og um 17,5% til ársins 2050 .
Hvorug spáin gerir ráð fyrir sérstökum aðgerðum til að draga úr losun , en samkvæmt drögum að aðgerðaráætlun , sem umhverfisráðuneytið birti í fyrra , er gert ráð fyrir átta meginaðgerðum sem eiga að leiða til 19-32% minni losunar árið 2020 en spár Umhverfisstofnunar gera ráð fyrir .
Fjölmargar aðgerðir mögulegar Hægt er að grípa til margvíslegra mótvægisaðgerða vegna losunar gróðurhúsalofttegunda á Íslandi , eins og kemur fram í ítarlegri skýrslu sérfræðinefndar á vegum umhverfisráðuneytisins sem út kom í fyrra .
M.a. er mikilvægi skóg- og landgræðslu sem og endurheimt votlendis undirstrikað í skýrslunni , en fram kemur að hægt væri að auka bindingu koltvíoxíðs um 2.400 þúsund tonn , eða um rúmlega 50% af áætluðu útstreymi ársins 2020 , með slíkum aðgerðum .
Í skýrslunni er bent á mögulegar mótvægisaðgerðir í öllum atvinnugeirum .
Meðal aðgerða má nefna bindingu koltvíoxíðs frá jarðvarmavirkjunum í berg ( basalt ) , að styrkja hjólreiðar og almenningssamgöngur , fjölga sparneytnum bifreiðum sem og þeim sem ekki ganga fyrir jarðefnaeldsneyti ( s.s. rafmagnsbílum og metanbílum ) að bæta framleiðslustýringu í áliðnaði , að auka notkun viðarkurls í stað kola og koks í járnblendiiðnaði , bæta orkunýtingu búnaðar í sjávarútvegi , að draga úr myndun úrgangs og fanga hauggas og breyta meðferð búfjáráburðar í landbúnaði svo fátt eitt sé nefnt .
