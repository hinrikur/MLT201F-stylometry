Það var kannski við hæfi en sama daginn og ég fékk leyfi til að kjósa liðið var mér boðið að gera grín að því , " segir Kristinn Pálsson skopmyndateiknari sposkur á svip en hann var ráðinn að Morgunblaðinu á átjánda afmælisdegi sínum , 6. maí síðastliðinn .
" Ég sá að Morgunblaðið var að auglýsa eftir nýjum teiknara og ákvað að taka þátt í samkeppninni , " útskýrir Kristinn en viðurkennir að hafa verið svolítið uggandi vegna aldursins .
" Ég var alls ekkert að flíka því hvað ég var gamall , " segir hann kíminn .
Og hann var ráðinn .
" Ég held að menn hafi ekki gert sér grein fyrir því hvað ég er ungur fyrr en ég stóð inni á skrifstofu hjá Haraldi Johannessen ritstjóra .
Ég held hann hafi verið svolítið hissa en hann leit strax á björtu hliðina – blaðið væri að leita að teiknara til næstu áratuga .
Ég hlýt að uppfylla það skilyrði – er eflaust yngsti starfandi skopteiknari á Íslandi og þó víðar væri leitað .
" Fyrstu mánuðina birti blaðið þrjár myndir eftir Kristin á viku en vegna anna í námi í Verzlunarskóla Íslands birtast myndir hans einungis í Sunnudagmogganum í vetur .
Vill búa í Eyjum Kristinn er borinn og barnfæddur Vestmanneyingur , sonur hjónanna Rutar Haraldsdóttur , framkvæmdastjóra hjá Vestmannaeyjabæ , og Páls Þórs Guðmundssonar , framkvæmdastjóra Hugins ehf. Kristinn lauk grunnskólaprófi í Eyjum en hóf nám við Verzlunarskóla Íslands fyrir tveimur árum .
Hann er nú á þriðja ári á náttúrufræðibraut , líffræðisviði .
Stefnirðu á framhaldsnám í líffræði ? " Ekki endilega .
Ég ætla að halda öllum dyrum opnum .
Ég gæti alveg hugsað mér að fara í eitthvað allt annað , það er raunar líklegra en hitt .
Hvað það verður er hins vegar óráðið .
Hitt er hins vegar víst að ég stefni að því að búa í Vestmannaeyjum í framtíðinni .
Ég er mikill Eyjamaður .
" Hvenær byrjaðirðu að teikna ? " Í leikskóla , eins og allir aðrir , og hef eiginlega ekki náð að vaxa upp úr því .
Teikning er eitt af aðaláhugamálum mínum en ég hafði lítið gert af því að teikna fólk fyrr en ég var fenginn til þess fyrir síðustu Alþingiskosningar .
Þær myndir birtust í Stofnum , sem er blað ungs fólks í Eyjum og kemur út nokkrum sinnum á ári .
Það voru myndir af svipuðu tagi og ég hef unnið með á síðum þessa blaðs .
" Nú eru liðnir fjórir mánuðir síðan þú byrjaðir að teikna í Morgunblaðið .
Hvernig hefur þér líkað nýja starfið ? " Mjög vel .
Þetta hefur verið virkilega skemmtilegt .
Það er hins vegar ekki sami maðurinn sem var ráðinn og er að teikna í blaðið í dag .
Stíllinn hefur breyst mikið og er ennþá í þróun .
Hann mun örugglega halda áfram að þróast ef ég verð áfram .
" Ef ? " Ég er alveg til í að vera áfram en það er ekki alfarið undir mér komið .
Það hafa orðið mannabreytingar í þessu starfi eins og öðrum .
" Fékk holl ráð hjá Sigmund Flestir vita að Sigmund , sem teiknaði skopmyndir í Morgunblaðið áratugum saman , er Eyjamaður eins og þú .
Þekkist þið ? " Ég kynntist honum fyrst í sumar , tók á mig rögg og heimsótti hann .
Sigmund var mjög almennilegur , sýndi mér sitt af hverju tagi og gaf mér holl ráð .
Það var ómetanlegt .
Ekki var annað að heyra en hann fylgdist með mér .
" Það er greinilegt á myndum þínum að þú fylgist vel með þjóðmálaumræðunni .
Hefurðu gert það frá blautu barnsbeini ? " Ekki segi ég það .
Áhugi minn á þjóðmálum jókst verulega eftir hrunið .
Ég segi bara eins og Jón Gnarr : Þegar þetta fólk fór að trufla mitt líf langaði mig að trufla líf þess á móti .
Á stuttum tíma lærði ég hvernig stjórnkerfið virkar og hef fylgst grannt með síðan .
Það er ótrúlega gaman að vera inni í málum og geta lagt eitthvað að mörkum í umræðunni .
Teikningin er mín leið til þess .
" Heldurðu að unglingar á landsbyggðinni fylgist almennt betur með landsmálum en jafnaldrar þeirra hérna á höfuðborgarsvæðinu ? " Það er örugglega misjafnt og svæðisbundið .
Landsbyggðin þarf oft að verja hagsmuni sína sem getur verið erfitt í landi þar sem öllu er stýrt úr 101 .
Mín tilfinning er sú að almenn þekking og áhugi ungs fólks á stjórnkerfinu sé af skornum skammti .
Því er upp til hópa alveg sama .
Ég er til dæmis ekki viss um að margir á mínum aldri viti hver er seðlabankastjóri eða yfir höfuð hvaða hlutverki Seðlabankinn gegnir .
Að mínu viti liggur sökin að miklu leyti hjá skólakerfinu .
Ég hef lengi verið þeirrar skoðunar að það þurfi að kenna krökkum miklu fyrr að þekkja sitt land og hvernig stjórnkerfið virkar .
Á móti kemur að það er gríðarlega vandasamt að kenna börnum þessa hluti .
Vald kennarans er ótrúlega mikið .
Kennslan má ekki velta á því hvar kennarinn stendur í pólitík sjálfur .
" Þekkir bara kurteist fólk Hvernig viðbrögð hefur þú fengið við myndunum ? " Ég hef eiginlega bara fengið jákvæð viðbrögð .
Kannski þekki ég bara kurteist fólk ? " svarar hann sposkur .
Hvað finnst félögum þínum í Verzló um þetta starf þitt ? " Ég held að þeim þyki þetta frekar gaman þó þeir skilji ekki alltaf myndirnar .
Mín kynslóð les fréttir meira á netinu en í blöðum og þeir urðu mjög hissa í haust þegar ég byrjaði að mæta með Morgunblaðið í skólann .
Ég næ ekki að klára að lesa það áður en ég fer að heiman á morgnana .
Sumir kennarar urðu líka frekar forvitnir .
Félagarnir eiga til að stela frá mér Monitor og íþróttasíðunum en ég sit eftir með stjórnmálaumfjöllunina , " segir Kristinn hlæjandi .
Hvað finnst þér skemmtilegast að teikna ? " Það sem er efst á baugi hverju sinni og það sem hentar vel í flotta mynd .
" Áttu þér einhvern uppáhalds karakter ? " Ég er ennþá að átta mig á því , fólk liggur misvel við penna .
Jón Ásgeir hefur komið nokkrum sinnum , það er gaman að teikna hann , og svo auðvitað Steingrímur J. Hann er mest allra í sviðsljósinu , blessaður .
Þegar ég byrjaði átti ég von á því að Jóhanna Sigurðardóttir yrði aðallega undir penna en það hefur ekki verið þannig .
Hún hefur ekki verið sérlega áberandi í sumar og haust .
" Bíður eftir Obama Hvað með erlenda stjórnmálamenn , brennurðu í skinninu að teikna einhvern af þeim ? " Já , Barack Obama Bandaríkjaforseta .
Ég bíð spenntur eftir að hann detti inn .
" Hefur enginn hringt brjálaður í þig út af teikningu ? " Nei , ekki ennþá .
Menn hafa samt kvartað .
Þannig sakaði Svavar Gestsson Davíð Oddsson um að leggja teiknurum blaðsins til efnið í viðtali í útvarpsþættinum Á Sprengisandi í sumar .
Mér þótti þetta frekar fyndið , þar sem ég sat og teiknaði um leið og ég hlustaði á þáttinn .
" Er Davíð þá ekkert að leggja þér línurnar ? " Nei , ég hef bara einu sinni hitt hann á ævinni .
Það var til að taka í höndina á honum eftir að ég var ráðinn í vor .
Ég hef oft verið spurður að því hvort ég velji viðfangsefnið sjálfur eða hvort ég fái fyrirmæli frá ritstjórn blaðsins .
Þegar ég upplýsi fólk um að ég hafi algjörlega frjálsar hendur í efnisvali áttar það sig á því hvað þetta er mikil vinna .
Maður les öll blöð og horfir á alla fréttatíma , auk þess að vera stöðugt á netinu .
Annars væri þetta ekki hægt .
Svo á maður indæla ættingja sem benda manni oft á mikilvægustu málin .
" Það hlýtur líka að felast aukin pressa í því að skopmyndateiknarar blaðanna eru óvenju margir um þessar mundir ? " Að sjálfsögðu .
Maður vill náttúrlega ekki vera seinastur með fréttirnar .
Meðan ég var með þrjár myndir á viku þýddi ekkert annað en teikna þær daginn fyrir birtingu .
Ég gat í raun ekki byrjað fyrr en ég var búinn að sjá myndina hans Helga Sig , sem teiknaði á móti mér í blaðið .
Stundum kom fyrir að ég þurfti að slaufa góðri hugmynd vegna þess að hann var búinn að útfæra hana .
Eða þá einhver í öðru blaði .
Ég lít svo á að ég hafi aðeins meira svigrúm núna , þegar ég er bara einu sinni í viku .
Sunnudagsmogginn er vikurit og þess vegna er óhætt að horfa til atburða allrar vikunnar á undan .
" Leikur að orðspori Áttu einhver önnur áhugamál ? " Ég hef mikinn áhuga á öllum listum , lærði á píanó og hef einkum áhuga á leiklist .
Ég byrjaði í Leikfélagi Vestmannaeyja sem peyi og hef einnig leikið í Verzló .
Félagslífið í skólanum er frábært og ég sit í ritnefnd skólablaðsins , sem er mjög metnaðarfull útgáfa .
" Talandi um list , nær sú skilgreining utan um skopmyndateikningar í dagblöðum ? " List á að vera verk sem skaðar eða særir ekki aðra .
Fyrir þær sakir lít ég ekki á skopmyndateikningar sem list , þar er nefnilega verið að leika sér með orðspor og útlit fólks .
Ég lít heldur ekki á veggjakrot sem list vegna þess að þar eru unnin spjöll á eigum annarra .
Í mínum huga er teikningin sem form klárlega list en skopmyndin á þessum forsendum meiri blaðamennska .
Hafandi sagt það kemst fólk nú til dags upp með ótrúlegustu hluti í nafni listarinnar .
" 