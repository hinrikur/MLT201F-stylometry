Hvað ertu að hlusta á um þessar mundir ? Ég var að koma frá Ung Nordisk Musik-hátíðinni í Helsinki þar sem ég hlustaði á nýjustu strauma í skandinavískri samtímatónlist .
Það var svo gaman að heyra svona margs konar ólíka nálgun á tónlistina .
Þarna voru verk sem vöktu með mér áleitnar spurningar um tónlist .
Hvað er tónlist eiginlega og hvað er málið með gæsaflautuna og að spila á fiðlu með greiðu ! Hvaða plata er sú besta sem nokkurn tíma hefur verið gerð að þínu mati ? Þetta er svolítið stór spurning , eiginlega of stór , ég held það sé ekki til nein plata sem getur sóst eftir þessum titli .
Kanski er nærtækast að segja að það sé bara sú plata sem við uppgötvuðum síðast , því hún er þá efst í huga okkar , uppljómunin yfirgnæfir ennþá alla rökræna hugsun .
Í þessu tilfelli væri það Innundir skinni með Ólöfu Arnalds .
Hver var fyrsta platan sem þú keyptir og hvar keyptirðu hana ? Fyrsta vínilplatan held ég að hafi verið Listin að lifa með Stuðmönnum og fyrsti geisladiskurinn : Seventh Son of a Seventh Son með Iron Maiden .
Fyrsta kassettan minnir mig hins vegar að hafi verið Einn voða vitlaus með Ladda , hiklaust sú besta af ofantöldu .
Hvaða íslensku plötu þykir þér vænst um ? Ágætis byrjun með Sigur Rós stendur mér nær hjarta en nokkur önnur plata .
Með þessari plötu fönguðu þeir stemningu sem við þekkjum öll og getum auðveldlega tengt okkur við , en enginn hafði komið í tóna áður .
Fyrir mína kynslóð var hún líka ákveðinn hápunktur þróunar sem hafði verið í gangi í óræðan tíma , það var ekkert eins eftir að hún kom út .
Hvaða tónlistarmaður værir þú mest til í að vera ? Ég hef eytt öllum þessum árum í að móta sjálfan mig sem tónlistarmann og finnst heldur skítt ef ég á svo að fara að vera einhver annar tónlistarmaður ! Hvað væri það eiginlega ! ? Hvað syngurðu í sturtunni ? Ég syng ekki í sturtu en ég hugsa oft um tónlist meðan ég er í sturtu , en það eru hins vegar bara einhverjar innhverfar hugsanir um tónsmíðar mínar þá stundina .
Ég gæti drepið ykkur úr leiðindum ef ég færi eithvað að tjá mig um það hér ...
Hins vegar er kærasta mín óperusöngkona og stundum heyri ég barrokkaríur , eistnesk þjóðlög eða Avril Lavigne ( ! ) berast frá sturtunni .
Hvað fær að hljóma villt og galið á föstudagskvöldum ? Nú það er auðvitað iTunes-listinn sem ég hef útbúið og þróað með mér í nokkurn tíma , hiklaust mitt besta DJ-sett hingað til .
Svo er sinfónían alltaf með tónleika á föstudagskvöldum kl. 19 hér í Tallinn , þá er gaman að fara og kynna sér eitthvað af blaðsíðum tónbókmenntanna .
En hvað yljar þér svo á sunnudagsmorgnum ? Þættirnir Morgunstund með KK eru í miklum metum hjá mér og þar sem ég hef ekki alltaf tíma til að hlusta á þá í vikunni finnst mér ágætt að hlusta á upptökur frá liðinni viku á netinu .
