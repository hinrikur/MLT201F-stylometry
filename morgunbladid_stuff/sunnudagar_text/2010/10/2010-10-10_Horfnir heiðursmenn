Á dögunum féllu frá tveir mætir kvikmyndagerðarmenn með stuttu millibili .
Leikstjórinn Arthur Penn og leikarinn Tony Curtis , sem báðir eignuðust fyrir margt löngu heiðurssess í kvikmyndasögunni .
Þeir Penn og Curtis létust báðir í hárri elli ; Penn 88 ára og degi betur , Curtis þrem árum yngri .
Ferill beggja er litríkur og margslunginn og náði miklum hæðum .
Þegar hefur verið fjallað um lífshlaup hjartaknúsarans Curtis , hér verður stiklað á stóru um glæstan feril Penn , sem gerði nokkrar af öndvegismyndum síðustu aldar , þar af tímamótamyndir sem mörkuðu nýjar stefnur í kvikmyndagerð .
Líkt og margir starfsbræður hans á sama reki gerði Penn garðinn fyrst frægan í hörðum skóla sjónvarpsmynda sem teknar voru í beinni útsendingu langt fram á 7. áratuginn .
Þeir sem náðu tökum á þessari eldraun , leikstjórar , leikarar og aðrir sem komu að þessari þrautagöngu sem var tekin algjörlega upp í beinni útsendingu svo jafnvel minnsta smáatriði mátti hreint ekki fara úrskeiðis , eru sammála um að þarna hafi verið í gangi erfiðasti skóli í leikmyndagerð sem sögur fara af .
Penn er einnig þakkað að hafa innleitt öðrum leikstjórum fremur , evrópskt tilfinninganæmi og meistaraverkið hans , Bonnie and Clyde ( ´ 67 ) , var bylting í gerð glæpamynda , þrungin áður óþekktu ofur-ofbeldi og kynlífi sem fór síðan eins og logi um akur um allan heim .
Þessi bersögla og raunsæa mynd um skamma tilvist glæpagengisins sem kennt var við höfuðpaurana ( frábærlega leikna af Faye Dunaway og Warren Beatty , með engu síðri aukaleikurum í Gene Hackman , Estelle Parsons og jafnvel Michael J. Pollard ) átti minnisstæð augnablik á tjaldinu undir handleiðslu Penns .
Blóði drifin myndin fékk misjafna dóma á sínum tíma en er í dag talin eitt af meistaraverkum kvikmyndanna .
Hrikalegar lýsingar á lögleysunni sem lék lausum hala í kreppunni miklu og lýðhylli ómennskra bankaræningja á öllum tímum , var og er áhrifarík upplifun sem ruddi leiðina fyrir myndir á borð við Badlands ( ´ 73 ) og Natural Born Killers ( ´ 95 ) .
Ólst upp við kröpp kjör Penn ólst upp við kröpp kjör , föðurlaus og fjölskyldan í upplausn .
Æskuárin settu svip sinn á verkin hans , Penn lét oft í það skína að utangarðsfólk í samfélaginu væri það eina sem vekti virkilega áhuga hans , fólk sem væri utan slíks hóps í andlegum eða félagslegum skilningi virtist einungis til þess fallið að selja morgunkorn og ætti lítið erindi á tjaldið .
Almenningi væri hollt að beina athyglinni að hornrekunum í þjóðfélaginu – vildi hann komast til botns í því hvar hann væri sjálfur að bregðast .
Slík umfjöllunarefni voru áberandi í fyrstu bíómyndum Penns , t.d. vestranum The Left-Handed Gun ( ´ 57 ) , þar sem Paul Newman lék Billy the Kid , skömmu síðar gerði hann meistaraverkið The Miracle Worker ( ´ 62 ) , hina kvalafullu en innblásnu mynd um Helen Keller ( Patty Duke ) , og hvernig hún braust út úr sinni líkamlegu fötlun með hjálp talkennara ( Anne Bancroft .
) Penn fullkomnaði þessi verk síðar með Bonnie and Clyde og að lokum með Little Big Man ( ´ 71 ) , þar sem hann breikkaði sviðið enn frekar með því að umfaðma Cheyenne-ættbálkinn , hina upphaflegu , amerísku hornreku .
The Chase ( ´ 66 ) , minnisstæð spennumynd af sálfræðilegum toga með Brando , Jane Fonda , Redford og fjölda annarra stórleikara , má heldur ekki gleymast þegar tíndar eru til hans meginmyndir .
Þekking og reynsla Penn af leikhúsi , ekki síst hinum beinu útsendingum stórvirkja , gerði hann að einstökum leikaraleikstjóra .
Duke og Bancroft toppuðu aldrei Óskars-verðlaunaða frammistöðuna í The Miracle Worker , enn síður Parsons í Óskarsverðlaunahlutverkinu í Bonnie and Clyde .
Hackman kom sá og sigraði í sömu mynd og Beatty og Dunaway áttu nokkur af sínum bestu augnablikum í þessu stórvirki .
Pollard reis í ótrúlegar hæðir í þessari einu mynd og Chief Dan George var ómissandi þáttur og frækinn senuþjófur í Little Big Man .
Vegur Penns fór að dala þegar kom fram á 8. áratuginn .
Við gleymum honum hinsvegar aldrei vegna stórvirkjanna sem hann gerði fyrir þann tíma .
