MEÐ Einar Kárason rithöfundur Þetta 21 árs lið sem Eyjólfur Sverrisson hefur byggt upp á undanförnum tveimur árum hefur náð stórkostlegum árangri .
Við höfum aldrei séð neitt í líkingu við það í karlafótbolta .
Þeir gera jafntefli við og sigra Evrópumeistara Þjóðverja .
Það eru nógu stór tíðindi út af fyrir sig .
Svo unnu þeir Íra 6-2 á útivelli .
Þessi dæmi sýna að þarna er íslenskt landslið í gæðaflokki sem við höfum aldrei séð áður í karlafótboltanum .
Þrátt fyrir að á síðustu metrunum hafi A-landsliðið farið að hirða alla bestu bitana úr liðinu , þá eiga þeir möguleika á að komast í lokamót Evrópukeppni .
Þá hefði maður haldið að allir skynsamir menn myndu segja : Leyfum þessum strákum að klára þessa keppni .
A-landsliðið getur valið úr öllum öðrum fótboltamönnum frá tvítugu upp í fertugt .
Og lokakeppni EM U21 árs er engin smákeppni .
Ég man þegar ég flakkaði á milli sjónvarpsstöðva fyrir nokkrum árum að leita að fótbolta , þá sá ég útsendingu frá því á mörgum frægum stöðvum .
Ég minni á að Þjóðverjar sýndu síðustu keppni mikinn áhuga , vel að merkja unnu keppnina og fóru með þann árangur í heimsmeistarakeppnina , þar sem þeir slógu algjörlega í gegn , burstuðu Englendinga og Argentínumenn og töpuðu aðeins einum leik og það fyrir heimsmeisturunum .
Það er stórmerkilegt að Íslendingar eigi möguleika á stóra sviðinu , bara með því að þetta lið fái að klára þessa keppni í friði .
Þá yrðu þar lið eins og Ísland , Ítalía , Spánn og svo framvegis ! Það yrðu tímamót í íslenskum karlafótbolta .
Við höfum séð að bestu landsliðin okkar í handbolta á síðustu 15-20 árum hafa byrjað á toppsætum á EM eða HM með unglingalandsliðum og nokkrum árum seinna verða þau uppistaðan í A-landsliðinu .
Undantekningalaust eru það þau lið sem ná bestum árangri .
Nú höfum við tækifæri til að eignast lið í fótbolta , sem ekki mætir öllum þjóðum með því að bakka í vörn eða reyna að hanga á jafntefli , eins og A-landsliðið hefur gert síðustu 60 árin .
Það yrði hlegið að okkur um allan heim ef við glutruðum niður því tækifæri .
MÓTI Arnór Guðjohnsen knattspyrnumaður Mín skoðun er nú ósköp einföld .
Þegar maður er búinn með 21 árs landsliðið , þá er maður búinn með 21 árs landsliðið og kominn í A-landsliðið .
Jú , jú , auðvitað getur verið gaman að því að komast á stórmót .
En ég veit ekki hversu mikið það hefur að segja að komast í úrslitakeppni 21 árs liða .
Það er til hellingur af strákum sem eru þegar orðnir 21 árs og eru löngu komnir í A-landsliðið .
Ég ætla svo sem ekkert að fullyrða að allar þessar þjóðir sendi ekki sín sterkustu lið .
En það breytir ekki því , að það hlýtur að vera forgangur til staðar og í því felst að sterkasta landsliðið hlýtur að hafa forgang .
Það er alveg klárt í mínum huga að þetta veikir A-landsliðið .
Nokkrir af þessum strákum hafa spilað þrælvel með A-landsliðinu í síðustu leikjum , þó að þeir hafi ekki unnist .
Þeir eru komnir í landsliðsklassa og eiga að vera þar .
Þegar vísað er til þess , að yngri landsliðin í handbolta hafi komist á stórmót og það hafi skilað sér með A-landsliðinu þar , þá tel ég að samanburður á þessum íþróttagreinum eigi ekki við .
Það er miklu meiri samkeppni í fótboltanum en handboltanum – án þess að ég ætli að gera lítið úr árangri handboltalandsliðsins .
Það hefur staðið sig frábærlega á síðustu árum .
Það sem ég á við er að allir þessir strákar hafa spilað með öllum þessum unglingalandsliðum .
Þó að þeir fari ekki í úrslit í Evrópukeppni þýðir það ekki að þeir komi ekki góðir upp í A-landsliðið .
