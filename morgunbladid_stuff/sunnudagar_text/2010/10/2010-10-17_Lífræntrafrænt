Robyn og Hercules and Love Affair eru líkast til " stærstu " bönd Airwaves í ár , Bombay Bicycle Club og Everything Everything ábyggilega þau heitustu en ef við ættum að einblína á tónlistarlega vigt , myndi ég hiklaust sirka út Londonsveitina Tunng .
Rafkennd þjóðlagatónlist hennar ( folk-tronica , eins og það er víst kallað ) er heillandi , melódísk og framsækin í senn og grefur í enskan þjóðlagaarf á sama tíma og nýjasta tækni og vísindi liggja til grundvallar .
" Ég elska þessa tónlist " " Við erum nú bara að flytja í nýtt æfingahúsnæði , " segir Mike Lindsay , einn af forsprökkum Tunng .
Hann er nett móður og másandi , skvaldur í bakgrunni og maður eiginlega heyrir það í gegnum símann að hann heldur á pappakassa með gítarsnúrum í einni hendi og á farsíma í hinni .
Eftir að hafa skipst á kurteisishjali útskýrir Mike þennan samslátt ólíkra tónlistargeira fyrir blaðamanni " Tjaa ...
þetta byrjaði hjá mér og Sam ( Genders , sem nú er hættur ) .
Hann var að semja lög á kassagítar á meðan ég var að fikta við raftónlist .
Og þetta þróaðist mjög náttúrlega hjá okkur : áður en við vissum af vorum við búnir að gefa út plötu .
" Lindsay viðurkennir að hann hlusti mikið á gamla enska þjóðlagarokktónlist , eins og Pentangle og Fairport Convention .
" Ég elska þessa tónlist , en þetta er samt ekki eitthvað sem ég ólst upp við .
Þessi tónlist er hluti af uppvexti fólks sums staðar í landinu , einkanlega úti á landi .
" Borgar ekki reikningana Lindsay segist vinna við tónlist öllum stundum , hann semji við kvikmyndir m.a. en Tunng nái ekki að borga alla reikninga , ekki enn að minnsta kosti .
" Bandið er nú ekki það frægt , en við eigum harðsnúna aðdáendur á ólíklegustu stöðum .
Fólk sem kemur á tónleika er líka á öllum aldri .
Við erum ekki mjög svöl hljómsveit ( hlær ) og er ekki boðið á neinar verðlaunaafhendingar til dæmis .
Nei , ég er nú bara að grínast , við erum aðallega að hugsa um að búa til tónlist , það er nú svo einfalt .
" Við þetta kvöddumst við með kurt og pí og ég bað þennan vin minn vel að lifa .
Óskaði honum velfarnaðar í nýju æfingahúsnæði og öruggs flugs yfir Atlantsála .
Annars treður Tunng upp í Listasafni Íslands - Hafnarhúsi kl. 21.30 í kvöld , laugardagskvöld .
Láttu sjá þig , þú sérð ekki eftir því ...
Landi náð Nýjasta verk Tunng , And Then We Saw Land , er þeirra fjórða .
Á plötunni er meiri áhersla lögð á lífrænu hliðina en áður ; semsagt stafrænu dútli er ýtt til hliðar á " kostnað " lifandi hljóðfæra og meira gert af því að dýrka upp anda enska þjóðlagarokksins .
Tunng-sérkennin eru þó yfir og allt um kring sem fyrr , og eiginlega stórmerkilegt að finna megi svona grasvæna tónlist í Austur-London , af öllum stöðum .
