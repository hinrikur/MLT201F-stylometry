06.40 Ég skoða skilaboð og tölvupóst á meðan vatnið rennur í baðið .
Síðan er komið að verkefninu sem hófst í síðustu viku og mun standa í allan vetur , að fara í gegnum vínylhljómplötur heimilisins , hlusta á eina á hverjum morgni .
Leyfa sonunum , 16 og 18 ára að kynnast plötusafninu .
Langspil Jóhanns G. Jóhannssonar , dásamlegt í morgunsárið .
08.25 Haldið af stað í vinnu og skóla .
Við erum fimm saman í bílnum eins og iðulega á morgnana ; við hjónin , synir okkar menntskælingarnir Ómar Egill og Pétur Holger , og Erla Guðrún , kærasta Ómars .
Krakkarnir fara í MH .
9.00 Mætt í Háskólabíó .
Framundan er fyrsta æfing á Porgy & Bess , það er mörgu að sinna á fyrsta æfingadegi hverra tónleika .
Monika , samstarfskona mín , kemur hlaupandi , biður mig að finna til raddskrár fyrir hljómsveitarstjórann alveg eins og skot .
Venjulega koma þeir með raddskrár sjálfir , en svo er ekki í þessu tilfelli .
Leit að týndum nótum og alls kyns ljósritun er daglegt brauð , þessi morgunn er engin undantekning .
10.30 Ég er beðin um að útbúa æfingaparta fyrir sellóin af verkunum þremur sem á að spila á tónleikum 28. október .
Þá þarf að ljósrita upp úr nótunum sem notaðar eru á tónleikunum svo allir geti æft sig heima .
Svo vantar tvo bassaparta , fyrir sömu tónleika .
11.55 Tekið til við að ganga frá nótum sem notaðar voru við upptökur í síðustu viku .
Að þessu sinni var verið að hljóðrita fjórða disk hljómsveitarinnar með verkum eftir Vincent d ' Indy .
Verkin eru þrjú .
Eitt er nýkeypt inn í safnið , það þarf að skrá inn í kerfið og ganga frá í nótnahirslukassa .
Hin tvö eru leigunótur sem verða endursendar á tvo staði út í heimi .
14.30 Páll Óskar og Sinfóníuhljómsveitin halda saman ferna tónleika í byrjun nóvember .
Útsetjarar eru að skila mér nótunum þessa dagana , yfirleitt á stafrænu formi í tölvupósti .
Mikil vinna liggur í því að koma nótunum í það horf sem þarf til þess að hægt sé að spila eftir þeim .
Ljósrita , brjóta saman , líma , hefta , skrá og merkja .
Láta síðan sjá um að sett séu bogastrok í alla strengjaparta .
16.00 Í lok vinnudags fer ég á kynningu fyrir félagsmenn BHM hjá Veðurstofu Íslands .
Þar erum við upplýst um starfsemi Veðurstofunnar , sem snýst um ýmislegt fleira en að spá fyrir um veður , skemmtileg og fróðleg heimsókn .
17.30 Sæki Ragnar , manninn minn , í vinnu og við förum út í búð að kaupa í matinn , það er sagan endalausa .
18.30 Grjónagrauturinn kominn í pott , kanilsykurinn hristur saman , eldhúsið ilmar allt af kanil .
Smávegis vatn , mjólk og hrísgrjón soðið saman í klukkutíma þannig að grauturinn verði hnausþykkur og rjómakenndur .
19.50 Bein útsending frá Alþingi , þar sem forsætisráðherra flytur stefnuræðu .
Austurvöllur er stappfullur af mótmælendum .
Ég fylgist með útsendingunni eitthvað fram eftir kvöldi , man síðast eftir mér nokkrum mínútum fyrir kl. 22 , ég er að bíða eftir seinni fréttum .
En ég sá aldrei fréttatímann , var s.s. sofnuð áður .
