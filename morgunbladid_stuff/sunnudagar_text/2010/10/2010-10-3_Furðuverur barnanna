Við vorum með átak í verslunum okkar sem miðaði að því að hafa það huggulegt í haust og hvetja fjölskyldur til að lesa , leika og lita saman og einn þáttur í því var að halda þessa teiknisamkeppni , " segir Sólrún E. Sæmundsen , markaðsstjóri Eymundsson , sem hafði umsjón með keppninni .
" Hugmyndin að teiknisamkeppninni kviknaði þegar við vorum að skoða bókina 365 hugmyndir til að teikna og mála sem var að koma út hjá Forlaginu og ákváðum við því að slá til .
" Ákveðið var að efna til samkeppni þar sem teikna ætti furðuveru .
Verðlaun voru veitt í þremur flokkum : 4-6 ára / 7-9 ára / 10-12 ára .
Sólrún segir að þátttakan hafi farið fram úr björtustu vonum og skiluðu tæplega 300 börn myndum inn í keppnina sem allar eru birtar á facebooksíðu Eymundsson .
Spenna um niðurstöðu " Þáttakan var ótrúlega góð og það kom mér skemmtilega á óvart hversu mikinn áhuga hún vakti , segir Sólrún .
" Foreldrar hringdu í mig til að forvitnast um gang mála og biðu spenntir eftir niðurstöðu .
Okkur barst ótrúlega mikið magn af vönduðum og flottum myndum og það var gríðarlega erfitt verk fyrir dómnefndina að velja á milli efstu sætanna .
Það er greinilegt að íslenska þjóðin á mikið af upprennandi myndlistarfólki .
" Verðlaun í samkeppninni voru afhent síðastliðinn föstudag í verslun Eymundsson í Hallarmúla og þangað mættu fjölmargir ungir vinningshafar .
Í hverjum flokki voru veitt heiðursverðlaun fyrir fyrsta sæti og bókaverðlaun fyrir næstu níu sæti á eftir .
Í verðlaun fyrir fyrsta sæti var myndlistarpakki frá Eymundsson og bókagjöf frá Forlaginu , og fyrir viðurkenningarsæti var bókagjöf frá Forlaginu .
Í dómnefnd voru Hugleikur Dagsson , Kristrún Heiða Hauksdóttir og Ninja Maggadóttir .
