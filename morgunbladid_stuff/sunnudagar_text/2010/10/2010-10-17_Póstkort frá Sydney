Í þessum skrifuðum orðum sit ég í sólinni með ískaldan bjór , fylgist með hvernig vatnið dropar af glasinu í hitanum og hugsa um síðustu 14 mánuði í Sydney .
Ég hef legið á brimbretti með stökkvandi höfrunga mér við hlið , klappað kengúrum , unnið störukeppni við eitraðasta snák heims , synt með hákörlum og upplifað veður og náttúru sem er draumi líkast .
Þvílíkur tími .
Þvílíkur staður .
Ég get ekki annað en brosað .
Fyrir 230 árum tók Breska heimsveldið furðulega ákvörðun .
Það ákvað að doka við í skúraveðrinu á Bretlandseyjum en senda afbrotamenn og fanga til paradísar .
Fyrstu nýlendunni var komið á fót í suðausturhluta Ástralíu árið 1788 , í Sydney .
Í 17.000 km fjarlægð frá Reykjavík stendur borgin sem er nú höfuðborg New South Wales-fylkis .
Í henni búa í kringum 4,5 milljónir manna , sem gerir hana að stærstu og fjölmennustu borg Ástralíu .
Sydney er ein af leiðandi fjármála- og viðskiptamiðstöðum suðurhvels jarðar .
Í henni er rík fjölmenning þar sem fólk úr öllum heimshornum kemur saman .
Þjóðarframleiðslan samanstendur að mestum hluta af þjónustugeiranum , þar sem ferðamannaiðnaður , aðfluttir háskólanemar og fjármálaþjónustur vega þyngst .
Ástralía er þó einnig rík af auðlindum og flytur út umtalsvert magn af landbúnaðarafurðum og kolum til Asíu og Nýja-Sjálands .
Sydney , með hin víðfrægu Bláu fjöll ( e. Blue Mountains ) í vestri og hvítar strandir með tærum sjó í austri , hefur margt sem gleður augað .
Þar á meðal er stolt Ástrala , Óperuhúsið , vinsælasta strönd Ástralíu , sem heitir Bondi Beach , Darling Harbour , sem er gullfalleg höfn umkringd flottum veitingastöðum og skemmtistöðum auk þess sem hafnarbrúin og Sydney Tower rísa tignarlega í hjarta borgarinnar .
Í Sydney geta allir fundið eitthvað við sitt hæfi .
Námsmenn geta valið úr risastórum og virtum háskólum sem bjóða upp á ógrynni námsleiða , listaunnendur geta sótt listahátíðir og fjöldann allan af söfnum og kvikmyndaunnendur geta sótt árlegar kvikmynda- og stuttmyndahátíðir í almenningsgörðum borgarinnar .
Fyrir tónlistarelskendur er úr miklu að moða þar sem Sydney er vinsæll áfangastaður fyrir stærstu nöfnin úr hverri tónlistarstefnu .
Nýlega hafa Pearl Jam , Britney Spears og Prodigy tryllt lýðinn auk þess sem minni spámenn á borð við Emilíönu Torrini og Sigur Rós hafa látið sjá sig .
Árlega eru einnig risastórar tónlistarhátíðir eins og Big Day Out og Future Festival .
Ástralar eru miklir íþrótta- og útivistarunnendur .
Það er ekki vitlaust að skella sér í fjarþjálfun hjá Gillz áður en haldið er út á strönd þar sem brimbrettaiðkun , ruðningur og ástralskur fótbolti skilja heimamenn eftir með lága fituprósentu en mikið af kjöti .
Ruðningur er hálfgerð trúarbrögð í Ástralíu og það ríkir skemmtilegur rígur á milli New South Wales og Queensland þegar State of Origin , sem er stjörnuleikur á milli vígalegustu ruðningskappa fylkjanna , á sér stað .
Síðustu ár hefur Queensland því miður skúrað gólfið með mínum mönnum í New South Wales og í hita leiksins hafa Golíatar vallarins oft látið högg fljúga í allar áttir .
Þriðja vinsælasta hópíþróttin á eftir ruðningi og áströlskum fótbolta er krikket .
Hvers vegna hún er vinsæl get ég þó ekki útskýrt .
Ástralía í heild er mjög safarík fyrir þá sem njóta þess að ferðast .
Frá Sydney er hægt að ferðast í allar áttir .
Í suður má finna Canberra , Melbourne , Snowy Mountains og Great Ocean Road .
Í norðvestur eru síðan óbyggðirnar , þar sem Alice Springs , Uluru og frumbyggjar ráða lögum og lofum .
Í norður er austurströndin sem inniheldur gersemar borð við Byron Bay , Surfers Paradise , Rainbow Beach , Fraser Island , Cape Tribulation og kóralrifin .
Vert er að benda á að flatarmál Ástralíu er 77 sinnum meira en Íslands svo að það borgar sig að vanmeta ekki fjarlægðirnar og taka sér góðan tíma í ferðalagið .
Afsökunin sem ég notaði til að koma mér hingað út var meistaranám í verkfræði .
Ég stundaði nám við University of Technology Sydney sem er staðsettur í miðbænum og bjó með góðvini mínum Kristni F. Hrafnssyni í fjögurra mínútna göngufjarlægð frá Bondi Beach .
Ég mun skilja við Sydney með söknuði og það loforð að í framtíðinni munum við hittast aftur .
Ég hvet sem flest af ykkur til þess að finna ykkar eigin afsökun og láta vaða til landsins undir niðri .
Ólafur Páll Árnason 