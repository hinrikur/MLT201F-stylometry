Þeir sem séð hafa perluna The Last Detail ( ' 73 ) minnast frumraunar leikarans Randys Quaids í hlutverki einfeldningsins Meadows .
Hlutverkið færði Quaid frægð , frama og óskarstilnefningu .
Síðan hefur mikið vatn runnið til sjávar og leikarinn átt litlu gengi að fagna undanfarin ár , síðast er hann minnisstæður sem bóndinn sem ræður kúrekana Jake Gyllenhaal og Heath Ledger til að gæta hjarðar sinnar í Brokeback Mountain ( ' 05. ) Nú er öldin önnur , þær fréttir voru að berast að þessi stóri bróðir Dennis ( sem hefur yfrið nóg að gera í kvikmyndaheiminum ) hefði sótt um hæli í Kanada , ásamt konu sinni Evegenu .
Telja þau að glæpagengi sem myrðir frægt fólk úr leikarastétt , þ.ám .
Heath Ledger , Chris Penn og David Carradine , sé á hælum þeirra .
Forsagan er sú að þau voru fangelsuð um miðjan október fyrir að brjótast inn í gestaheimili sveitaseturs sem þau áttu meðan allt lék í lyndi – fyrir áratug eða svo .
Býlið er í Montecito , í nágrenni Santa Barbara , þar sem dómur var kveðinn upp yfir hjónunum og þeim sleppt gegn 50.000 dala tryggingu .
Allt er málið hið einkennilegasta og ber vott um slæmt ástand parsins , sem komst m.a. í kast við lögin fyrir greiðslukortasvindl og aðra smáglæpi á síðustu árum .
Þeir eru fleiri sem hallast að þeirri skoðun að hér sé um að ræða ofsóknaræði sökum misnotkunar eiturlyfja og áfengissýki , sem sé komin á mjög alvarlegt stig , ekki síður hjá Evegenu .
Randy var gómaður af landamæravörðum í Vancouver sem voru með handtökuskipun á hendur honum frá Bandaríkjunum .
Kona hans , sem er 47 ára , slapp ekki heldur undan armi réttvísinnar , en hinn 66 ára gamli leikari og frú höfðust við í 10 ára gamalli Toyota-bifreið .
Sorglegur endir á ferli sem hófst svo vel hjá þessum sérstaka leikara sem skemmti okkur í fjölda mynda á meðan allt lék í lyndi .
Alls kom Randy fram í um 70 verkum en blómatími hans var frá því snemma á 8. áratugnum fram á þann 10 .
Auk framangreindra eftirminnilegra verka hans má nefna Kingpin , gamanmyndaröðina sem kennd er við National Lampoon ' s Vacation , Midnight Express , The Long Riders og Independence Day .
saebjorn@heimsnet.is 