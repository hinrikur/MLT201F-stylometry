Það er hlýtt heima hjá Auði Jónsdóttur , þó að það andi köldu inn um opinn glugga , sem þó hvergi er sýnilegur .
Þannig er veröld mótsagna og andstæðna , sem Auður leikur sér með í bókum sínum ; kannski er það einmitt við núninginn þarna á milli sem sögurnar verða til .
Blaðamaður er kominn í skáldlegar stellingar .
Bara nokkuð ánægður með sig .
En það er ekkert skáldlegt við upphaf samtalsins .
" Það er brúsi á borðinu með kaffi , " segir Auður .
" Ég gat ekki opnað kaffikönnuna .
Maðurinn minn er í útlöndum og skrúfaði lokið svo fast á .
Þannig að ég er með gamaldags uppáhellingu .
Ég vona að það sé í lagi .
" Það má ráða af þessu , sem löngum hefur verið vitað , að rithöfundar taka kaffi mjög alvarlega .
Enda er það ein undirstaðan í vinnudegi , sem krefst einbeitingar og er í föstum skorðum .
Þegar kaffið er komið í bollana er ekki eftir neinu að bíða .
– " ...
það er enginn guð , bara rolla sem heitir Dollí , " hugsar Klara með sér í Fólkinu í kjallaranum , skáldsögu sem ratar um helgina á fjalir Borgarleikhússins .
Ert þú trúaðri en hún ? " Ég held að ég sé bara efasemdamanneskja , en ég er endalaust að velta þessu fyrir mér .
Ég er ekki í þjóðkirkjunni lengur og ekki trúuð á guð , en mér finnst gaman að velta fyrir mér heimsvísindum og trúarbrögðum .
Ætli glasið sé ekki stundum fullt , stundum hálft og stundum bara klónuð rolla sem heitir Dollí .
" – Þetta er eins og annað í lífi rithöfundarins – engin endanleg svör ? " Og það er svo skemmtilegt ! Það væri leiðinlegt að hafa svörin .
Þess vegna er gefandi að vinna við skáldskap .
Hann verður trúarbrögð , hlutirnir fá tilgang af því að þeir eru efniviður í sögur og lífið öðlast innri tilgang sem er skáldskapur .
Skrifunum fylgir svo mikið vellíðunarflæði tilfinninga að maður getur orðið háður því .
" – Er maður það ekki ? " Jú , og það gerðist hjá mér í blaðamennskunni .
Þar kvikna hugmyndir og maður kynnist fólki .
Ég vann á DV , þar sem allt var að gerast , og líka á tímaritum , þar sem ég kafaði langt inn í líf fólks .
Það var góður skóli að fá hugmyndir og klára þær , losna við verkkvíðann .
En svo varð ég að rífa mig upp úr þeim farvegi þegar ég fór í hinar skriftirnar , af því að vinnubrögðin eru svo ólík – bókarskrif eru meiri hugleiðsla .
" – Klara trúir á " John Lennon , Woody Allen og sérkennilegan satíruhöfund að nafni John Kennedy Toole sem framdi sjálfsmorð um þrítugt .
" " Toole skrifaði Aulabandalagið og saga hans er ótrúlega sorgleg .
Hann bjó hjá mömmu sinni og skrifaði bók sextán ára , sem kom ekki út fyrr en löngu seinna .
Svo skrifaði hann Aulabandalagið sem enginn vildi gefa út , þvældist á milli forleggjara árangurslaust og framdi loks sjálfsmorð .
Tíu árum seinna fann mamma hans handritið , útatað í kaffiblettum , fór með það til útgefanda , sem hélt ekki vatni yfir því og Toole uppskar Pulitzer fyrir bókina .
Það var í fyrsta skipti sem dáinn maður fær verðlaunin .
Sem höfundur var hann langt á undan sinni samtíð .
Ég eignaðist bókina þegar ég var sautján ára , las hana aftur og aftur , en svo rann hún sitt skeið á enda , eins og margar bækur í lífi manns .
En hún hafði mikil áhrif á mig .
Annað líf er nokkurskonar tilraun til að vinna úr þeim áhrifum , stíllinn þannig að maður veit ekki alveg hvort það er grín eða alvara .
" – Um foreldra Klöru skrifarðu í Fólkinu í kjallaranum : " Þau voru þrítug með tvær dætur og svo langan skuldahala að fjölskyldan hefði getað fetað sig eftir honum heim til Íslands .
" Þetta er veruleiki margra .
" Það er merkilegt við bækur hvernig atburðarásin í samfélaginu setur söguna í allt annað ljós .
Önnur slík bók er Theresa Raquin eftir Zola , um konu sem myrti eiginmann sinn og fær makleg málagjöld , en í dag er hún lesin á allt öðrum forsendum og er hetja femínista .
" – Það má kannski líka segja um Hallgerði ? " Já , það er flott hvernig þær verða að hetjum þessar vondu konur , sem auðvitað eru ekkert vondar .
" – Fólk geymir ýmis leyndarmál í kjöllurum .
Og það er hlutverk höfunda að róta í þeim ? " Maður verður að vera óhræddur við það .
Ég man þegar ég hlustaði á Isabel Allende halda erindi í Kaupmannahöfn .
Þá fyrirgaf ég sjálfri mér að hafa haldið upp á hana .
Hún var spurð hvort það væri rétt að ættingjar hennar í Chile töluðu ekki við hana .
Og svarið var eitthvað í þeim dúr að skriftirnar væru hennar helsti vinur í lífinu – þær yrðu alltaf númer eitt .
Maður getur ekki alltaf verið að velta öðru fólki fyrir sér , þá gefur maður skrifum sínum of mikla merkingu og gerir of margar málamiðlanir .
Höfundar eru alltaf að stela sögum ; það er bara spurning hvernig maður dulbýr það , það er kúnstin .
Þegar ég var yngri gengu skrifin út á að tjá það sem ég upplifði .
Mér fannst það sterkast sem ég upplifði sjálf , ég man að ég talaði um það á þeim tíma , og kannski er það ungum höfundum eðlislægt að ruglast á skáldskap og veruleika – þeir fara að gera lífið skáldlegt .
En auðvitað er þetta mikið samansafn , oft renna tveir eða fleiri karakterar saman í einn , fólk sem fjallað er um í fréttum ratar í bækurnar og svo framvegis .
Þess vegna gefa rithöfundar aldrei upp hverjir eru á bakvið persónurnar .
" – Hvernig komast rithöfundar að í heimi þar sem fólk " glápir á fréttir um hryðjuverkamenn og sýklavopn , sjálfsmorðsárásir , börn með iðrin úti ...
" .
" Mér óx það kannski í augum þegar ég var yngri , fannst ég aldrei segja nóg eða gera nóg , en maður forherðist með aldrinum .
Sorgin getur líka verið heillandi , ekkert er einhlítt , og höfundar vinna úr andstæðum .
Þeir mála sögurnar nokkrum litum , svo heimsmyndin verði ekki svarthvít , um leið og þeir reyna að skilja heiminn í gegnum skriftirnar .
Já , kannski maður sé stöðugt að reyna að skilja það sem maður skynjar .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 