Sumir landar okkar geta verið nákvæmir eins og meðal annars kemur fram þegar talið berst að meðferð texta .
Það fer í taugarnar á þeim ef farið er rangt með .
" Að fortíð skal hyggja þá framtíð á að byggja , " stendur í nýlegri færslu á vefnum .
Hér hefur minnið brugðist .
Í ljóðaflokknum Aldamót eftir Einar Benediktsson stendur : " Að fortíð skal hyggja ef frumlegt skal byggja .
" Í kvæðinu Móðir mín sagði Einar Benediktsson : " Ég skildi að orð er á Íslandi til / um allt sem er hugsað á jörðu .
" Þórarinn Eldjárn hefur bent á að menn fari ekki rétt með þetta og segi " á íslensku " en ekki ( eins og rétt er ) " á Íslandi " .
Söngvarar hafa lent í því að treysta á þann texta sem tónskáldin settu við nóturnar að laginu .
Þess vegna er það t.d. að hin frægu upphafsorð kvæðisins Úr Íslendingadagsræðu eftir Stephan G. Stephansson eru ekki sungin eins og ljóðskáldið gekk frá þeim .
Stephan sagði : " Þó þú langförull legðir ...
" en söngvararnir syngja " Þótt þú langförull legðir ...
" af því að tónskáldið Sigvaldi Kaldalóns skrifaði það þannig .
Þessi " leiðrétting " á orðum skáldsins á sennilega rætur að rekja til málfræðinga sem vildu segja " þótt " eða " þó að " .
En stórskáldin hafa sennilega næmari málkennd en málfræðingar .
Allir þekkja hið undurfagra lag Karls O. Runólfssonar , Í fjarlægð ( " Þig sem í fjarlægð fjöllin bak við dvelur " ) .
Í Morgunblaðinu 4. febrúar 1997 birtist grein eftir Sigríði Schiöth um textann við þetta lag en því miður hafa söngvarar ekki farið rétt með hann , af sömu ástæðu og lýst var hér að ofan .
Karl O. Runólfsson hefur sennilega fengið textann brenglaðan í hendur , og hann mun ekki hafa vitað hver höfundurinn var og gefið honum nafnið Cesar .
En réttur höfundur var Valdimar Hólm Hallstað .
Sigríður Schiöth hafði það beint eftir Valdimar að eftirfarandi ljóðlínur úr textanum væru réttar svona : " Heyrirðu ei , þig hjartað kallar á ? Heyrirðu ei storm er kveðju mína ber ? " Þetta er miklu eðlilegra en það sem yfirleitt er sungið .
Mig langar að geta þess til gamans að ég vakti athygli nemenda minna á grein Sigríðar á sínum tíma .
Nokkrum árum síðar hringdi til mín maður sem þá var orðinn lærður söngvari en hafði verið nemandi minn í Kennaraháskólanum .
Hann rámaði í þetta atvik í kennslustofunni og vildi nú fá textann réttan .
Þetta sannfærði mig um það að kennarar gætu haft áhrif til góðs ! Það má skemmta sjálfum sér og öðrum með því að rifja upp sönglagatexta sem lærðust ekki rétt .
Ég man eftir mörgum slíkum .
Til dæmis skildi ég aldrei hvað " ræningjaross " þýddi .
Seinna áttaði ég mig á að " ræningjar oss vilja ráðast á " .
Einnig ollu mér höfuðverk " Þaratamsynirnir " í Landleguvalsinum , gullfallegu lagi sem Haukur Morthens söng á sjötta áratugnum .
Ég fann til smæðar minnar .
Seinna komst ég að því að " þar Adamssynirnir og Evudæturnar áttu sín leyndarmál " .
Í sama lagi söng Haukur : " Ánægðir til hafs úr höfn / fórum við gleymnir á meyjanna nöfn .
" Hér hefur textahöfundur áreiðanlega sagt : " héldum við gleymnir á meyjanna nöfn " – hitt særir hið viðkvæma íslenska brageyra .
Ég var að lesa bókina Gísli á Hofi vakir enn , ævisögu Gísla Pálssonar bónda á Hofi í Vatnsdal , skráða af Jóni Torfasyni .
Þetta er stórmerk lýsing á lífi og starfi hugsjónamanns á löngum ferli , en eitt af afrekum Gísla á Hofi var að endurreisa skólasetrið á Hólum í Hjaltadal kringum 1980 .
Og eins og í framhjáhlaupi kynnist maður sóknum , vonbrigðum og sigrum íslenskra bænda á síðustu öld .
Lýsingar á foreldrum Gísla , þeim Páli og Sesselju í Sauðanesi í Húnavatnsþingi , skráðar af Guðmundi Jósafatssyni frá Brandsstöðum , eru orðaðar þannig að unun er að lesa : " Páll var tæplega meðalmaður á hæð , herðar vel gerðar og jafnar , þykkur undir hönd og jafnvaxinn , hvatlegur í hreyfingum og léttur í fasi og máli .
" Um Sesselju , konu Páls og móður Gísla og ellefu systkina hans , segir Guðmundur frá Brandsstöðum m.a. : " Sesselja var meðalkona á hæð , íturvaxin og björt yfirlitum .
Á unga aldri voru hreyfingar allar mjúkar og glæsilegar .
Námslöngun hennar og skilningur voru frábær .
Lestrarþrá hennar virtist lítt seðjandi og nær óskiljanlegt hversu konu með slíkar annir á höndum auðnaðist að svala þeirri þrá .
" 