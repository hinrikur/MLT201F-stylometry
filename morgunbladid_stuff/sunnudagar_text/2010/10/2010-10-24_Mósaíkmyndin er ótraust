Margir forðast að hætta sér út í að ræða opinberlega jafn ofurviðkvæmt efni og innflytjendamál , kynþáttaríg og átök milli trúar- og menningarheima .
Sé farið óvarlega geta menn ýtt undir heiftaræði ofstækismanna og jafnvel handahófskennd morð þeirra á fólki sem sker sig úr fjöldanum .
Hver vill bera ábyrgð á því að froðufellandi nýfasistar kveiki í húsi múslíma , eins og gerst hefur í Þýskalandi , og myrði þannig blásaklaust fólk ? En öfgamenn geta ekki múlbundið samfélagið , öll mál þurfa umræður .
Heitið á stefnunni , sem í Þýskalandi er kölluð multi-kulti , í enskumælandi löndum multiculturalism , veldur misskilningi .
Í vestrænum ríkjum er auðvitað fjölbreytileg menning og langflestir una glaðir og sáttir við að geta borðað lostætan , framandi mat og heyrt undarlega og seiðandi tónlist á heimaslóðum sínum , auðgað andann með því að kynnast framandi fólki .
En eigum við að sætta okkur við að Sómalar í okkar samfélagi fái leyfi til að limlesta stúlkubörnin sín vegna þess að það sé nú einu sinni siðvenja þeirra , sætta okkur við að bresk ungmenni af pakistönskum ættum séu þvinguð til að sækja sér kvonfang frá gamla heimalandinu ? Fyrir fáeinum árum komst þýskur dómari að þeirri niðurstöðu að karlmaður af marokkóskum ættum mætti berja konuna sína , því hefði hann vanist á heimaslóðum .
Deilt er um það hvort svo mikil áhersla hafi verið lögð á réttindi innflytjenda að keyrt hafi verið yfir þá sem fyrir voru og allt í nafni mannréttinda .
Málið snýst um fjölda innflytjenda og hömlur , umfang og hraða breytinganna .
Allir geta lagað sig að nýjum aðstæðum en fyrir þá sem búa í einsleitu samfélagi með ríka söguvitund tekur lengri tíma en ella að venja sig við nýtt fólk .
Og um leið er seinlegra fyrir aðkomumennina að verða hluti samfélagsins , jafnvel þótt þeir leggi hart að sér .
Reynt að hindra kynslóðarof Upprunalega var það inntak fjölmenningarstefnunnar að ekki væri réttlátt að þvinga aðkomufólkið til að afsala sér eigin tungu og menningu , það ætti að fá að halda í það sem mestu skipti .
Samfélagið ætti að vera fjölbreytt eins og mósaíkmynd .
Foreldrar yrðu að geta talað áfram við börnin á eigin tungu , annars yrði allt of harkalegt kynslóðarof .
Og þeir sem fyrir væru ættu að leggja hart að sér við að laga sig að breyttum aðstæðum , læra að meta nauðsynlega viðbót í mannslífsflóruna .
Röksemdin sem helst hefur fengið hljómgrunn þegar deilt er á fjölmenningarstefnuna er að innflytjendur hafi einfaldlega ekki reynt að aðlaga sig .
Þeir séu og vilji vera utangarðsmenn .
Á móti segja margir að allt of lítið hafi verið gert til að aðstoða nýju borgarana til að bjarga sér við aðstæður sem þeir þekki ekki .
Ritstjóri breska vinstritímaritsins Prospect olli miklum deilum fyrir sex árum þegar hann taldi velferðarkerfinu hættu búna í framtíðinni vegna innflytjendastraumsins .
Hann sagði hugmyndina á bak við skatta til sameiginlegra þarfa byggjast á því að þorri landsmanna ætti auðvelt með að samsama sig öðrum íbúum .
Það yrði torveldara þegar fjölmenningarstefnan væri búin gera ólíkum hópum kleift að mynda eyjar þar sem innflytjendur héldu fast við sitt , vildu bara alls ekki verða Bretar .
Annar áhrifamaður í Verkamannaflokknum , Trevor Phillips , sem er blökkumaður , hefur líka amast við stefnunni og varað við því að hagsmunir innfæddra Breta séu hunsaðir til að bæta kjör innflytjenda , t.d. með því að útvega nýja fólkinu félagslegt húsnæði á undan öðrum .
Þannig stefna geti aðeins orðið til að efla öfgaflokka og rasista .
Hann segir brýnt að leggja áherslu á sameiginlega þætti eins og breska sögu og siði , efla þjóðarvitund bæði " nýrra " og " gamalla " Breta .
Og hann varaði við því í ræðu fyrir tveim árum að samfélagið væri að klofna í aðskilda hluta .
" Við höfum séð upphafið að eins konar köldu stríði í sumum hlutum landsins þar sem mjög aðskilin samfélög lifa hlið við hlið ...
og samskiptin eru léleg milli kynþátta og trúarhópa , " sagði Trevor Phillips .
Háðir " gestunum " vegna lækkandi fæðingatíðni Gagnrýni Merkel Þýskalandskanslara kom á óvart þótt margir hafi áður bent á að innflytjendur frá múslímalöndum hafi ekki orðið hluti samfélagsins heldur myndað sín eigin , hafi einangrast .
Aðallega er um að ræða Tyrki og Kúrda frá suður- og austurhéruðum Tyrklands , bláfátæka smábændur og vægast sagt ekki heimsvant fólk .
Í rauninni væru þeir og fjölskyldur þeirra ekki síður úti á þekju í milljónaborginni nútímalegu , Ístanbúl , en Berlín eða Stuttgart .
Fjölskyldufaðirinn reynir eftir megni að sjá til þess að börnin og eiginkonan kynnist ekki of vel þýsku samfélagi og það gengur best ef sest er að í hverfi þar sem nær allir eru af sama uppruna – og múslímar .
Gamla þorpið er í vissum skilningi flutt í heilu lagi til Þýskalands og tortryggnin í garð vestrænna lífshátta og kristinsdóms er öflug .
Þótt karlarnir hætti sé út úr virkinu til að afla sér tekna er það látið duga .
Þessi umsáturstilfinning er sennilega helsta ástæðan fyrir því að illa hefur gengið víðast hvar í landinu að laga " gastarbeiter " ( vinnugestir er tillaga að þýðingu ) að samfélaginu og innfædda að gestunum .
En Merkel gætti þess vandlega að taka fram að Þjóðverjar mættu ekki stugga við innflytjendum með of miklum kröfum og óvild .
Þeir yrðu að fá tíma til að læra þýsku , þeir væru ekki óvelkomnir .
Margir spyrja hverjir ættu annars að hirða sorpið og vinna í verksmiðjunum , sinna umönnun aldraðra og sjúkra .
Nú þegar yfirgefa fleiri útlendingar landið en setjast þar að og fæðingatíðnin er ekki að hækka .
Þjóðverjar þurfa fleiri innflytjendur og sama á við um Evrópuþjóðir sem ekki heldur vilja eignast börn .
Og enn síður taka að sér störf innflytjendanna .
Umdeild ræða Innflytjendur ættu að læra að tala þýsku , " sagði Angela Merkel Þýskalandskanslari í ræðu sinni 17. október .
" Við blekktum okkur sjálf um hríð , sögðum : " Þeir verða ekki hér áfram , einhvern tíma munu þeir fara " en þannig er veruleikinn ekki .
Og stefnan , að byggja upp fjölmenningarsamfélag og lifa ánægð saman ...
hefur gersamlega mistekist .
" 