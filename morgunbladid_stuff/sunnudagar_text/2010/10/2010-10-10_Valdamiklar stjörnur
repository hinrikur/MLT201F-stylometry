Tímaritið Forbes birti í vikunni lista yfir 100 valdamestu konur heims .
Á topp tíu eru fjórar konur úr heimi fjölmiðla og lista .
Forbes ákvað í þetta sinn að notast við víðari skilgreiningar en hefðbundna titla og hlutverk og líta heldur til framkvæmdagleði og áhrifa í hinum skapandi heimi .
Einkennir það fjölmiðla- og listakonurnar , sem fara hátt á listanum að þær hafa látið til sín taka á fleiri en einu sviði .
Þær hafa byggt upp fyrirtæki eða barist fyrir mikilvægum málaflokkum .
Efst kvennanna í þessum hópi er Oprah Winfrey en hún stýrir miklu fjölmiðlaveldi .
Áhrifamikill spjallþáttur hennar hefur verið í sjónvarpi í 25 ár en síðasti þátturinn verður á dagskrá 9. september á næsta ári .
Næst á dagskrá hjá Opruh er ekki þáttur heldur heil sjónvarpsstöð , OWN , The Oprah Winfrey Network en sjónvarpsstöðin fer í loftið í janúar 2012 .
Áhrif Opruh eru þekkt en vera Lady Gaga í sjöunda sæti yfir valdamestu konur heims hefur vakið athygli .
Hún er ný drottning poppsins og er ekki aðeins tónlistarkona heldur má líka segja að hún sé gjörningalistamaður enda kýs hún að koma fram í óvenjulegum fötum .
Skemmst er að minnast þegar hún kom fram í kjól úr hráu kjöti á MTV-verðlaunahátíð .
Ljóst er að hún vekur athygli hvert sem hún fer og notar hún líka þessa athygli til góðs því hún er virk í baráttunni fyrir réttindum samkynhneigðra .
Hún hefur lagt sérstaka áherslu á það að berjast fyrir rétti samkynhneigðra til að ganga í herinn og er andsnúin " Ekki spurja , ekki segja frá " -stefnu hersins .
Önnur baráttukona fyrir réttindum samkynhneigðra er á meðal tíu valdamestu kvennanna en sú er spjallþáttastjórnandi líkt og Oprah , fyrrum dómari í American Idol og grínisti , Ellen DeGeneres .
Lady Gaga er líka yngsta konan , ekki aðeins á topp tíu , heldur á öllum listanum , en söngkonan er aðeins 24 ára .
Lady Gaga hefur átt sex lög á toppi bandaríska Billboard-listans , sem setur hana á stall með dansdrottningunni og leikkonunni Beyoncé ( eftirnafn óþarfi ) .
Líkt og aðrar konur á listanum er Beyoncé ekki í einu hlutverki heldur hefur hún líka byggt upp tískuveldið House of Deréon .
Tónlistarkonur eru því áberandi á toppnum en efsta leikkonan er Angelina Jolie , sem skipar 21. sætið .
Hún hefur jafnframt látið mikið til sín taka sem góðgerðarsendiherra Flóttamannahjálpar Sameinuðu þjóðanna , UNHCR .
Topp tíu 1 .
Michelle Obama , forsetafrú .
2 .
Irene Rosenfeld , forstjóri Kraft Foods .
3 .
Oprah Winfrey , spjallþáttastjórnandi og fjölmiðlamógúll .
4 .
Angela Merkel , kanslari Þýskalands .
5 .
Hillary Clinton , utanríkisráðherra Bandaríkjanna .
6 .
Indra Nooyi , forstjóri PepsiCo .
7 .
Lady Gaga , tónlistarkona og gjörningalistamaður .
8 .
Gail Kelly , forstjóri Westpac .
9 .
Beyoncé Knowles , söngkona og fatahönnuður .
10 .
Ellen DeGeneres , spjallþáttastjórnandi .
Berst fyrir bættri heilsu Á toppi lista Forbes trónir forsetafrú Bandaríkjanna , Michelle Obama .
Hún fæddist 17. janúar árið 1964 þannig að hún er aðeins 46 ára .
Tímaritið segir hana hafa haft víðtæk áhrif síðan hún tók við núverandi hlutverki sínu .
Hún er fyrsta forsetafrúin af afrísk-amerískum uppruna og hefur breytt andliti Hvíta hússins út á við í orðsins fyllstu merkingu .
Könnun eftir könnun leiðir í ljós að hún nýtur mikillar hylli fólksins í landinu og er fyrirmynd stúlkna og kvenna um víða veröld .
Hún er menntaður lögfræðingur frá Harvard og hefur starfað bæði í einkageiranum og hinum opinbera .
Hún hefur lagt áherslu á börn og ungt fólk í störfum sínum sem forsetafrú og barist fyrir bættri heilsu þessa hóps í gegnum breytt mataræði og hreyfingu .
Herferð hennar Let ' s Move ! miðar að því að offita barna verði ekki vandamál að kynslóð liðinni .
Valdakonurnar eru tengdar en fleiri konur á listanum taka þátt í Let ' s Move ! Vegna átaksins hafa stórir matar- og drykkjarframleiðendur ( þar á meðal Kraft Foods og PepsiCo ) sammælst um að skera 1,5 billjónir kaloría úr mat sínum , einna helst með því að kynna nýjar vörur til sögunnar og minnka skammtastærðir .
