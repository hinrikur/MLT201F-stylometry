Feuertaufe * * ½ -- Eldskírnin er pólitísk spennusaga eftir Markus Stromiedel .
Sagan gerist í Berlín og er dregin upp önnur og nöturlegri mynd af borginni en birtist í ferðamannabæklingum .
Paul Selig fær það verkefni að rannsaka íkveikju í húsi þar sem bjuggu innflytjendur .
Í upphafi virðist öfgahópur hafa verið að verki , en brátt kemur í ljós að ekki er allt sem sýnist og þræðir liggja inn í innsta valdakjarna landsins .
Að baki liggja átök milli þeirra , sem vilja koma á eftirlitssamfélaginu , og málsvara einstaklingsfrelsis og lýðræðis .
Góð stígandi er í bókinni og sagan hröð og spennandi , en eins og oft vill verða tekst ekki jafn vel að leysa úr fléttunni og að búa hana til og jafnvel ekki hirt um að binda lausa enda .
Á einum stað er söguhetjan fáránlega blind á það sem blasir við .
Eldskírnin er önnur bók höfundar um hinn einræna , en glúrna lögregluforingja og því er lofað í eftirmála að hún verði ekki sú síðasta .
Fault Lines * * * -- Raghuram G. Rajan er hagfræðingur við Booth-viðskiptaskólann við Chicago-háskóla .
Í bókinni Fault Lines dregur hann fram brestina í fjármálakerfi heimsins og varar við því að láta nægja að eiga við stillingarnar á kerfinu .
Rajan horfir mikið til Bandaríkjanna og bendir á að bætt hafi verið upp við galla á borð við lækkandi tekjur og vaxandi tekjumun með auknum aðgangi að lánsfé , sem hafi gert fólki kleift að ráðast í óraunhæfar fjárfestingar .
Skuldinni af því sé ekki bara hægt að skella á bankana , pólitíkin beri sinn skerf .
Veikleikann sé að finna í snertifleti markaðanna og stjórnmálanna .
" Vandinn stafar af grundvallarósamræmanleika markmiða kapítalisma og lýðræðis , " skrifar hann .
" Og þó fer þetta tvennt saman því að hvor tveggja þessara kerfa jafna út galla hins .
" Hagfræðingarnir Paul Krugman og Robin Wells hafa gagnrýnt Rajan fyrir skort á lausnum í bók sinni , hann virðist aðallega hafa áhyggjur af að koma í veg fyrir bólur .
Þrátt fyrir það er vel þess virði að lesa greiningu Rajans á rótum vandans .
Plato and a Platypus Walk into a Bar ...
* * * * - Pat : Mike , ég er á hraðbrautinni og er að hringja í þig úr nýja farsímanum mínum .
Mike : Farðu varlega , Pat .
Þeir voru að segja í útvarpinu að það væri brjálæðingur á hraðbrautinni að keyra í vitlausa átt .
Pat : Einn brjálæðingur ? Þeir skipta hundruðum .
Thomas Cathcart og Daniel Klein lærðu heimspeki í Harvard .
Í þessari bók nota þeir húmor til þess að útskýra heimspeki .
Brandarinn hér fyrir ofan er til dæmis notaður til að benda á afstæði hlutanna og sama aðferð er notuð til að ráðast á vandamál siðfræðinnar , trúarheimspekinnar , háspekinnar og svo má lengi telja .
Hér eru hallærislegir brandarar notaðir til atlögu við lífsgátuna og útkoman er bráðskemmtileg .
Karl Blöndal kbl@mbl.is 