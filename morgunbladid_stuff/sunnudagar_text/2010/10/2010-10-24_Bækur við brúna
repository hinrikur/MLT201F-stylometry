Eitt af því sem heillar bókavini við París eru bóksalarnir við Pont Neuf-brúna , bouquinistes eins og þeir eru kallaðir .
Þar hefur hver sinn bás í sérstökum skýlum sem síðan eru felld saman yfir nóttina .
Þeir njóta ýmissa fríðinda og hafa gert frá því á sautjándu öld , þurfa ekki að greiða fyrir aðstöðuna og ekki að borga skatta , aukinheldur sem þeir mega selja sitthvað annað en bækur þótt þær verði að vera obbinn af því sem er í boði .
Málið er bara að það sem þeir selja annað en bækur er svo ábatasamt að sumir básanna eru orðnir nánast hreinar minjagripasjoppur .
Borgaryfirvöld í París hafa nú skorið upp herör gegn minjagripasölu bóksalanna og 40 þeirra af 216 hafa fengið formlega viðvörun um að þeir verði sviptir söluleyfinu nema þeir fari að selja bækur .
Ekki þarf að óttast um að aðrir vilji ekki taka við ; sem stendur liggja hjá borgaryfirvöldum um 100 umsóknir um að fá að slást í hóp bóksalanna .
Hinir brotlegu bóksalar hyggjast þó ekki gefa sig og benda meðal annars á að fátt sé um Frakka á svæðinu í kringum Pont Neuf , en aftur á móti nóg af ferðamönnum og þeir séu fæstir í leit að notuðum frönskum bókum , en aftur á móti sólgnir í plaststyttur af Eiffel-turninum .
