Það er best að byrja þennan pistil með því að taka það fram að ég er ekki bókasafnari þótt einhverjar bækur hafi safnast fyrir hjá mér í gegnum árin .
Að því sögðu þá safna ég bókum eftir ættmenni mín , sem hafa því miður ( eða sem betur fer , eftir því hvernig á það er litið ) verið einkar iðin við bókaskrif .
Einna mestur fengur þykir mér í því að komast yfir bók þar sem eitthvert þeirra hefur párað nafn sitt , hvort sem það er til að merkja sér bókina eða þá að gefa hana einhverjum , jafnvel einhverjum nákomnum .
Áritunin gerir bókina eigulegri , því hún staðfestir að viðkomandi hefur gluggað í bókina , jafnvel átt hana eða í það minnsta handfjatlað hana þegar hann ritaði nafn sitt , og það færir mann nær höfundinum .
Áritun höfundar getur líka haft mikið að segja um verðgildi bóka , gerir verðmæta bók enn verðmætari eins og til að mynda með fyrstu ljóðabækur Steins Steinarrs – allar eru þær dýrar en áritaðar eru þær geipidýrar .
Svo eru líka þær bækur þar sem höfundur hefur skrifað athugasemdir eða breytingar á spássíur , þótt það teljist ekki beinlínis áritun .
Safnarar ytra skiptast gjarna í tvær fylkingar hvað varðar áritanir höfundar og þá aðallega hvað varðar hverrar gerðar áritunin er .
Sumir vilja aðeins þær bækur sem eru með nafnáritun , " flatsigned " kalla enskumælandi það , þ.e. að ekki standi annað í árituninni en nafn höfundar .
Sumar safnarabúðir hafa sérhæft sig í að selja bækur sem aðeins eru með nafnáritun , en öðrum finnst mest um vert að sjá eitthvað sérstakt fylgja , kannski þakkir , teikningu eða annað persónulegt pár .
Fyrir stuttu rakst ég á bók eftir Jón Þórðarson Thoroddsen , langalangalangafa minn , í þýskri fornbókaverslun .
Bókin sú var dönsk útgáfa af Pilti og stúlku og heitir Indride og Sigrid í þýðingu fræðimannsins og Íslandsvinarins Peters Erasmus Kristians Kålunds ( 1844-1919 ) , sem starfaði lengi á Árnastofnun í Kaupmannahöfn .
Piltur og stúlka kom fyrst út á íslensku 1850 en hún varð mjög vinsæl á sínum tíma , kom til dæmis út á þýsku ( Jüngling und Mädchen ) í fimm útgáfum frá 1883-1888 og einnig á hollensku , ensku , norsku og svo dönsku .
Þýðing Kålunds kom út í litlu kveri 1874 og einhvers staðar átti ég til annað eintak af henni .
Ég stóðst þó ekki mátið að fá mér eintak til , ekki síst í ljósi þess að svo vel hafði verið vandað til útgáfunnar að bandið er skreytt og gyllt í sniðið .
Það sem gerði þó útslagið var þegar ég sá áritunina : " Til min kjær moder fra overs .
" 