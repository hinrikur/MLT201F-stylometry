Auðvitað munum við eftir stríðinu .
Hvernig er annað hægt , þegar allir misstu einhvern ? Ég man eftir stríðinu vegna þess að pabbi minn dó í stríðinu þegar ég var bara þriggja ára , " segir hinn 19 ára gamli Ahmed Bradaric þegar blaðamaður spyr hvort unga fólkið í Bosníu og Hersegóvínu muni eftir stríðinu sem skildi landið eftir í rúst fyrir 15 árum .
Kynslóðin sem fæddist við upphaf Bosníustríðsins er nú fullorðin og komin með kosningarétt .
Sum þeirra kusu í fyrsta skipti nú í október , í kosningum sem lituðust mjög af þjóðernishyggju .
Við því er svo sem að búast í landi þar sem stjórnkerfið allt byggist á flókinni skiptingu milli þriggja þjóðarbrota af ólíkum trúarbrögðum , Bosníu-Serba , sem að upplagi tileyra rétttrúnaðarkirkjunni , Bosníu-Króata sem eru kaþólikkar að upplagi og Bosníu-múslíma .
Til að tryggja jafnræði deila völdunum 5 forsetar , 13 forsætisráðherrar og 14 þing þar sem sitja yfir 700 þingmenn .
Allt þetta hjá aðeins fjögurra milljóna manna þjóð .
Í landinu ríkir algjör pattstaða .
Þótt 15 ár séu liðin frá stríðslokum og friður ríki þá ristir sáttin grunnt og sárin eru hvergi nærri gróin .
Ekki frekar en Sarajevó-rósirnar svonefndu , ör á götum höfuðborgarinnar eftir sprengjuvörpur , sem fylltar hafa verið blóðrauðri málningu til minja um stríðið .
Allir eru sammála um að það fyrirkomulag sem nú ríkir , og var komið á með Dayton friðarsamningnum í stríðslok 1995 , sé stórgallað og því þurfi að breyta til að tryggja varanlegan stöðugleika .
Engir eru hinsvegar sammála um hvernig best sé að breyta því og vegna þessarar óvissu um framtíðina upplifir almenningur enn mikið óöryggi .
Klofningurinn sem varð til í stríðinu er enn til staðar í stjórnmálum dagsins í dag .
Djúpstæð tortryggni ríkir á milli þjóðarbrotanna sem lifðu lengst af í sátt og samlyndi og blönduð hjónabönd , sem þóttu sjálfsögð fyrir stríð , tíðkast varla lengur .
Margir hafa hinsvegar fengið sig fullsadda af þjóðernishyggjunni .
Skoðanakönnun sem gerð var fyrir kosningar sýndi að meirihluta kjósenda fannst frambjóðendur tala of mikið um þjóðerni , en of lítið um atvinnusköpun .
Enn ummerki um leyniskyttur Ahmed er Bosníu-múslími og hóf hagfræðinám í Sarajevó-háskóla í haust .
Þegar hann var 12 ára sendi móðir hans hann einan til höfuðborgarinnar í heimavistarskóla en í dag deilir hann íbúð með eldri systur sinni sem er lögregluþjónn .
" Mamma gifti sig ekki aftur eftir að pabbi dó .
Hún ól upp fjögur börn ein í stríðinu og þegar elsta systir mín gifti sig og flúði til Þýskalands sendi mamma þeim peninga í hverjum mánuði þar til þau höfðu komið undir sig fótunum .
Hún sá til þess að við fórum öll fjögur í skóla .
Þess vegna ber ég mikla virðingu fyrir konum .
Ég hef séð hvers þær eru megnunar , " segir Ahmed mér yfir tyrkneskum kaffibolla .
Það er greinilegt á öllu látbragði hans að samtöl við útlendinga eru eins og ferskur andvari frá umheiminum , því þótt Bosnía og Hersegóvína sé landlukt ríki býr þjóðin við mun takmarkaðra ferðafrelsi en við eyjaskeggjarnir í Norðurhafi .
Frjálsar ferðir um Schengen-svæðið eru eitt langþráðasta hagsmunamál Bosníumanna í dag , ekki síst unga fólksins , sem fékk nóg af innilokun og einangrun í stríðinu og vill fá að vera hluti af heiminum .
Á göngu okkar um borgina var þrennt sem vakti sérstaka athygli .
Í fyrsta lagi er sambýli ólíkra trúarbragða í borginni heillandi .
Þar glymja klukkur kaþólskra kirkna og réttrúnaðar í kapp við kyrjandi köllin úr bænaturnunum .
Í öðru lagi er fjöldi sundurskotinna húsa , með aðeins jarðhæðina uppgerða , stöðug áminning um að í þrjú ár ríkti umsátursástand í borginni þar sem leyniskyttur sátu um almenna borgara og skutu þá niður .
Síðast en ekki síst vakti kosningabaráttan athygli .
Borgin var hreinlega veggfóðruð með glansmyndum og kosningaloforðum .
" Þú getur bara kosið vont eða verra , " segir Ahmed og bendir á plakat sem á stendur " Fólkið veit " , slagorð stjórnmálaflokksins SDA .
" Fólkið veit hvernig það er að eiga ekki fyrir mat .
Fólkið veit en þeir ekki , " segir Ahmed glottandi .
Hann hefur litla trú á stjórnmálamönnum en segir þó að ungir kjósendur vilji flestir nýta atkvæðisrétt sinn .
Þegar ég forvitnast um hvernig samskipti eru í dag á milli ungra múslíma , Króata og Serbía í Bosníu gefur Ahmed fyrst til kynna að allt sé í himnalagi , allavega eru engin átök milli þeirra á yfirborðinu .
En ýmislegt kraumar undir .
" Sko .
Ég útskrifaðist með nokkrum Serbum úr grunnskóla og við vorum alveg ágætis kunningjar .
En ég vildi ekki neinn nánari vinskap við þá .
Ég veit það ekki ...
kannski er það bara ég , en ég get ekki gleymt því hvað Serbar gerðu .
" Hatursfull umræða á netinu Nokkrum dögum síðar legg ég sömu spurningu fyrir Selenu Celovic , 23 ára nema í grafískri hönnun .
Selena er Bosníu-Serbi og býr í Banja Luka , höfuðstað serbneska hluta landsins , Republika Srpska .
Selena fer að hlæja .
" Hvernig er sambandið ? Það er ekkert samband á milli ungra Serba og ungra múslíma .
Allavega ekki sem ég þekki til .
" Það kann þó að stafa af því að í Banja Luka eru 95% íbúa Serbar .
Fyrir stríð var um helmingur borgarbúa af öðrum þjóðarbrotum en í millitíðinni var Republika Srpska " hreinsað " og fæstir sneru aftur eftir stríð .
Selena segir að einu eiginlegu samskiptin sem hún verði vitni að milli ungra Serba og ungra Bosníu-múslíma séu á netinu og þau séu miður falleg .
" Orðræðan á netinu er ógeðsleg á báða bóga .
Þar eru múslímar að hóta því að drepa alla Serba og Serbar að hóta því að drepa alla múslíma .
Og ég er ekki bara að segja þetta af því að ég er Serbi , en ég held að það séu fleiri spjallþræðir stofnaðir gegn okkur en af okkur .
Margir halda að hér verði aftur stríð .
" Selena er alin upp að hluta í Bosníu en að hluta í Kósóvó hjá ömmu sinni og afa .
" Ég var heppin , " segir hún kaldhæðnislega .
" Fyrst bjó ég hér og þá var stríð .
Svo flutti ég þangað og þá byrjaði stríð þar .
Þegar ég sá Kósóvó lýsa yfir sjálfstæði í fréttunum þá varð ég svo reið að mig langaði til að kasta sjónvarpinu út um gluggann ..
" Sjálfstæðisyfirlýsing Kósóvó í febrúar 2008 tvíefldi stuðning Bosníu-Serba við aðskilnað frá Bosníu og Hersegóvínu .
Þeir spyrja sig margir hvers vegna alþjóðasamfélagið ætti ekki allt eins að geta viðurkennt sjálfstæði Republika Srpska eins og Kósóvó .
Í serbneska hlutanum blaktir fáni Bosníu Hersegóvínu hvergi við hún , aðeins sá serbneski .
Selena lýsir þessu þannig ef Serbía og Bosnía kepptu í fótbolta myndu allir Bosníu-Serbar halda með Serbíu .
" Reyndar myndi enginn hérna nokkurn tíma halda með Bosníu , sama á móti hvaða landi hún væri að keppa .
" Þegar stríðinu lauk var Bosnía og Hersegóvína rjúkandi rústir og hálf þjóðin landflótta .
Á síðustu árum hefur mikill árangur náðst í uppbyggingu samfélagsins en afleiðingar stríðsins eru samt enn alltumlykjandi .
Sveitir landsins eru með ólíkindum fallegar en hálfhrunin , yfirgefin hús og virk jarðsprengjusvæði setja mark sitt á fegurðina .
Alþjóðleg viðvera er enn mikil í landinu og Evrópusambandið og Nató hafa virkt eftirlit með framgangi mála .
Þegar allt kemur til alls vilja íbúar Bosníu og Hersegóvínu þó fá að ákveða framtíð sína sjálfir án inngrips .
Minningu stríðsins halda þeir hátt á lofti í þeirri von að það endurtaki sig aldrei .
Aðskilnaðarsinnar unnu sigur Tveimur dögum fyrir kosningar gafst blaðamanni færi á að sækja framboðsfund stærsta flokksins í Republika Srpska , SNSD , sem hefur verið að færa sig upp á skaftið með harðri aðskilnaðarstefnu .
Um 20.000 manns sóttu útifundinn og hlýddu á frambjóðendur hafna Sarajevó sem höfuðborg og boða aðskilnað frá Bosníu og Hersegóvínu .
Síðasti ræðumaður kvöldsins var Milorad Dodik , þá forsætisráðherra Republika Srbska og nú forseti , eftir kosningarnar .
Dodik hefur ítrekað ýjað að því að halda eigi þjóðaratkvæðagreiðslu meðal Bosníu-Serba um sjálfstæði frá Bosníu og í febrúar á þessu ári samþykkti serbneska þingið lög sem greiða leiðina að þjóðaratkvæðagreiðslu .
Í þessu felst talsverð ögrun gagnvart sambandsríkinu en hingað til hafa yfirlýsingar Dodiks þó verið orðin tóm .
Ef af slíkri þjóðaratkvæðagreiðslu verður gæti það kveikt ófriðarbál að nýju .
Dodik var mátulega fagnað á framboðsfundinum og ljóst að boðskapur hans um aðskilnað á góðan hljómgrunn meðal Bosníu-Serba .
Stjórnmálaáhugi almennings er þó ekki meiri en svo að flestir fundargestir voru í raun mættir til að berja augum poppsöngkonuna Svetlönu Ra & zcaron ; natovic eða Cecu , sem tróð upp í lokin .
Ceca er vinsælasti tónlistarmaður Bosníu-Serba og ekkja serbneska stríðsherrans & Zcaron ; eljkos Ra & zcaron ; natovic , öðru nafni Arkan .
Herflokkur hans , Tígrarnir , vann mörg voðaverk í Bosníu og Króatíu í nafni " þjóðernishreinsana " og var Arkan eftirlýstur af stríðsglæpadómstól Sameinuðu þjóðanna ( ICTY ) fyrir glæpi gegn mannkyni .
Hann var myrtur árið 2000 áður en kom til réttarhalda .
Stríðsglæpir hans eru öllum kunnir en það breytir engu um vinsældir ekkju hans .
Á framboðsfundinum nú í byrjun október uppskar Ceca mun meiri fagnaðarlæti en stjórnmálamennirnir , sem fengu þó að baða sig í frægðarljóma hennar .
Hvort sem það var henni að þakka eða ekki vann SNSD kosningasigur í Republika Srpska .
Í kjölfarið gaf Dodik þá yfirlýsingu til fjölmiðla að hann hefði engan hug á því að vinna að vegsemd Bosníu-Hersegóvínu á kostnað serbneska hlutans .
Niðurstöður kosninganna urðu Hillary Clinton , utanríkisráðherra Bandaríkjanna , tilefni til að sækja landið heim .
Átti hún fundi með nýkjörnum ráðamönnum í vikunni og hvatti þá til að láta af þjóðernishyggju til að hraða framþróun landsins .
