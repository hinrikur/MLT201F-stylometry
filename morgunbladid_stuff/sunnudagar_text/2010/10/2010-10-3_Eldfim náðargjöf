Neil Young er einn lífseigasti tónlistarmaður sinnar kynslóðar .
Plötur hans hafa ekki allar hitt beint í mark , en hann hefur alltaf fylgt eigin sannfæringu og þegar honum tekst vel til stendur enginn honum á sporði .
Á sinni nýjustu plötu , Le Noise , nær Young nýjum hæðum .
Á plötunni er hann einn með gítarinn , ýmist rafmagnaðan eða órafmagnaðan , og knýr hljóðfærið áfram frekar en að spila á það .
Engar trommur , enginn bassi , engar bakraddir eða hljómsveit og það skiptir engu máli .
Daniel Lanois var upptökustjóri og setur sinn svip á plötuna , brýtur og stokkar gítarleikinn upp .
Skrímsli sem býr hér í húsinu " Þetta er eiginlega eins og hryllingsmynd , " sagði Young þegar hann var að kynna plötuna .
" Le Noise er þetta skrímsli , sem býr hér í húsinu .
" Hvernig sem ber að skilja þessi orð geta hljóðlíkindin á milli heitis plötunnar og nafns upptökustjórans vart verið tilviljun .
Young fæddist í Kanada 1945 , en ferillinn hófst fyrir alvöru eftir að hann flutti til Los Angeles og stofnaði hljómsveitina Buffalo Springfield með Stephen Stills .
Þeir leiddu síðar saman hesta sína í Crosby , Stills , Nash & Young og slógu rækilega í gegn .
David Crosby sagði að það hefði verið eins og að bæta við nítróglyseríni að taka Young inn í hljómsveitina .
Fyrsta sólóplata Youngs kom út 1968 .
Hann var ekki ánægður með hana og á næstu plötu kvað við breyttan tón .
Þá var líka komin til liðs við hann hljómsveitin Crazy Horse , sem hefur fylgt honum með hléum síðan .
" Þeir gefa mér frelsi til að fara á staði , sem ég kemst ekki með neinum öðrum , " segir hann .
Fjórða plata Youngs , Harvest , gerði hann heimsfrægan .
Lagið Heart of Gold sló í gegn og er reyndar hans eina lag , sem komist hefur í fyrsta sæti bandaríska vinsældalistans .
Hvaða kynslóðabil ? Þegar pönkið og nýbylgjan héldu innreið sína á níunda áratugnum var mörgum tónlistarmönnum af kynslóð Youngs ýtt til hliðar .
Hann kunni hins vegar að meta hina nýju tónlist , efndi til samstarfs við hljómsveitina Devo og gaf í kjölfarið út eina af sínum bestu plötum , Rust Never Sleeps .
Young brúaði bilið milli kynslóða .
Hann hefur verið kallaður afi grunge-tónlistarinnar .
Hann hefur verið iðinn við kolann upp á síðkastið og pólitík setur æ meiri svip sinn á tónlistina , þótt hann hitti ekki alltaf í mark , svo vitnað sé í orð hans á nýju plötunni .
En hann hefur alltaf fylgt sannfæringu sinni og nítróglýserínið er enn jafn öflugt , hin eldfima náðargjöf .
" Aðalatriðið hjá mér er að fylgja tónlistargyðjunni og þannig hef ég valdið miklu tjóni í kringum mig , " sagði Young á einum stað og annars staðar : " Þetta er náðargjöf og þegar hún birtist legg ég allt annað til hliðar og læt skeika sköpuðu .
" Hvað varstu að gera ? Neil Young hefur óvenjulega rödd og syngur oft mjög hátt uppi .
Hann er frá Kanada og hóf þar feril sinn .
Kvöld eitt steig hann á svið í Toronto og ákvað að láta skeika að sköpuðu .
" Ég ákvað að prófa að syngja og sjá hvað myndi gerast , " sagði hann í viðtali við BBC löngu síðar .
" Ég stóð uppi á sviðinu og tók langt gítarsóló og síðan fór ég að syngja og uppgötvaði að ég gat öskrað .
Eftir á kom fólk til mín og spurði : Hvað varstu að gera ? " 