MEÐ Gísli Freyr Valdórsson blaðamaður Það er skylda ríkisins að gæta öryggis borgaranna , standa vörð um frelsi og eignarrétt og tryggja þeim sem minna mega sín ásættanlega stöðu .
Auk þess virðist vera samhljómur um það í norrænum samfélögum að ríkinu beri að tryggja aðgang að menntun og heilsugæslu .
Hvað fyrrgreinda þætti varðar geta flestir verið sammála um að þar gegni ríkisvaldið hlutverki og réttlæti þar með hóflega skattheimtu .
En öll önnur útgjöld ríkisins , sem til eru komin af of mikilli skattheimtu , eru í raun lúxusvandamál og eiga ekkert skylt við grunnskyldur hins opinbera .
Listir og menning eru vissulega stór hluti af samfélaginu .
Listin bætir við mannlífið og að vissu leyti má segja að hún geri andann ríkari , svo vitnað sé til orðræðu afdankaðs pólitíkuss sem nú er í forsvari fyrir bandalag listamanna .
En það er ekki þar með sagt að þeir sem valið hafa að gerast listamenn geti krafið annað vinnandi fólk ( skattgreiðendur ) um greiðslur .
Ef Pétur ákveður að hann vilji skrifa leikrit getur hann ekki ætlast til þess að Páll greiði honum tilneyddur fyrir þá vinnu .
Það er aldrei hægt að réttlæta að fjármagn sé tekið úr vösum vinnandi manna og dreift til ákveðinna hópa eftir geðþótta stjórnmálamanna .
Listir og menning eiga að vera háð lögmálum markaðarins .
Sá sem tekur sig til og framleiðir list af einhverju tagi á að vera háður því að einhveri vilji neyta hennar og þar með greiða fyrir það .
List er í þessu samhengi ekki frábrugðin hverri annarri neysluvöru .
Að lokum vil ég hvetja alla þá sem fylgjandi eru auknu framlagi skattgreiðenda til lista og menningar að fara til Húsavíkur og Vestmannaeyja og útskýra fyrir íbúum þar af hverju þeir þurfa nú í auknum mæli að sækja heilbrigðisþjónustu til Reykjavíkur .
MÓTI Guðrún Eva Mínervudóttir rithöfundur .
Ég er þeirrar skoðunar að styðja beri við listsköpun , burtséð frá gróðasjónarmiðum .
Listin er stór hluti af mennsku okkar .
Án hennar erum við jú ekkert nema munnur og magi .
En þegar við bætist sú staðreynd að listir eru atvinnuskapandi ( fyrir fleiri en listamennina sjálfa ) og hala inn umtalsverðum tekjum í þjóðarbúið ( mun meiru en lagt er til í formi styrkja ) blasir það við að fjármunir sem veitt er í þessa átt eru fyrst og fremst frábær fjárfesting .
Eins og að setja niður kartöflur og uppskera síðan ríkulega ( í stað þess að festa kaup á fokdýrum búnaði og framleiða snakk úr útsæðinu , sem er sambærilegt við stóriðjustefnuna ) .
Þá , sem sjá ofsjónum yfir því hóflega kaupi sem listamönnum er greitt úr launasjóðunum , skortir þekkingu á málefninu og sannarlega mætti gera meira af því að fræða almenning um þessi mál .
Til dæmis um tengsl myndlistar og hönnunar .
Um öll þau störf og arð sem bókaútgáfa skapar á Íslandi auk þess að auðga tungumálið okkar .
Um þá dýrmætu landkynningu og beina fjármuni sem verða til í tónlistarbransanum .
Poppstjörnur nútímans eru flestar tónlistarmenntaðar og skínandi dæmi um hversu mikilvægt er að tónlistarnám sé niðurgreitt og þannig öllum aðgengilegt .
Á öllum tímum ( ekki síst krepputímum ) er skynsamlegt að styrkja menntun og menningu .
Menntun er undirstaða allra raunverulegra framfara .
Listamenn skapa verðmæti úr engu auk þess að vera í fararbroddi með nýjar hugmyndir og hugsun sem allt annað kemur síðan í humátt á eftir .
Í þeim skilningi má segja að menntun sé vagn atvinnulífsins og listgreinarnar dragi vagninn með öllu hlassinu .
Þegar maður er í vafa ætti maður alltaf að kynna sér málið betur og muna að það ber vitni um höfðingsskap og góðar gáfur að kunna að skipta um skoðun .
