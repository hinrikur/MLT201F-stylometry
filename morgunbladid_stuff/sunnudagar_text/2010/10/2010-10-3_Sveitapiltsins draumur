Ingólfur Þórarinsson er best þekktur undir nafninu Ingó Veðurguð .
Hann er söngvari , sögumaður , trúbador , fótboltakappi og nú síðast leikari en hann leikur og reyndar syngur líka og spilar titilhlutverkið í söngleiknum Buddy Holly , sem verður frumsýndur í Austurbæ í næstu viku .
Ingó ræðir einnig leiðina til frægðar , freistingar og sveiflur sem fylgja líferni skemmtikraftsins og hvernig það getur verið stutt í einmanaleikann .
Inga Rún Sigurðardóttir ingarun@mbl.is Hlutverk Buddy Holly er strax farið að setja mark sitt á Ingó en búið er að dekkja á honum hárið í anda rokkstjörnunnar sálugu .
Þrátt fyrir að hann sé ekki í búningi , enda fer viðtalið fram á huggulegu kaffihúsi niðri í bæ , er hann með vott af dæmigerðri hárgreiðslu sjötta áratugarins , uppgreidda og sveigða toppinn enda með eðlilega liðað hár .
Leitað var til Ingó um að taka að sér þetta hlutverk .
" Þeir sem eru að setja sýninguna upp hjá Bravó sögðu mér að þeir hefðu bara viljað fá mig í hlutverkið .
Ég vissi nú ekki alveg af hverju en kannski bara af því að maður getur bæði sungið og leikið þó ég hafi bara leikið eitthvað smávegis , " segir Ingó en frumraun hans á leiklistarsviðinu var í Rétti , sjónvarpsþáttum sem sýndir voru á Stöð 2 .
Hliðstæður ferill og Holly Honum leist vel á hlutverkið .
" Ég sé minn eigin feril í Buddy Holly-ferlinum og þess vegna var auðvelt að tengja við hann .
Hann er úr sveit , gerir sín eigin lög , er alveg ákveðinn í því hvað hann vill gera , óháð því hvað öðrum finnst .
Ég átti marga vini sem voru meira í rokkinu en ég vildi frekar gera popp þegar ég var að koma fram fyrst .
Buddy Holly var reyndar í rokkinu en þess tíma rokk er öðruvísi en það er í dag .
Mér leist strax vel á þetta og var spenntur fyrir þessu .
Ég hef áður verið beðinn um að taka þátt í söngleikjum en aldrei getað það út af fótboltanum og líka hef ég haft svo mikið að gera , " segir hann en blómatími söngleikja hefur ekki síst verið á sumrin en þá hefur Ingó verið á fullu í fótboltanum en hann spilar með heimabæjarliðinu Selfossi , auk þess að vera upptekinn við tónleikahald .
Ingó segist hafa þekkt eitthvað til Buddy Holly fyrirfram og segir hann " magnaðan karakter í sögunni " .
Eins og segir á vef söngleiksins þá markaði hann " djúp spor í tónlistarsöguna þrátt fyrir að tími hans í sviðsljósinu spannaði aðeins þrjú ár " .
Hann sló í gegn nítján ára gamall en tónlistarmaðurinn lést með sviplegum hætti í flugslysi 3. febrúar 1959 .
" Bítlarnir voru undir miklum áhrifum frá honum og John Lennon .
Ástæðan fyrir því að John Lennon notaði gleraugu var að Buddy Holly notaði gleraugun á sviði , sem var algjört tabú á þessum tíma .
Fyrsta lagið sem Bítlarnir tóku upp var eftir Buddy Holly .
Hann var mjög stór í Bandaríkjunum á þessum tíma , svipuðum tíma og Elvis en aðeins á undan Bítlunum en þeir litu upp til hans .
Ég þekkti ekki öll þessi lög , " segir hann en núna finnst honum þau frábær .
Í sýningunni hljóma lög á borð við " Peggy Sue " , " That ' ll Be the Day " og " Maybe Baby " .
Til viðbótar við smelli Buddy Holly fljóta með lög eins og " La Bamba " með Ritchie Valens með Sigurjóni Brink í hlutverki hans og " Chantilly Lace " með Big Bopper en Felix Bergsson túlkar hann .
Lögin eru þó sungin á ástkæra ylhýra en Davíð Þór Jónsson íslenskaði .
Stíllinn í söngleiknum er frá sjötta áratugnum líkt og sögusviðið en slík tíska á einmitt upp á pallborðið í vetur .
" Mér finnst stíllinn svo fallegur .
Það er svo mikil virðing fólgin í klæðaburðinum , allir svo snyrtilegir og flottir með hneppt upp .
Á þessum tíma var líka svo margt sem mátti ekki segja og gera , í dag er það einhvern veginn ekki neitt .
Mér finnst þessi sjarmerandi kurteisi sem var í gangi og er einkennandi í gegnum leikritið mjög falleg .
" Poppað leikhús Hann segir söngleikinn hafa víðari skírskotun en aðeins til þeirra sem hafa gaman af tónlistinni .
" Þessi söngleikur hefur gengið í tuttugu ár stöðugt um allan heim frá því hann var frumsýndur í London , " segir Ingó sem sjálfur sá söngleikinn í stórborginni þegar hann var um tíu ára gamall .
" Í stuttu máli er þetta einföld og falleg saga , skemmtileg tónlist , lifandi og hress .
Þetta er eins poppað leikhús og það getur orðið , " segir hann .
Æfingar hafa staðið yfir síðustu vikur .
" Gunni leikstjóri hefur sagt að þetta hafi gengið hraðar en hann bjóst við , " segir Ingó sem lofar leikstjórann Gunnar Helgason .
" Mér hefur fundist það hvað skemmtilegast að prófa að vinna með þessum góðu leikurum .
Þeir eru svo miklir fagmenn .
Núna skilur maður hvað gamanleikur snýst um , " segir Ingó um fyrstu kynni sín af sviðsleik .
Ingó segir alla leggjast á eitt til að gera góða sýningu og er ekki síst ánægður með félaga sína í hljómsveitinni The Crickets , eða Krybbunum .
" Hannes Buff , Baldur úr Ljótu hálfvitunum og Gummi úr Hrauni .
Þetta eru allt mjög skemmtilegir strákar , " segir Ingó en tónlistarstjóri sýningarinnar er Jón Ólafsson .
Af öðrum leikurum í sýningunni má nefna Ólöfu Jöru Skagfjörð , Heiðu Ólafsdóttur , Björgvin Franz Gíslason og Jóhann G. Jóhannsson í hlutverkum ýmissa sögufrægra persóna úr lífi Buddy Holly .
" Þetta sýning er hugsuð fyrst og fremst til að skemmta fólki , " segir Ingó , sem leggur áherslu á að verið sé að spila lifandi tónlist í hverri sýningu og það er auðvitað eitthvað sem hann kann vel .
Honum líður vel með gítarinn í hendi .
Hann segir þó að þetta sé auðvitað ólíkt því þegar hann kemur fram venjulega .
" Þá get ég sagt það sem mér dettur í hug og grínast eins og ég vil en í söngleiknum þarf ég að fara eftir handriti .
Þarna eru samt einhverjar augnagotur út í sal og tengsl við fólkið , " segir Ingó sem þarf líka að skila textanum til áhorfendanna en hann upplifir það svipað og að skila söngtexta .
Textarnir sem Ingó semur eru líka oft í söguformi og er hann hrifinn af sögum .
" Mér finnst mjög gaman að vera með hóp , sem er að hlusta á sögurnar mínar í rólegheitum , " segir Ingó og útskýrir að það sé gott að vera með góða sögu í lögum .
" Þá geturðu tengt lögin við sögur sem þú segir fyrir og eftir lagið á tónleikunum , " segir Ingó en sögurnar hans eru mannlegar og gamansamar .
Varð óvart að barnaplötu Flestir krakkar , 12 ára og yngri , og aðrir sem hafa ekki verið í einangrun síðustu ár kunna texta og lög eftir Ingó .
" Þessi plata sem Veðurguðirnir gáfu út er orðin að hálfgerðri barnaplötu , þó það hafi ekki verið planið , " segir Ingó , sem er ánægður með þetta .
Platan sem hann á við heitir Góðar stundir og inniheldur til dæmis lögin " Bahama " , " Bara brosa " , " Drífa " og " Gestalistinn " .
Til viðbótar þekkja allir lagið " Undir regnbogann " , sem Ingó söng í undankeppni Evróvisjón .
" Ég fór um landið í fyrra og spilaði þessi lög fyrir krakkana og það var alveg ótrúleg upplifun .
Það er gaman að hafa gefið út plötu þar sem svona margir kunna fimm eða sex texta utan að , " segir hann .
Ingó spilar á veitingastaðnum Óliver við Laugaveg á fimmtudagskvöldum , " alltaf þegar ég kemst .
Það er kannski miklu frekar gert fyrir sjálfan mig .
Ég með gítarinn , það er mitt þægindasvið , að sitja og segja eitthvað milli laga , þetta er eins og að hitta vini sína , " en sami hópur fólks mætir gjarnan í hvert skipti .
" Það er einfalt og skemmtilegt að mæta bara með gítarinn .
Ég er trúbador í grunninn .
" En hvað felst eiginlega í því að vera trúbador ? " Það er að vera sögumaður en ég er líka skemmtikraftur og flyt bæði mín lög og annarra .
Mér finnst ég oft vera eins og farandverkamaður ; fara á milli staða , hitta fólk , skemmta því , miðla sögum og fara svo á næsta stað .
Ég hef gaman af því að gleðja aðra .
Þetta er mjög gefandi en svolítið rótlaust , maður er alltaf að heimsækja nýja og nýja staði .
Þetta eru ferðalög og fjör , maður hittir margt fólk og lendir í allskonar hlutum .
Ef maður hefur gaman af ævintýrum er þetta draumastarfið .
" Ingó er oft í hlutverki skemmtikraftsins .
" Ég er miklu oftar í því hlutverki að skemmta öðrum þó ég hafi gaman af því að skemmta mér .
Það eru aðallega mínir bestu vinir sem skemmta mér með góðum sögum og bröndurum .
" Ljóst er að Ingó er félagslyndur .
" Við leigjum saman tveir félagar og það eru alltaf þrír , fjórir til viðbótar í heimsókn og þar er setið í stofunni og menn skiptast á að segja sögur , sem er mjög skemmtilegt , " segir hann og bætir við að það bjóði upp á skemmtilegar samræður þar sem ýmislegt er látið flakka .
Heimabær Ingós er Selfoss en hann hefur haft annan fótinn í bænum en bráðum lenda þeir báðir bæjarmegin við línuna .
" Ég var að kaupa mér íbúð og flyt inn í desember en félagi minn mun leigja með mér áfram .
Ég nenni ekki að búa einn og það verður áfram opið hús fyrir þessa helstu , " segir Ingó en íbúðin er í Gerðunum , miðsvæðis í Reykjavík .
" Það er ekkert mál að skjótast á Selfoss , " segir Ingó sem þrátt fyrir ástina á heimbænum er ánægður með að vera að koma sér almennilega fyrir .
" Hingað til hef ég ekki einu sinni geymt dótið mitt þar sem ég er að leigja þannig að ég er í raun að flytja í fyrsta sinn .
" Er sjálfur söluvaran Síðustu tvö , þrjú árin hefur verið mikið að gera hjá Ingó , bæði í spilamennskunni og að skipuleggja spilamennskuna .
Ingó er í raun með fyrirtæki þar sem hann sjálfur er varan .
" Þetta er auðvitað líka bisness .
Þetta gerðist svo hratt hjá mér , allt í einu var ég orðinn svaka vinsæll og allir að hringja að biðja mig um að spila .
Maður þurfti að læra inn á þetta og það tók tíma að aðlagast , eins og að muna að rukka alla .
Þeir sem eru sjálfir í þessu þurfa að hugsa um ákveðna markaðsfræði eins og hvernig áttu að bóka þig og selja þig , " segir Ingó sem hefur verið samkvæmur sjálfum sér frá upphafi .
" Ég hef haft þá stefnu að vera ekki beint að falast eftir því að fá að spila einhvers staðar heldur láta frekar hringja í mig .
Ég hef gert það frá því að ég var mjög ungur sem varð til þess að skapa ákveðna virðingu á meðal þeirra sem reka staðina .
Ég beið bara rólegur og ef einhver vill fá þig , þá vill hann líka fá þig .
Þannig er maður alltaf í ákveðinni samningsstöðu .
Ef ég hefði hringt fyrir fjórum , fimm árum út um allt að grátbiðja um að fá að spila hefðu vertarnir það á mig í dag .
Ég hef aldrei gert þetta .
Það verður að segjast eins og er að þegar þú ert í þessu ertu ákveðin vara , þú verður að markaðssetja vöruna rétt eins og Coca Cola eða Pepsi .
" Aldrei verið hrokafullur Hann segist líka alla tíð hafa gefið af sér til áhorfenda .
" Ég hef alltaf reynt að gefa mikið af mér í hvert einasta skipti sem ég hef komið fram .
Það er mikilvægt að spila fyrir fólkið sem þú ert að spila fyrir , aldrei vera of góður til að spila hér eða þar .
Reyna að gera þitt besta í hvert sinn .
Þegar ég var átján ára fékk ég lítið borgað , var nánast að borga með mér , og spilaði stundum fyrir menn sem voru dónalegir og blindfullir en maður reyndi samt sitt allra besta .
Þetta nýtist mér núna , að hafa aldrei verið hrokafullur .
Þetta er fólkið sem bókar mann á þorrablótin og árshátíðirnar í dag , því það var ánægt með þig þegar þú varst að byrja .
Það þurfa allir að harka sig upp í eitthvað , það er enginn dreginn upp .
Ég þurfti að læra mikið en ég lagði mig fram í hvert skipti við að skemmta fólkinu og það er það sem hefur skipt öllu máli .
" Einmanaleikinn og freistingarnar Lífsstíll skemmtikraftsins hefur sínar dekkri hliðar .
" Þetta getur verið erfitt þegar þú ert búinn að spila nokkur kvöld í röð , búið að vera svakalega gaman en svo dettur allt í dúnalogn .
Það eru miklar sveiflur í þessu líferni .
Ég held að allir sem hafa notið vinsælda og spilað á stórum tónleikum viti að það er stutt í einmanaleikann .
Þessi tilfinning er bara í höfðinu á manni því maður á fjölskyldu og vini .
En þegar þú spilar fyrir þrjátíu þúsund manns á Menningarnótt , ferð af sviðinu og segir bless , ertu aleinn .
Þér líður eins og allir hinir hafi verið að skemmta sér saman og haldi því áfram eftir að þú ferð einn af sviðinu .
" Hvernig tæklar maður svona hugsanir ? " Það er náttúrlega bara mjög erfitt .
Maður hefur oft tæklað þær á vitlausan hátt .
Farið í spilakassa , að reyna við stelpur eða fengið sér í glas .
Þetta er eitthvað sem maður þarf að vinna í smám saman , læra á þetta og halda í góðu hlutina .
" Hann segir að þetta þrennt sé undir góðri stjórn núna .
" Þessir þrír hlutir eru það sem hefur sýnt sig í gegnum tíðina að vera það sem popparar þurfa helst að passa sig á .
Ekki það að maður þurfi beint að passa sig á stelpum en þetta eru ákveðnar freistingar til að falla í .
Maður þarf að vera meðvitaður og halda sig á mottunni en það getur verið erfitt þegar giggið klárast og fjörið er búið .
" Voru spilakassarnir vandamál ? " Ekkert alvarlegt vandamál , ekkert sem maður hefur þurft að leita sér hjálpar út af heldur frekar þurft að taka til í höfðinu á sjálfum sér .
Maður fellur kannski í ýmsar gryfjur en mun alltaf þekkja muninn á réttu og röngu .
Það getur verið erfitt , þegar maður er eirðarlaus og pirraður að hætta í svona tómu tjóni og einbeita sér að einhverju betra .
Ég átta mig alveg á því að maður vill ekki festast í einhverju svona , það hefur skemmt marga góða menn .
" Hlutverk fótboltans í lífinu Hann segist fá vissa útrás í fótboltanum .
" En það getur gerst að þú labbir pirraðri út eftir leik en þegar þú fórst inn á því þú tapaðir .
Þetta er ekki bara líkamsrækt , " segir keppnismaðurinn Ingó og bætir við : " Fótboltinn hjálpar manni samt mjög mikið til að sýna ákveðinn aga .
" Hann segir að sumarið hafi að mörgu leyti verið ákveðin vonbrigði í fótboltanum .
" Þetta endaði ekki vel og svo var ég meiddur ofan á allt annað .
Þetta er eins og gengur í fótboltanum .
Í fyrrasumar var rosalega skemmtilegt , " segir hann en Selfoss spilaði í fyrsta sinn í efstu deild í sumar en náði ekki að halda sæti sínu eftir sumarið .
" Ég stefni alltaf á að sýna virkilega hvað ég get og ætla að vera í fótboltanum á næsta ári .
Hvort ég verð á Selfossi eða ekki á eftir að koma í ljós , " segir hann en mikill tími fer í að keyra á milli Reykjavíkur og Selfoss .
" Auðvitað er það mjög lýjandi fyrir mig að keyra á milli á hverja einustu æfingu á Selfossi og vera líka að spila á kvöldin og á fundum á daginn .
Það hefur ekki komið einn einasti dagur hjá mér í tvö , þrjú ár þar sem það hefur ekki verið neitt að gera .
Maður er líka smá ofvirkur , með örlitla maníu .
Ég get afkastað mjög miklu þó maður detti aðeins niður inn á milli .
" Bróðir hans hefur verið með honum á liði .
" Hann býr á Selfossi .
Við erum mjög góðir vinir .
Mér finnst hann mjög góður og hef trú á því að hann geti gert það sem hann vill .
Ég á von á því að hann haldi áfram að standa sig vel .
Ég reyni að hjálpa honum með því að miðla af minni reynslu , " segir hann en bróðir hans heitir Guðmundur og er sex árum yngri en Ingó , sem er 24 ára .
Of erfitt að velja á milli En hefur Ingó aldrei viljað velja á milli fótboltans og tónlistarinnar ? " Kannski hef ég valið tónlistina að vissu leyti því ég er á fullu í henni .
Maður gæti auðvitað alltaf verið að æfa meira í fótboltanum , ef ég hefði valið að einbeita mér að honum .
Ég hef blandað þessu saman , ég hef fórnað tækifærum í fótboltanum fyrir tónlistina og öfugt .
Það er eiginlega dálítið vitlaust hjá manni að gera þetta .
Þá nær maður kannski aldrei eins langt og maður gæti í öðru hvoru og er með hugann á báðum stöðum .
Ég sé ekki fram á að geta valið annað hvort , það er of erfitt .
" Sú spurning vaknar hvað sé best við Selfoss .
" Allir þekkja alla .
Þessi tengsl geta verið bæði góð og slæm , en fyrst og fremst góð .
Þarna er stutt í vinina og mikið af góðu fólki .
Pulsuvagninn við brúna stendur líka fyrir sínu ! Það er mjög gott að alast upp þarna .
Bærinn er hæfilega stór , nóg að gerast og svo er líka stutt til Reykjavíkur ef þarf .
Enda hefur það sýnt sig að þó að fækki víða á landsbyggðinni er alltaf að fjölga á Selfossi .
" Söngleikurinn Buddy Holly verður frumsýndur í Austurbæ á fimmtudaginn .
Nærri fjögur þúsund miðar hafa verið seldir í forsölu og er búið að skipuleggja sýningar út nóvember .
Er enginn frumsýningarfiðringur kominn í Ingó ? " Það er kannski skrýtið að ég sé ekki með efasemdir eða hræðslutilfinningu en ég finn bara fyrir þessari gríðarlegu tilhlökkun til að skemmta fólki .
Ég hlakka svo mikið til að skemmta fólki með þessari góðu sýningu og ég býst ekki við öðru en að fólk eigi eftir að labba sátt út , " segir þessi skemmtikraftur af guðs náð að lokum .
