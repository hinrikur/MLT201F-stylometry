Fræg er bandaríska setningin " There is no such thing as a free lunch " , sem útleggst á okkar ylhýra : " Það er ekki til neitt sem heitir ókeypis hádegisverður .
" Þessi gamla klisja úr bandarísku stjórnmálunum hefur oft komið upp í huga mér að undanförnu , í sambandi við þá umræðu sem hefur skyggt á alla aðra umræðu svo ofurlengi – umræðuna um skuldir heimila , einstaklinga og fyrirtækja .
Eins og liggur í augum uppi felur setningin það í sér að það er ekki hægt að fá nein verðmæti fyrir ekkert ; það er vitanlega alltaf einhver eða einhverjir sem á endanum borga , peningar eru jú ekkert annað en ávísun á verðmæti .
Þessi gamla klisja og sannleiksgildi hennar , sem ég er sannfærð um að er mikið , er held ég nokkuð sem allt of fáir skuldarar á Íslandi geri sér sér grein fyrir .
Vitanlega vita þeir það innst inni , en þeir vilja bara að það sé einhver annar , ekki þeir sjálfir , sem borgi brúsann fyrir þá .
Nú liggur t.d. fyrir að ef farin væri sú leið að lækka höfuðstól verðtryggðra lána um 18% , eins og hagsmunasamtök heimilanna hafa gert kröfu um , þýddi það kostnað upp á 222 milljarða króna .
Hvar á að taka þá milljarða ? Hver á að borga fyrir slíkan gjörning ? Er einhverjum öðrum til að dreifa en okkur skattgreiðendum þessa lands ? Á að taka erlent lán fyrir niðurgreiðslunni , sem kemur svo í hlut unga fólksins , barnanna okkar og barnabarna , að borga ? Getur verið að það sé eitthvað til í því sem Steingrímur J. Sigfússon fjármálaráðherra sagði í Kastljósi sjónvarpsins á miðvikudag í síðustu viku ? Þar vakti hann athygli á því að það hefðu svo ótrúlega fáir sem væru í greiðsluerfiðleikum leitað til banka og lánastofnana til þess að kanna hvort þau úrræði sem þegar hefur verið komið á laggirnar , í samvinnu banka , stjórnvalda og Alþingis , um greiðsluaðlögun , frystingu lána , frestun og lengingu í lánum , að hann undraðist það .
Hann velti því fyrir sér , hvort stór hópur fólks væri bara að bíða eftir að einhver töfralausn á vandanum birtist handan við hornið .
Hann spurði hvort það gæti verið að svo háttaði til og benti um leið á að engar slíkar töfralausnir væru til .
Ég er oft og einatt mjög ósammála fjármálaráðherra í málflutningi hans , en í þessum efnum get ég ekki annað en íhugað hvort hann hafi ekki heilmikið til síns máls .
Vissulega er ég í hópi skuldara .
En ég hvorki get né vil gera kröfu til þess að aðrir axli þær skuldbindingar sem ég hef undirgengist , með fullri vitund og fullri meðvitund .
Með þessu er ég alls ekki að gera lítið úr fjárhagsvanda þess fólks sem sér ekki fram úr því að geta haldið húsnæði sínu , er atvinnulaust og sér ekki fram á að geta brauðfætt sig og sína .
Það er vitanlega ömurleg tilhugsun og enginn skyldi gera lítið úr slíkum erfiðleikum .
En er það ekki svo , eins og Gunnar Smári Egilsson skrifaði merka grein um í Viðskiptablað Morgunblaðsins á fimmtudaginn í síðustu viku , að séreignastefna stjórnvalda hvað varðar húsnæðiseign á hér stóran hlut að máli ? Það að 85% íbúðarhúsnæðis á Íslandi séu í séreign og einungis 15% leiguhúsnæði virðist vera gróflega hátt .
Sennilega voru fjölmargir láglaunamenn og -konur hvött til þess að kaupa sér eigið húsnæði eftir að lánshlutfallið varð 90% og gerðu það , án þess nokkurn tíma að hafa efni á því .
Gunnar Smári benti í grein sinni á að aðeins 52% íbúðarhúsnæðis í Þýskalandi væru í séreign og 48% væru leiguhúsnæði .
Getur það ekki orðið hluti af varanlegri lausn á skuldavanda tugþúsunda Íslendinga að ráðast markvisst gegn séreignarstefnunni og neyða bankana , eins og Gunnar Smári leggur til , til þess að byggja hér upp húsaleigufyrirtæki ? Þannig ætti að vera hægt að hjálpa tugþúsundum Íslendinga til þess að komast úr séreigninni í öruggt leiguhúsnæði .
Til að slíkt geti orðið verður að tryggja lagagrundvöll slíkra þjóðfélagsbreytinga í bak og fyrir , þannig að hér verði í raun stöðugur og öruggur leigumarkaður .
Er þetta ekki eitthvað sem Guðbjartur Hannesson , heilbrigðis- og félagsmálaráðherra , þarf að skoða sérstaklega ? 