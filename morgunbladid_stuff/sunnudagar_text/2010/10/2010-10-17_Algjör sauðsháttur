Á Borgarbrautinni í Borgarnesi , rétt við Skallagrímsgarðinn , hefur safnast saman hópur fólks sem bíður eftir að Sauðamessan 2010 hefjist .
Líkt og undanfarin ár er beðið eftir vaskri göngu smalafólks sem rekur rolluhóp niður Borgarbrautina og inn í rétt sem komið hefur verið upp fyrir utan Skallagrímsgarðinn .
Veðrið gæti ekki verið betra og haustlitirnir glitra í sólinni rétt um hádegisbil .
Skyndilega má greina hreyfingu og sjá má að hersingin er á leiðinni .
Rolluskjáturnar virðast þó hafa einhver önnur áform um leiðina og beygja skyndilega af leið yfir á eina helstu snjóþotubrekku bæjarins .
Kannski langar þær bara að kíkja í garða Borgnesinga sem margir hverjir eru vandlega skreyttir í samræmi við þema helgarinnar .
Á húsveggjum má sjá ámálaðar kindur , kindabein hanga sums staðar uppi og fyrir utan nokkur hús hafa komið sér fyrir undarlegar fígúrur í ætt við fuglahræður sem sitja í mestu makindum og njóta dagsins .
Ein þeirra er kostulegur karl sem hefur smellt sér í hvítan sparijakka yfir fjósagallann .
Undir annarri hendi hans er vínflaska en bjórdós undir hinni .
Tilbúinn á ballið , stendur síðan á skilti í kjöltu hans .
Í Skallagrímsgarðinum hefur verið komið fyrir sölutjöldum þar sem ýmiskonar handverk er til sölu og í veitingatjaldinu er hægt að fá sér nýbakaðar vöfflur og kaffi .
Á sviði fara fram ýmiskonar skemmtiatriði , söngur , kappát og lopamaraþon svo fátt eitt sé nefnt .
Almennur sauðsháttur gerir daginn skemmtilegan og nær hámarki sínu í reiðhöllinni um kvöldið .
Þar er samankominn fjöldi manns með guðaveigar í poka og dansinn dunar undir tónum Borgarneshljómsveitarinnar Festival .
Það er að sjálfsögðu ekki hægt að halda svona hátíð án þess að enda hana á almennilegu sveitaballi og Reykjavíkurdaman kann bara vel við sig á dansgólfinu í lopapeysu og strigaskóm .
Bara ef maður gæti nú dansað svona áhyggjulaus og ekkert illt í fótunum á hverju djammi ! maria@mbl.is 