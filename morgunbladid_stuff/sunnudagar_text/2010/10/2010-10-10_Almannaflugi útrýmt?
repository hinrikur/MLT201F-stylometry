Flugmálafélag Íslands gagnrýnir mjög nýjar reglur sem teknar hafa verið upp hér á landi .
Telur þær óþarfar , tímafrekar og kostnaðarsamar .
Hætta sé á að almannaflug , oft nefnt einkaflug , leggist af verði ekki veittar undanþágur frá þessum reglum Flugöryggisstofnunar Evrópu , eins og heimilt er .
Skapti Hallgrímsson skapti@mbl.is Arngrímur Jóhannsson , flugstjóri og forseti Flugmálafélags Íslands , óttast að einkaflug leggist af hér á landi í nánustu framtíð vegna óþarfa reglugerða frá Flugöryggisstofnun Evrópu ( EASA ) sem teknar hafi verið upp af samgönguyfirvöldum .
Þessum reglum fylgir mikill kostnaður án þess að flugöryggi aukist .
" Með þessu er gerð gróf atlaga að almannaflugi og þetta á ekki bara við um Ísland .
Víða um Evrópu er barist gegn þessum reglugerðum sem eru framleiddar í Brüssel undir því yfirskyni að verið sé að auka öryggi .
Við teljum svo ekki vera og reglurnar eigi ekki við í almannaflugi á Íslandi .
Það má segja að verið sé að jarða þennan hluta flugstarfseminnar , " segir Arngrímur í samtali við Morgunblaðið .
Tímafrekt og kostnaðarsamt " Hverri flugvél fylgir viðhaldshandbók frá framleiðanda sem hingað til hefur verið nóg .
Nú hafa verið settar fram verulega meiri kröfur um viðhaldsáætlanir , " segir Arngrímur og bætir við að pappíra af svipuðum toga þurfi nú að leggja fram sama hvort um er að ræða svifflugu , litla einkaflugvél eða Boeing 747 .
Reglurnar frá EASA sem um ræðir tóku gildi í september 2009 .
Aðalreglugerðin er númer 1592/2002 en einnig vísar Arngrímur til reglugerðar númer 2042/2003 , með síðari breytingum og síðast en ekki síst reglugerð 216/2008 , þar sem m.a. fram kemur að ekki sé rétt að sameiginlegu reglurnar frá EASA gildi um öll loftför , m.a. þau sem einkum eru notuð staðbundið .
Eftirlit með þeim skuli áfram vera í höndum heimamanna .
Það sem Arngrímur er einnig ósáttur við er að réttindi sjálfstæðra flugvirkja , sem hingað til hafa séð um viðhald einkaloftfara , hafi nú verið mjög takmörkuð .
Nú má t.d einungis yfirfara flugvélahreyfla á viðurkenndri viðhaldsstöð .
Í kjölfar þessara nýju reglugerða er sú staða komin upp að núna eru engar viðurkenndar viðhaldsstöðvar með réttindi til að yfirfara slíka hreyfla hér á landi .
" Hér eru flugvirkjar sem hafa reynslu og þekkingu til þess að yfirfara flugvélahreyfla en samkvæmt þessum nýju reglugerðum mega þeir það ekki lengur .
" Reglur eins og þessar eru í lagi fyrir stór flugfélög , segir Arngrímur , " en í einkageiranum er þetta í besta falli hlægilegt .
Reglurnar eru svipaðar fyrir mann sem á eina flugvél og fyrir flugfélag í atvinnuflugi .
Það segir sig sjálft að einstaklingur sem á litla flugvél hefur ekki bolmagn til þess að fara að þessum reglum .
" Þetta geti mjög auðveldlega snúist upp í andhverfu sína þar sem flugvélaeigendur geti farið að sjá um viðhald á flugvélum sínum í " skjóli nætur " til þess að lækka hjá sér viðhaldskostnaðinn .
Þar með gæti flugöryggi verið ógnað .
" Ef þetta verður svona áfram hætta menn bara , grasrótin gefst upp , " segir Arngrímur og bætir við að ef það gerist komi að því að ekki verði til flugmenn til þess að sinna flugi hér á landi , ef frá er talið útlendingar eða íslenskir flugmenn sem hlotið hafa þjálfun erlendis .
" Hingað til hafa komið vel þjálfaðir flugmenn frá Íslandi sem gefa öðrum ekkert eftir .
" Skortir kjark ? Arngrímur gagnrýnir að íslensk flugmálayfirvöld telji sig knúin til að fylgja út í ystu æsar evrópsku reglugerðinni .
" Það er alveg klárt að í reglugerð þessari frá Brüssel er hverju ríki í sjálfsvald sett að notast við eigin reglur fyrir vélar sem eru léttari en 5.700 kíló .
Samgönguyfirvöld virðast hins vegar ekki hafa kjark til þess að nýta sér þessar undanþágur .
" Um það bil 150 flugvélar á Íslandi falla í þann flokk sem hér um ræðir .
Arngrímur og félagar hafa talað fyrir daufum eyrum að hans sögn .
" Íslensk yfirvöld hafa hingað til ekki viljað viðurkenna þennan möguleika og það er mergurinn málsins , " segir Arngrímur .
Flugmálafélag Íslands hefur farið fram á það við íslensk samgönguyfirvöld að allt almannaflug sem stundað er á Íslandi verði tekið út úr EASA-reglugerðinni skv. undanþáguákvæðunum sem áður voru nefnd .
Grasrótin fái að blómstra " Flugöryggi á Íslandi hefur verið gott undanfarna áratugi og mjög fá óhöpp orðið vegna mistaka flugvirkja .
Við viljum halda starfinu áfram með þeim hætti að kostnaður sé viðráðanlegur þannig að grasrótin fái að blómstra .
" Skipuð var nefnd fyrir stuttu til þess að yfirfara reglugerðirnar með fulltrúum samgönguráðuneytisins .
" Við gerum okkur grein fyrir því að ekki er við eftirlitsaðilana að sakast því þeir vinna eftir reglunum .
" Nú virðast yfirvöld loks vera farin að hlusta á röksemdir Flugmálafélagsins , segir Arngrímur .
" Í samgönguráðuneytinu hefur verið einblínt á númeraðar reglur frá Evrópu .
Eftir að nefnd vegna málsins var stofnuð er hins vegar farið að hlusta á okkur , en annað hefur svo sem ekki gerst .
" Lögbundið eftirlit skal áfram vera í höndum hvers ríkis ...
Það er einkum 5. liður reglugerðar frá Evrópusambandinu og Evrópuráðinu frá 2008 sem Arngrímur vísar til þegar hann mótmælir því hvernig samgönguyfirvöld halda á málum .
Í þessum lið er fjallað um " sameiginlegar reglur um almenningsflug og um stofnun Flugöryggisstofnunar Evrópu og niðurfellingu tilskipunar ráðsins 91/670/EBE , reglugerðar ( EB ) nr. 1592/2002 og tilskipunar 2004/36/EB , " eins og þar segir .
Forsenduliður númer 5 í umræddri reglugerð er svona í heild sinni , skv. opinberri þýðingu íslensku stjórnsýslunnar : " Ekki er rétt að sameiginlegu reglurnar gildi um öll loftför , einkum loftför sem eru einföld í hönnun , eða sem einkum eru starfrækt staðbundið og þau sem eru heimasmíðuð eða sérstaklega sjaldgæf eða eru einungis til í fáum eintökum .
Lögbundið eftirlit með slíkum loftförum skal því áfram vera í höndum aðildarríkjanna og án nokkurrar skuldbindingar , samkvæmt þessari reglugerð , fyrir önnur aðildarríki til að viðurkenna slíkt landsbundið fyrirkomulag .
Hins vegar skal grípa til viðeigandi ráðstafana til að auka almennt öryggi tómstundaflugs .
Einkum skal taka tillit til flugvéla og þyrlna , sem hafa lítinn hámarksflugtaksmassa , en afkastageta þeirra verður sífellt meiri , geta flogið um allt Bandalagið og eru iðnaðarframleiðsla .
Því er betra að setja reglur um þær á vettvangi Bandalagsins til að kveða á um nauðsynlegt , samræmt öryggi og umhverfisvernd .
" 