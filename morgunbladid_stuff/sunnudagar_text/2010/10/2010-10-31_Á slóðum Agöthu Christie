Þegar lesið er um bæinn Torquay í Devon á suðurströnd Englands í ferðahandbók Lonely Planet eru tveir frægir íbúar nefndir á nafn : Basil Fawlty , aðalpersónan úr sjónvarpsþáttunum vinsælu Hótel Tindastóll ( Fawlty Towers ) , og drottning sakamálasagnanna , Agatha Christie .
Um miðjan september ár hvert fer ekki á milli mála hvort þeirra á hug og hjörtu gesta og íbúa bæjarins .
Þá er haldið upp á afmæli Agöthu Christie með pompi og prakt og í ár var sérstakt tilefni til hátíðahalda því liðin voru 120 ár frá fæðingu Agöthu , 90 ár frá því Hercule Poirot steig fyrst fram á sjónarsviðið og 80 ár frá því að fyrsta skáldsagan um fröken Marple kom út .
Boðið er upp á fjölmarga viðburði í Torquay og nágrenni í heila viku og vinsældir Agöthu-hátíðarinnar eru slíkar að ómögulegt er að fá miða á vinsælustu atburðina nema bókað sé með góðum fyrirvara .
Íslensk bók í Agöthusafnið Meðan á hátíðinni stendur fyllist Torquay af aðdáendum skáldkonunnar hvaðanæva úr heiminum og sumir koma raunar ár eftir ár .
Að þessu sinni var fulltrúi frá Morgunblaðinu á staðnum og var fyrsti viðburðurinn í þéttri dagskránni vel sóttur fyrirlestur í nágrannabænum Paignton .
Þar voru mættir þeir Mathew Prichard , dóttursonur Agöthu Christie , og rithöfundurinn John Curran og ræddu þeir um verk skáldkonunnar og svöruðu spurningum úr sal .
Curran gaf nýverið út bók sem vakið hefur mikla athygli þar sem hann fjallar um efni úr minnisbókum Agöthu sem hafði aldrei áður komið fyrir sjónir almennings – og stendur raunar til að gefa út framhald af þeirri bók á næsta ári .
Frá Paignton var haldið á minjasafnið í Torquay , þar sem meðal annars er að finna safn um ævi og störf Agöthu Christie – og þess má geta að safnið hefur nú loks eignast eintak af Agöthu Christie-bók á íslensku .
Þar var haldin sérstök dagskrá til heiðurs Agöthu og hafði fyrrnefndur John Curran valið til sýningar eina kvikmynd og til flutnings eitt útvarpsleikrit sem hann kynnti gestum safnsins .
Fyrst var boðið upp á sýningu á afar sjaldséðri sjónvarpsmynd sem sýnd hafði verið í beinni útsendingu í bandarísku sjónvarpi á sjötta áratugnum og var byggð á bókinni And Then There Were None ( 1939 ; ísl. Blámannsey , 1949 ; Tíu litlir negrastrákar , 1992 ) .
Mæltist sýningin mjög vel fyrir enda höfðu jafnvel hörðustu aðdáendur ekki séð umrædda mynd áður .
Mesta athygli vöktu þó raunar bráðskemmtilegar auglýsingarnar á milli atriða , sem höfðu varðveist með myndinni og voru augljóslega frá styrktaraðila útsendingarinnar á sínum tíma , bandarísku apóteki .
Í kjölfar myndarinnar var svo flutt gamalt bandarískt útvarpsleikrit sem var áhugaverðast fyrir þær sakir að þar lék Orson Welles sjálfan Hercule Poirot og lét sér það raunar ekki nægja heldur fór einnig með annað stærsta hlutverkið í verkinu , sem byggt var á bókinni The Murder of Roger Ackroyd ( 1926 ; ísl. Poirot og læknirinn , 1945 , 1971 ; ...
og ekkert nema sannleikann , 1984 ) .
Eyja úr sögum Agöthu Christie Daginn eftir lá leiðin hins vegar út úr bænum til þess að snæða hádegisverð á afar áhugaverðri eyju , Burgh-eyju , út af suðurströnd Englands , í rúmlega klukkustundar fjarlægð frá Torquay , en eyjan var fyrirmynd Agöthu þegar hún samdi áðurnefnda bók , And Then There Were None .
Sú saga er löngu orðin sígild og segir frá því þegar tíu gestir á dularfullri eyju týna tölunni hver á fætur öðrum og ljóst er að í hópi þeirra – eða þá í felum á eyjunni – er morðingi sem svífst einskis .
Það reyndist hægara sagt en gert að komast á staðinn , hvorki var boðið upp á beinar rútuferðir né lestarferðir þangað .
Að lokum var ekið til Burgh-eyju í fylgd nokkurra helstu sérfræðinga um verk Agöthu Christie – og auk þess var GPS-tæki með í för , sem reyndi þó ítrekað að senda bílinn ofan í Avon-fljót , en á því var sú skýring að vegurinn meðfram fljótinu er ekki alltaf fær , þar ráða sjávarföllin , en blessað tækið gerði engan greinarmun á flóði og fjöru .
Ekið er um þrönga sveitavegi til þess að komast loks að eyjunni .
Það var tilkomumikil sjón þegar eyjan birtist loks , tignarleg upp úr hafinu en ekki síður drungaleg – og þennan daginn var auk þess mistur yfir henni , sem jók enn á þá tilfinningu að gestir væru hreinlega staddir í miðri bók eftir Agöthu Christie – og fóru þá sennilega einhverjir að óttast um líf sitt .
Talið er að Agatha hafi fyrst komið á eyjuna árið 1930 og var hún jafnframt notuð sem fyrirmynd í annarri vinsælli bók hennar , Evil under the Sun ( 1941 ; ísl. Sólin var vitni , 1983 ) .
Á eyjunni stendur glæsilegt hótel , en þess má geta að ein nótt í Agöthu Christie-herberginu á hótelinu , ásamt morgunverði og kvöldverði , kostar um 70.000 krónur og er það raunar alls ekki dýrasta herbergið á þessu afskekkta lúxushóteli .
Um það bil sextíu manns mættu á hótelið í dumbungnum þennan septemberdag til þess að snæða hádegisverð í tilefni af afmælisviku Agöthu .
Til þess að komast út í eyjuna sjálfa þurfti að ferðast með forláta farartæki sem kallað er " sea tractor " , en þegar ekki er flóð er hins vegar unnt að ganga út í eyjuna .
Í anda skáldkonunnar tók uppáklæddur bryti á móti gestum – og hafði raunar á orði að utan dyra væri Agöthu-veður .
Gamli tíminn var í hávegum hafður þennan daginn en hótelið sjálft er hannað í art deco-stíl – og til þess að fullkomna stemninguna reyndist ekki vera neitt farsímasamband inni á hótelinu .
Allir sluppu þó lifandi af eyjunni að þessu sinni .
Sumardvalarstaður Agöthu Ekki er hægt að ferðast um slóðir Agöthu nema heimsækja Greenway-setrið , sem liggur við Dart-fljót og er skammt frá Torquay , en þar var sumardvalarstaður Agöthu um árabil .
Hún keypti húsið og stóra lóð í kring árið 1938 .
Einkadóttir Agöthu , Rosalind , eignaðist Greenway svo árið 1959 .
Fjölskyldan ákvað að gefa samtökunum The National Trust eignina árið 2000 og árið 2007 gaf dóttursonur Agöthu samtökunum stóran hluta af innanstokksmunum hússins .
Boðið er upp á ferðir til Greenway með ferju eða gamalli rútu frá fimmta áratugnum , sem kom gestum alla leið á staðinn og til baka þrátt fyrir að hún virtist vera að gefa upp öndina í hverri brekku .
Húsið er nú opið almenningi , eftir umfangsmiklar endurbætur , og þegar gengið er þar um býst maður allt eins við því að rekast á Agöthu sjálfa í bókaherberginu með te og góða bók eða við píanóið í stofunni , svo vel hefur tekist að viðhalda anda hússins .
Garðurinn er ekki síður glæsilegur , en þar komast lesendur næst því að stíga hreinlega inn í skáldsögur Agöthu , beint af blaðsíðunum .
Þegar gengið er inn í garðinn frá húsinu koma gestir að fallbyssugarði eftir dálítinn spöl , en þar var listamaðurinn Amyas Crale myrtur í bók Agöthu , Five Little Pigs ( 1943 ; ísl. Minning um morð , 2009 ) og skammt frá má svo sjá bátahúsið þar sem líkið af Marlene Tucker fannst í annarri vinsælli glæpasögu Agöthu , Dead Man ' s Folly ( 1956 ; ísl. Innsigli dauðans , 1991 ) .
Dásamlegur dauði Húsið í Torquay þar sem Agatha Christie fæddist fyrir 120 árum , þann 15. september 1890 , hefur því miður verið rifið en þrátt fyrir það eru fjölmargir staðir í bænum sem tengjast skáldkonunni og verkum hennar og er raunar hægt að fara í skipulagðar gönguferðir um slóðir Agöthu undir leiðsögn Joan Nott , sem hefur séð um slíkar ferðir frá því á níunda áratugnum .
Við ströndina má til að mynda sjá tónleikahús þar sem Agatha fór á stefnumót með Archie Christie áður en hann bað síðan um hönd hennar , en tónleikahúsið kemur raunar einnig fyrir í bók Agöthu , The ABC Murders ( 1936 ; ísl. ABC-leyndarmálið , 1958 ) .
Í bænum eru tvö sögufræg hótel , annars vegar Imperial-hótelið sem er notað sem sögusvið í bókum Agöthu , meðal annars Peril at End House ( 1932 ; ísl. Leyndardómur Byggðarenda , 1943 ) og Grand Hotel þar sem Agatha og Archie eyddu brúðkaupsnóttinni .
Síðarnefnda hótelið var jafnframt vettvangur 120 ára afmælisveislu Agöthu þetta árið .
Gestir fengu að njóta glæsilegrar flugeldasýningar í tilefni dagsins en óhætt er að segja að mesta athygli hafi vakið þegar engin önnur en fröken Marple birtist óvænt í veislunni ( öðru nafni Julia McKenzie , sem hefur farið með hlutverk Marple í sjónvarpsmyndum undanfarin ár ) .
Að lokum var svo boðið upp á afmælistertu sem var að sjálfsögðu fengin úr bók eftir Agöthu Christie , nánar tiltekið bókinni A Murder is Announced ( 1950 ) .
Tertan kallast Dásamlegur dauði , en það er einmitt sama heiti og fyrrnefnd bók fékk í íslenskri þýðingu Unnar Ragnarsdóttur .
Í fimmtánda kafla bókarinnar segir m.a. í þýðingu Unnar : " Já .
Hún er ljúffeng .
Í hana á ég ekkert ! Útilokað að baka svona tertu .
Í hana þarf ég súkkulaði og mikið smjör , sykur og rúsínur .
[ ...
] Hún verður ljúffeng , ljúffeng svo að hún bráðnar uppi í ykkur ! Og ofan á hana set ég kremið – súkkulaðikrem – hún verður svo falleg [ ...
] ( Dásamlegur dauði , Bókhlaðan , 1986 ) .
Jane Asher , sem rekur kökugerðarfyrirtæki í Bretlandi , tók sig til og bjó til uppskrift að kökunni og notaði kaflann í bók Agöthu sem innblástur – og kakan vakti sannarlega lukku .
Eitraðar plöntur og leikhús í gamalli kirkju Allir vilja taka þátt í því að minnast Agöthu Christie , þar á meðal forsvarsmenn gamla klaustursins á staðnum , Torre-klausturs .
Þar var boðið til garðveislu og gestum sagt frá því að klaustrið hefði í raun engin bein tengsl við Agöthu .
Til þess að bæta úr því var ákveðið að gróðursetja í klausturgarðinum fjölmargar eitraðar plöntur sem koma fyrir í sögum Agöthu .
Það er ekki ólíklegt að hrollur hafi farið um viðstadda þegar haldinn var fyrirlestur að loknu kaffiboðinu um jurtirnar og þau hrikalegu eituráhrif sem þær geta haft .
Eins og kunnugt er þá var Agatha Christie ekki bara vinsæll rithöfundur heldur líka afkastamikið leikskáld og er Músagildran til að mynda enn sýnd í London , tæpum sextíu árum eftir frumsýningu .
Áhugamenn um leikrit Agöthu fengu sannarlega eitthvað fyrir sinn snúð á hátíðinni í Torquay því þar voru sýnd tvö verk eftir hana .
Atvinnuleikfélag , sem stjórnarformaður knattspyrnuliðsins Everton rekur og ferðast um England á hverju ári með verk eftir Agöthu , sýndi Witness for the Prosecution ( Vitni saksóknarans ; flutt í Ríkisútvarpinu 1979 og 1990 í þýðingu Ingu Laxness , leikstjóri var Klemenz Jónsson ) .
Þá sýndi áhugaleikfélagið í Torquay lítt þekkt en skemmtilegt spennuleikrit eftir Agöthu sem kallast Spider ' s Web , en leikfélagið hefur aðstöðu í gamalli kirkju í bænum og er umgjörðin því afskaplega óvenjuleg og heillandi .
Það er með ólíkindum að rithöfundur sem sendi frá sér sína fyrstu bók fyrir 90 árum sé enn þann dag í dag einn þekktasti höfundur spennusagna í heimi og má það sennilega einna helst þakka hæfileika hennar til þess að blekkja lesendur og koma þeim á óvart með snilldarlegri fléttu í bókarlok .
Lesendur víða um heim virðast enn kunna að meta þessa eiginleika Agöthu .
Fjölmiðlar sem og gestir komu víða að til þess að taka þátt í hátíðinni í Torquay – og dóttursonur Agöthu missti raunar af hluta hátíðarinnar þar sem hann þurfti að fljúga til Istanbúl til þess að taka þátt í dagskrá vegna Agöthu Christie , en þar í landi hafði Pera Palace-hótelið , þar sem Agatha Christie gisti á sínum tíma , nýlega verið opnað aftur eftir endurbætur .
Sjónvarpsstöð í Bretlandi sýndi Agöthu Christie-myndir frá morgni til kvölds helgina eftir afmælið og svo má geta þess að á afmælisdeginum sjálfum tileinkaði leitarvefurinn Google forsíðu sína Agöthu Christie – og það gera þeir nú ekki fyrir hvern sem er .
Ver hálfri vikunni í málefni ömmu sinnar Morgunblaðið ræddi stuttlega við Mathew Prichard , dótturson Agöthu Christie , í Devon í tilefni af Agöthu Christie-hátíðinni .
Agatha eignaðist eina dóttur , Rosalind Hicks , sem lést árið 2004 og er Mathew einkasonur hennar .
Hann er nú stjórnarformaður hlutafélagsins Agatha Christie Ltd .
Mathew kveðst sennilega verja hálfri vikunni – jafnvel meira – í málefni Agöthu Christie .
Hann rekur jafnframt góðgerðastofnun og var um árabil formaður þjóðminjasafnsins í Wales og starfaði fyrir listastofnunina í Wales .
Hann segir að störf vegna Agöthu Christie hafi opnað ýmsar dyr og að hann hafi eignast marga vini .
Ætli Agatha Christie hafi einhvern tímann heimsótt Ísland eða rætt um að gera það ? " Ég held ekki , er svarið við því , " segir Mathew , en kveðst þó ekki geta fullyrt það .
" Það eina sem ég man eftir , þótt það teljist ekki með , enda er það ekki Ísland , er þegar ég ferðaðist til Vestur-Indía með henni .
Á þessum árum ferðuðumst við með flugvél sem kallaðist " The Stratocruiser " og við fórum frá London til Shannon á Írlandi , til Gander á Nýfundnalandi , til Bermúda og niður til Barbados .
Ég held að þetta hafi sennilega verið það næsta sem hún komst Íslandi , " segir hann og hlær innilega .
En hvaða þýðingu hefur Torquay í augum Mathews og hvaða þýðingu hafði bærinn fyrir ömmu hans ? " Að vissu leyti var hún einna hamingjusömust á sínum yngri árum , áður en móðir hennar lést og hún var alltaf mjög hamingjusöm og afslöppuð þegar ég var hjá henni í Greenway við Dart-fljótið .
Okkur þótti öllum frábært að vera hérna .
" Mathew þykir það leitt að Ashfield , húsið þar sem Agatha Christie fæddist , skuli hafa verið rifið .
" Ímyndaðu þér ef staðurinn þar sem hún fæddist væri líka til og hvílík andstæða hann væri við Greenway .
En ég óttast að of seint sé að gráta það núna .
" Fram hefur komið að í minnisbókum Agöthu sé að finna ónotaðar hugmyndir frá drottningu sakamálasagnanna .
Það væri því fróðlegt að vita hvort Mathew hafi einhvern tímann velt því fyrir sér að láta skrifa bækur byggðar á þeim .
" Það kæmi mér á óvart ef slíkt yrði ekki að veruleika einhvern tímann , en nú erum við komin með nýjan útgefanda [ tilkynnt var um það í september að HarperCollins yrði einkaútgefandi Agöthu á enskri tungu um víða veröld ] sem er að einbeita sér að raunverulegu bókunum svo það er ólíklegt að þetta gerist í mjög náinni framtíð .
" Mathew kveðst þó aðspurður vera dálítið mótfallinn slíku .
Hann segist hafa unnið að málefnum sem snúa að James Bond og þar hafi verið gefnar út ótal framhaldssögur .
" Það sem fælir mig frá þessu er að þegar menn byrja á slíku þá dregur það athygli fólks frá alvöru bókunum og það þykir mér dálítið leitt .
" Mathew kveðst enn lesa bækur ömmu sinnar .
" Ég les sennilega bók eftir hana í vélinni á morgun , " segir hann , en leið hans lá þá til Istanbúl þar sem voru hátíðahöld vegna afmælis Agöthu .
En eru einhverjir glæpasagnahöfundar framtíðarinnar í fjölskyldunni ? Mathew nefnir að eitt barnabarna hans , elsta dóttir sonar hans James , vinni hver einustu móðurmálsverðlaun .
" Hún skrifar sögur og ég held að ímyndunaraflið sé til staðar en hún er allt of ung til þess að vita hvort hún ætli sér að skrifa bækur .
" 