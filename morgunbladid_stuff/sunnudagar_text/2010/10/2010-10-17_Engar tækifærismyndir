Ljósmyndun í meðförum Svisslendingsins Emmanuels Gavillet snýst ekki bara um myndatöku heldur heimspeki eða í það minnsta lífssýn .
Hann tekur myndir á ríflega hálfrar aldar gamla myndvél og leggur mikið upp úr því að hitta á rétta andrúmsloftið , jafnvel þó að það þýði langa bið , enda tekur 20 mínútur að taka eina mynd .
Inga Rún Sigurðardóttir ingarun@mbl.is Úti um allan heim er hópur fólks sem vinnur sjálfboðavinnu við það að vekja athygli á Íslandi eða telst í það minnsta í óformlegum hópi klappstýra landans .
Þetta fólk er oft kallað Íslandsvinir og er ljósmyndarinn Emmanuel Gavillet einn þeirra .
Þessi ríflega fertugi Svisslendingur hefur komið tvisvar til Íslands , fyrra skiptið var fyrir níu árum .
Þá kafaði hann við Íslandsstrendur og tók myndir af flaki frönsku skonnortunnar Pourquoi pas ? á sjávarbotni úti fyrir Mýrum .
Ísland heillaði Gavillet en hann langaði til að kynnast landinu nánar og kom í aðra heimsókn í maí .
Í þetta skiptið ferðaðist hann ekki um landið með köfunargræjurnar í skottinu heldur sérsmíðaða myndavél , sem er frá því um eða upp úr miðri síðustu öld .
Kafar djúpt í viðfangsefnið " Ég kom til að halda vinnunni áfram en í þetta skiptið með stóru , gömlu myndavélinni minni , " segir hann en myndavélin er sérstök .
" Myndavélin er algjör andstæða þess sem er í tísku núna , hún er ekki stafræn heldur með filmu .
Það tekur 20 mínútur að taka eina mynd , " segir hann en ljósmyndaferlið er öðruvísi en það sem helst tíðkast og viðhorfið sömuleiðis annað .
Undirbúningurinn fyrir myndatökur er líka mikill , hann skoðar umhverfið mjög vel fyrir myndatöku .
Þó að ekki sé um neðansjávarmyndatöku að ræða kafar Gavillet engu að síður djúpt í viðfangsefnið .
" Mér líkar ekki þessi hraða , stafræna ljósmyndun , hún sýnir ekki eins mikla virðingu gagnvart ljósmyndun .
Þar er hætta á því að þú sjáir ekki í raun það sem þú ert að taka mynd af .
Þú tekur margar myndir með hraða og ferð síðan heim og velur mynd á tölvunni eftir á .
Ég vinn alveg öfugt við þetta .
Ég undirbý myndatökurnar mínar mjög vel , " segir hann en það getur tekið langan tíma að ná góðri mynd og er hans leið því leið hinna þolinmóðu .
Beðið eftir birtunni " Það getur jafnvel tekið viku að ná réttu myndinni .
Ég þarf að bíða eftir réttu birtunni og ég þarf að vita nákvæmlega hvað ég ætla að mynda .
Stundum fer ég fimm sinnum á sama stað til að ná mynd .
Á Íslandi er þetta jafnvel erfiðara en í Sviss því veðrið breytist svo fljótt , " segir hann og er það þá ekki síst birtan sem hann er að vísa til .
" Birtan er svo margbreytileg .
Ég undirbý myndavélina í fallegri birtu , kannski blöndu af þoku og sólskini .
Skömmu síðar hefur birtan breyst en er kannski líka falleg og ég þarf að ákveða mig hvor sé betri birta fyrir mig .
Í þeim tilfellum tek ég tvær myndir .
Í heimalandinu vinn ég aðeins öðruvísi , veðrið breytist ekki svona hratt , " segir hann og hlær .
Gavillet er fæddur árið 1968 í þeim hluta Sviss þar sem franska er ráðandi .
Hann lærði við virtan listaháskóla , Ecole d ' Arts Appliqués í Vevey og segir að persónulegur stíll sinn hafi mótast strax á námsárunum .
Hann starfar sjálfstætt og hefur haldið margar einkasýningar frá því hann útskrifaðist fyrir um tveimur áratugum .
Kýs fámennið Stórbrotna náttúru er að finna í Sviss og hefur Gavillet myndað mikið í fjöllunum .
" Ég hef alltaf viljað mynda á stöðum þar sem ekkert eða að minnsta kosti fátt fólk er .
Ég þarf að fá góða tilfinningu fyrir landinu , hreinlega að finna lyktina af því .
Ég verð að finna réttu tilfinninguna áður en ég tek myndir , " segir listamaðurinn um staðarvalið .
Það er því ekki skrýtið að hann kunni vel við sig í fámenninu á Íslandi .
Noregur heillar einnig og hefur hann heimsótt landið um tíu sinnum og meðal annars dvalið í Lófóten .
" Ég kann vel við norðlægar slóðir .
Ég væri til í að koma á hverju ári til landsins .
Mér finnst þetta mjög sérstakt land með þetta samspil eldfjalla og jökla .
Það er svo mikil orka í jörðinni á Íslandi og það er mér mjög mikilvægt .
" Meðfylgjandi myndir tók Gavillet í Íslandsförinni í vor en hann tekur aðeins svarthvítar myndir í sinni listrænu vinnu .
" Ef ég er að vinna fyrir einhvern annan tek ég myndir í lit ef þess er óskað en kýs sjálfur svarthvítt og hef gert það síðan ég útskrifaðist .
Mér finnst aðeins hægt að sýna tilfinningu í mynd ef hún er grátóna .
Svarthvítt er það sem virkar fyrir mig .
Það þarf ekki meiri upplýsingar í myndina , litur virkar truflandi .
" Hann dvaldi hérlendis í tæpan mánuð og myndaði á milli 40 og 50 viðfangsefni á gömlu vélina en myndirnar urðu hátt í 120 alls .
" Ég tók allavega tvær myndir af hverju viðfangsefni til öryggis .
Stundum var vindur og vélin hreyfðist aðeins en þannig getur myndin orðið óskýr .
Því fannst mér öruggara að taka fleiri en eina mynd .
Það var samt helst á toppi eldfjallsins sem þetta var erfiðast en þar var vindurinn hvað mestur .
" Sýning í litlum bæ nálægt Bern Þar sem myndir Gavillet eru langt frá tækifærisljósmyndun vaknar sú spurning hvort hann taki líka stafrænar myndir .
Hvernig lítur einkamyndaalbúmið hans út ? " Ég tók myndir fyrir mig á stafræna myndavél til að sýna vinum og vandamönnum , " segir Gavillet , sem verður var við Íslandsáhuga hjá samlöndum sínum .
Sýning á 20 Íslandsmyndum verður opnuð nú um miðjan október í litlum bæ nálægt höfuðborginni Bern .
" Ég er núna að undirbúa hana , " segir hann en langan tíma tekur að framkalla allar myndirnar úr þessari sérstöku vél .
" Ég er bara nýbúinn að ljúka við það mikla verk .
" Hann segist verða var við að fólk í Sviss haldi að Ísland sé hættulegt land , ekki síst eftir eldgosin í vor .
Hann segir fólk kannski breyta um sýn eftir að hafa skoðað sýninguna .
" Myndirnar mínar eru samt engin póstkort frá Íslandi .
Fólk fær nýja sýn á landið , líka af því að myndirnar eru svarthvítar og teknar á þessa sérstöku vél .
" Hann segist vera viss um að hann komi hingað aftur .
" Ég sá nýja staði sem mig langar að mynda með þessari myndavél .
" Fyrir átta árum var það hálendið sem heillaði mest .
" Nú var ég hér of snemma og það var ekki hægt að ferðast inn á hálendið , " segir Gavillet svekktur en þó ekki sár .
" Það er svo víða sem sérstakt og fallegt landslag er að finna .
" 