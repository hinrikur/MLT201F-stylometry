Björkin er miðstöð fyrir verðandi foreldra og foreldra nýfæddra barna .
Ljósmæður Bjarkarinnar taka að sér heimafæðingar , heimaþjónustu í sængurlegu og bjóða upp á námskeið fyrir verðandi foreldra .
Þær starfa eftir hugmyndafræði ljósmóðurfræðinnar sem lítur á meðgöngu , fæðingu og sængurlegu sem eðlilegt ferli en ekki sjúkdóm og vilja kynna heimafæðingar sem raunverulegan valkost .
Inga Rún Sigurðardóttir ingarun@mbl.is Arney Þórarinsdóttir er framkvæmdastjóri Bjarkarinnar og Hrafnhildur Halldórsdóttir stjórnarformaður en þær stofnuðu Björkina síðasta haust með nokkrum öðrum ljósmæðrum sem allar útskrifuðust árið 2009 .
" Markmiðið okkar var að kynna betur heimafæðingar og gefa fleiri konum kost á heimafæðingum en það hafa verið fáar ljósmæður í þessu .
Við vinnum líka mikið saman en þetta er oft mikil binding ef maður vinnur einn , " segir Arney .
" Draumurinn okkar Arneyjar var alltaf að vera heimafæðingarljósmæður .
Við fórum inn í námið með þetta að markmiði , " segir Hrafnhildur .
Þær voru báðar fastráðir hjúkrunarfræðingar á Landspítalanum þegar þær hófu námið árið 2007 .
Þá var yfirvofandi skortur á ljósmæðrum en eftir útskrift var ráðningarbann á Landspítalanum og flestum heilbrigðisstofnunum .
Þær fengu sumarvinnu í Hreiðrinu á Landspítalanum , deild 23B , sem er fæðingar- og skammtíma sængurlegudeild , en ekki meira og tóku því til sinna ráða og stofnuðu fyrirtæki .
" Við viljum standa vörð um náttúrulega fæðingu .
Námskeiðin okkar eru hluti af því að undirbúa konur undir þennan stóra lífsviðburð sem fæðing er og efla trú þeirra á sjálfa sig og líkama sinn , " segir Hrafnhildur og þær ítreka báðar mikilvægi andlegs undirbúnings .
" Það er mikilvægt að draga úr ótta .
Við ölumst upp við það að fæðingar séu hættulegar og sársaukafullar og eigi að eiga sér stað á sjúkrahúsi .
Ef kona kemur hrædd inn í fæðingu er líkaminn í varnarástandi og þá fer blóðflæðið til útlima og hún er tilbúin til að flýja eða berjast .
Þá fer minna blóðflæði til legsins og þá á það erfiðara með að vinna og framkalla árangursríkar hríðar , " útskýrir Arney en fjölmiðlar og kvikmyndir stuðla meðal annars að þessari skekktu mynd .
Draumur að veita samfellda þjónustu " Fyrir flesta er heimilið griðastaður og sá staður sem þér finnst þú öruggust .
Og í heimafæðingu ertu alltaf búin að kynnast ljósmóðurinni fyrir fæðinguna , " segir Hrafnhildur en Arney tekur upp þráðinn : " Okkar draumur er að geta veitt stærri hóp kvenna samfellda þjónustu og við erum að vinna að því , " segir hún og á þá við að sama ljósmóðir sinni konu á meðgöngu , í fæðingu og í sængurlegu en eins og kerfið er byggt upp í dag hitta flestar konur þrjár mismunandi ljósmæður í þessu ferli .
Einn kostur við heimafæðingu er þessi samfellda þjónusta sem konan fær og stuðlar það að jákvæðari upplifun fjölskyldunnar , segja þær .
" Við þekkjum konurnar okkar og erum bara að sinna þeim .
Það er enginn gangur frammi , konur sem bíða , eða bjöllur sem hringja , við sitjum bara yfir okkar konu .
Ef það er eitthvað sem er ekki eins og það á að vera fer maður uppá spítala , " segir Arney .
Þær eru báðar þriggja barna mæður og eignuðust báðar sitt yngsta barn heima árið 2006 með aðeins þriggja vikna millibili .
Þær fengu báðar á sig gagnrýni fyrir val á fæðingarstað og heyrðu setningar á borð við : " Hvernig dettur þér í hug að fæða barnið í einhverjum drullupolli heima ? " eða þær voru ásakaðar um að vera að taka áhættu .
" Mér finnst umræðan hafa svolítið breyst síðan ég átti mitt yngsta .
Fólk virðist vera jákvæðara núna .
Ég er hjúkrunarfræðingur , nokkuð vel upplýst og skynsöm manneskja .
Fólk treysti mér samt ekki til þess að taka þessa ákvörðun , " segir Arney um persónulega upplifun sína .
" Þegar verið er að skoða tölfræði um heimafæðingar eru stundum teknar með heimafæðingar þar sem engin ljósmóðir er viðstödd þegar verið er að bera saman við spítalafæðingar .
Það er engan veginn sambærilegt , " segir Arney en það þarf að bera saman samskonar hópa , hrausta konu í eðlilegri meðgöngu .
" Rannsóknir sýna að heimafæðing með ljósmóður sé jafn örugg fyrir þennan hóp og spítalafæðing .
" Á síðasta ári fóru um 2% fæðinga á Íslandi fram í heimahúsi og hafa þær á tilfinningunni að þeim eigi frekar eftir að fjölga á næstu árum .
" Ef þú skoðar inngrip er konan öruggari heima , hún gengst undir færri inngrip í fæðinguna ef hún er heima með ljósmóður sem hún þekkir og þá er ég að meina hluti eins og að örva hríðarnar , gera gat á belginn , verkjalyfjanotkun og deyfingar , " segir Hrafnhildur .
" Fæðingarhormón eru þannig að stresshormón , adrenalín vinnur gegn þeim , allt stress hægir á fæðingunni , " segir Arney .
Mikilvægt að finna öryggi á fæðingarstað Þær eru meðvitaðar um að það henti ekki öllum að eiga heima en vilja að konur séu upplýstar um möguleikann á heimafæðingu .
" Spítalinn þarf að vera til staðar og stundum þarf meiri hjálp , " segir Hrafnhildur .
Þær segja að konur fái ekki nóg af upplýsingum um val á fæðingarstað og haldi að þær eigi að eiga á spítala .
Kona á að velja þann fæðingarstað þar sem hún finnur öryggi .
" Það eru svo margir sem tengja öryggi í fæðingu við tæki og tól .
Heimafæðingarkonur fá að heyra það að þær séu kærulausar eða eigingjarnar að eiga huggulega fæðingu heima á kostnað öryggis .
Þær konur sjá öryggið í því að vera á heimilinu og vera með ljósmóður sem þær þekkja og treysta .
Þær velja heimafæðinguna einmitt út af örygginu , " útskýrir Arney og minnir líka á að í Reykjavík séu fjarlægðirnar litlar og það að flytja konu á spítala ef eitthvað kemur uppá sé ekki stórmál .
Það er þó víðar en á höfuðborgarsvæðinu sem konur sæki í heimafæðingar .
Í lokaverkefni þeirra í ljósmóðurfræðum töluðu þær við konur sem hafa fætt börn á Höfn í Hornafirði .
Þar er ekki sjúkrahús heldur fæða konurnar hjá ljósmóður sem þær þekkja .
Þarna er hvað lengst í hátæknisjúkrahús á landinu .
" Þar kemur svo sterkt í ljós að öryggið í þeirra huga er örugg og fær ljósmóðir sem þær treysta , " segir Hrafnhildur .
Þær hafa líka þetta viðhorf að fæðing sé eðlilegasti hlutur í heimi og hún sé ekki hættuleg ef allt er í lagi , segir Arney og Hrafnhildur útskýrir nánar : " Á Íslandi er normið að fara inn á spítala en á Hornafirði er þetta normið , að fæða í sinni heimabyggð fjarri hátækni .
" Heimafæðing er ódýrari fyrir ríkið Þær benda líka á að það sé mun ódýrara fyrir ríkið að fæðing fari fram í heimahúsi en á hátæknisjúkrahúsi .
" Það er miklu hagkvæmara að eðlileg fæðing eigi sér stað utan sjúkrahúss , það er svo mikill kostnaður við það að fara inn á stofnun , " segir Arney .
Þær halda úti vefsíðunni Bjorkin.is en á henni er að finna mikið af upplýsingum um fæðingar , ekki síst heimafæðingar .
" Við opnuðum þessa síðu því okkur fannst stórlega vanta aðgengilegar upplýsingar á íslensku um heimafæðingar , " segir Arney .
Hrafnhildur segir að konur segi stundum þegar heimafæðingu ber á góma : " Nú , má það ? Sumar halda jafnvel að þær þurfi að greiða fyrir þetta sjálfar .
" Þær hafa báðar unnið með reynslumiklum ljósmæðrum .
" Við byrjuðum á því að aðstoða Áslaugu Hauksdóttur , sem er mikill frumkvöðull í heimafæðingum og aðra góða heimafæðingarljósmóður , Kristbjörgu Magnúsdóttur .
Þær hafa verið miklar fyrirmyndir og veitt okkur stuðning , " segir Hrafnhildur .
" Við vitum alveg hvernig við viljum vinna og vitum hvernig það er að vera kona sem fæðir heima og við þekkjum muninn á því og spítalafæðingu , " segir Hrafnhildur .
" Flestar konur vilja hafa laug .
Það er svo ótrúlega góð verkjastilling að fara í vatnið og hjálpar svo mikið .
Einstaka kona er ekki spennt fyrir því fyrirfram en við mælum samt með því að þær fái laugina og hafi hana til staðar og langoftast vilja þær nota hana , " segir Arney .
" Svo er það stundum þannig að þegar konan er í sínu umhverfi , líður vel og finnst hún örugg verður upplifunin svo góð og fæðingin gengur svo hratt og vel fyrir sig að þær ná ekki að fara í laugina , " segir Hrafnhildur .
Viðhorfið skiptir máli .
" Heimafæðingarkonur eru oft svo vel undirbúnar og með jákvætt hugarfar .
Ef það er einhvern tímann hægt að segja að hugurinn beri þig hálfa leið þá er það í fæðingu .
Þú ferð mjög langt á jákvæðu hugarfari .
Þess vegna leggjum við mikla áherslu á þetta á námskeiðunum okkar , " segir Arney en röð undirbúningsnámskeiða fyrir fæðingu , sem Björkin stendur fyrir , hefst á mánudaginn .
Traust á eigin getu og líkama mikilvægt " Það er svo mikilvægt að hafa traust á eigin getu og líkama .
Ef kona er róleg og yfirveguð og treystir líkama sínum og er vel undirbúin , þá upplifir hún sig sem sigurvegara , þrátt fyrir að fæðingin verði erfið því hún er samt við stjórnvölinn , " segir Hrafnhildur .
Þær útskýra að það skipti máli fyrir konur að hafa jákvæða fæðingarreynslu .
Slík reynsla er styrkjandi en neikvæð fæðingarreynsla getur fylgt konum alla ævi og mikilvægt er að vinna úr slíkri reynslu .
Arney segir að langoftast líði pöbbunum betur í heimafæðingu en á sjúkrahúsi .
" Þeir eru oft óöruggir í spítalaumhverfinu og vita ekki alveg hvað þeir eiga að gera og hvað þeir mega .
Heima eru þeir á heimavelli og eru að fylla í laugina og sinna ýmsum verkum .
Þeir verða öruggari með sig , " segir Arney .
Hún segir að það sé oft þannig að pabbinn sé ekki eins spenntur fyrir heimafæðingu í upphafi .
" Þegar þeir eru búnir að fá góðar upplýsingar og fræðslu og hitta ljósmóðurina þá skipta þeir um skoðun .
" Heimafæðing verður oft mikill fjölskylduviðburður .
" Stundum eru systkini viðstödd , " segir Arney og útskýrir nánar : " Við leggjum alltaf áherslu á að ef fólk vill hafa börnin sín með að það sé einhver með barnið sem það þekkir , treystir og sinnir því algjörlega .
Stundum tekur þetta líka langan tíma og þau nenna ekkert að hanga yfir þessu ! " Frumkvöðlasetur fyrir fyrirtæki í heilbrigðistækni Björkin er til húsa í Kím-húsinu við Vatnagarða 18 en Nýsköpunarmiðstöð Íslands á húsnæðið .
" Við erum með önnur fyrirtæki á heilbrigðissviði í kringum okkur .
Þetta er skapandi og frjótt umhverfi sem við erum í , " segir Hrafnhildur .
" Maður fær svo mikinn stuðning , " segir Arney .
" Þetta er svo hvetjandi .
Hér hittir maður fólk sem er búið að komast yfir allskonar hindranir , " segir hún en uppörvandi orð á kaffistofunni eru mikilvæg í þeim átökum sem það er að byggja upp nýtt fyrirtæki .
Það er vissulega sérstakt starf að vera ljósmóðir , að fá að fylgja nýju lífi í heiminn og deila mestu gleðistundum fjölskyldu .
" Það er alveg stórkostlegt .
Ég get ekki ímyndað mér að það sé til skemmtilegra starf .
Það er bara skemmtilegt að fá símtal um miðja nótt og fara út í fæðingu , " segir Arney og Hrafnhildur tekur undir það .
" Að vera með fjölskyldu á þessum tímapunkti þegar nýr einstaklingur fæðist er stórkostlegt .
Það snertir mann alltaf svo djúpt .
Svo ég tali nú ekki um þegar maður er búinn að kynnast fólkinu þá er það alveg dásamlegt .
Það erfiðasta er að kveðja fjölskylduna .
" Námskeið Bjarkarinnar Á mánudaginn hefst námskeiðshald fyrir verðandi foreldra hjá Björkinni en námskeiðin eru alls þrjú .
Það fyrsta er um meðgönguna , annað um brjóstagjöf og umönnun nýburans og þriðja er fæðingarundirbúningur .
Seinna í vetur bætist svo fjórði hlutinn við sem er foreldraspjall eftir að barnið er komið í heiminn .
Markmiðið með fyrsta námskeiðinu er að stuðla að jákvæðri upplifun verðandi foreldra af meðgöngu og að þeir taki upplýsta ákvörðun um val á fæðingarstað .
Annað námskeiðið er haldið í samvinnu við Ingibjörgu Baldursdóttur brjóstaráðgjafa en þar er meðal annars farið í hvernig foreldrar geti lesið í hegðun nýburans og farið yfir helstu þætti brjóstagjafar .
Á þriðja námskeiðinu er lögð áhersla á andlegan undirbúning fyrir fæðinguna og mikilvægi slökunar , umhverfis og stuðnings í fæðingu .
Fjallað er um fæðingarferlið og leiðir sem hægt er að nota til að vinna með hríðunum .
Auk þess er rætt um líðan foreldra fyrstu dagana eftir fæðinguna .
Námskeiðin eru öll haldin í sal Bjarkarinnar , Vatnagörðum 18 .
Fyrstu tvö námskeiðin eru ein kvöldstund en hið þriðja er tvö skipti og er boðið upp á heimsókn á fæðingargang , Hreiðrið og sængurkvennagang á Landspítalanum eftir seinni tímann .
Nánari námskeiðslýsing er á Bjorkin.is .
Áður fyrr tíðkuðust ekki svona námskeið .
" Konurnar voru meira í kringum aðrar konur heima hjá sér og þær fræddu hver aðra , " segir Hrafnhildur .
" Fæðingarnar áttu sér stað í heimahúsum og börnin ólust upp við það að mamman fæddi barnið heima .
Það var eðlilegt og þá voru þau með það hugarfar .
Þetta var partur af lífinu , " segir Arney .
Námskeið fyrir ömmur og afa ? Þær segja að grannar þeirra í frumkvöðlasetrinu hafi óskað eftir því að þær héldu námskeið fyrir afa og ömmur .
" Það er aldrei að vita nema við höldum námskeið fyrir afa og ömmur um hvernig þau geti sem best stutt við nýbökuðu foreldrana og aðlagast nýju hlutverki .
Ömmur og afar meina vel en það hefur svo mikið breyst , til dæmis var brjóstagjöf eftir klukkunni og mikil áhersla lögð á að venja ungbarn við að liggja sjálft í vöggunni .
Þetta er ekki rétt , barnið þarf að vera í fangi og þú getur aldrei haldið of mikið á því .
Nýburinn grætur aldrei nema það sé eitthvað sem truflar hann .
Þetta er ekki frekja .
Við segjum : Haltu eins mikið á barninu þínu og þú vilt og það þarf .
Þú spillir því ekki , " segir Arney .
Rólegheit og öryggi heima Jökull Máni , sonur Þóru Bjarkar Elvarsdóttur og Bjarka Þórs Jónssonar , kom í heiminn heima í stofu þann 27. apríl á þessu ári en ljósmæður frá Björkinni , Arney og Hrafnhildur , voru viðstaddar .
Fyrir áttu Þóra og Bjarki dótturina Ísabellu Sól , sem er nýorðin þriggja ára .
" Ég ætlaði alltaf að eiga Ísabellu heima líka en Bjarki treysti sér ekki í það því hann vissi ekki hvað hann var að fara út í .
Ég vissi það náttúrlega ekki heldur en honum fannst þetta eitthvað óþægilegt .
Ísabella kom í heiminn í Hreiðrinu í Landspítalanum .
Ég missti vatnið heima og hún var komin í heiminn rétt eftir að ég var komin þangað .
Þetta gekk svo ótrúlega hratt og vel fyrir sig , " segir Þóra en þau eru búsett í Norðurmýrinni og því stutt að fara á fæðingardeildina .
Ekkert annað kom til greina " Mín upplifun af þessari fæðingu var að ég vildi óska þess að ég hefði verið heima .
Eftir að hún kom í heiminn var ég að bíða eftir því að fá að fara heim og gat ekki sofið og sagði við Bjarka : Ég sagði þér að ég hefði átt að vera heima ! Það kom því ekkert annað til greina en að eiga heima næst .
" Hún komst í kynni við Arneyju og Hrafnhildi í gegnum ljósmóðurina sem hún var hjá í mæðravernd .
" Þær voru báðar viðstaddar .
Ég tók sjálf á móti ofan í vatninu , " segir hún en búið var að koma fyrir uppblásinni laug á stofugólfinu .
Fæðingin gekk hratt fyrir sig en hún tók rúma þrjá tíma frá fyrsta verk .
" Við fórum ekki einu sinni út fyrr en hann var tveggja eða þriggja vikna , " segir Þóra og útskýrir að stemningin í kringum fæðinguna og eftir hana hafi verið róleg og góð .
" Hann hefur verið svo rólegur frá því að hann fæddist og aldrei verið neitt vesen með svefn hjá honum .
Þetta hefur allt gengið svo vel .
Það er allt svo rólegt í kringum heimfæðinguna og ég held að ósjálfrátt verði barnið það líka .
Ég hef tröllatrú á því .
" Þóra bendir á að einn kosturinn við að eiga heima sé sá augljósi að það þurfi ekki að fara neitt annað .
" Það er þekkt að stundum detta hríðarnar niður þegar konurnar mæta á spítalann , þær eru sendar heim og fara aftur af stað heima .
Það er svo gott að vera heima hjá sér í sínu umhverfi .
Þó það sé rosalega notalegt að vera á Hreiðrinu er þar samt annað fólk og umgangur .
" Fæðing Ísabellu gekk einnig hratt fyrir sig , eða um fjóra tíma frá fyrsta verk .
" Ég var alltaf að hringja upp á spítala , fannst þetta ganga hratt en var sagt að bíða róleg , að það væri langt eftir og vera eins lengi heima og ég gæti , " segir Þóra en að lokum fór þetta þannig að hún rétt náði upp á spítala áður en stúlkan kom í heiminn .
Þóru fannst hún hvílast betur eftir fæðinguna heima en á spítala .
" Ísabella fæddist klukkan 3.41 en ég þurfti að bíða eftir því að læknir liti á hana áður en ég færi heim en það var stofugangur klukkan tvö.Ég var orðin óþreyjufull að komast heim um tíuleytið og hefði viljað komst í mitt umhverfi þá .
Þegar Jökull fæddist var ég miklu rólegri bara að vita af því að ég þyrfti ekki að fara neitt .
" Hún segist hafa fengið misjöfn viðbrögð við því að velja heimafæðingu .
" Litla systir mín er hjúkrunarfræðingur og lenti sjálf í bráðakeisara þegar hún eignaðist stelpuna sína 2007 .
Ég róaði hana niður með því að ég ætti heima rétt hjá sjúkrahúsinu og þetta væri ekki mikið meira ferðalag en að fara á milli deilda ! Ef eitthvað kemur upp á er hringt á sjúkrabíl .
Ljósmæðurnar sem eru viðstaddar gera sér fulla grein fyrir því hvenær allt er í lagi og hvenær ekki , " segir Þóra og bætir því við að mamma hennar hafi sagt hana vera spennufíkil .
" Það voru nokkrir innan fjölskyldunnar sem héldu að ég væri eitthvað skrýtin , en þeir héldu það kannski fyrir , " grínast Þóra .
Vill meiri kynningu á heimafæðingum " Mér finnst bara svo eðlilegt að konur séu í sínu umhverfi .
Mér finnst óeðlilegt að það sé verið að setja stofnanabrag á fæðingar og gefa í skyn að þetta sé ekki náttúrulegasti hlutur í heimi að eignast barn .
Ég mæli hiklaust með heimafæðingu , " segir Þóra sem vill að þessi valkostur verði kynntur betur fyrir konum og það verði talað jákvætt um þetta innan heilbrigðiskerfisins .
" Það er eins og fólk sé ekki upplýst .
Ég er búin að prófa hvort tveggja og ég myndi ráðleggja öllum konum að eiga heima .
Mér finnst það svo ósanngjarnt gagnvart konum að þetta sé ekki kynnt sem valkostur og líka þessi hræðsluáróður .
" Ísabella var heima þegar Jökull kom í heiminn .
" Það höfðu allir áhyggjur af því hvað ég ætlaði að gera við barnið á meðan .
En af því að þetta gerist að nóttu til , hann fæddist rúmlega sex , var hún sofandi á meðan á þessu stóð .
Hún vaknaði fimm mínútum eftir að hann kom í heiminn og kom inn í stofu þegar ég var ennþá ofan í lauginni , " segir hún en þau höfðu þó fengið liðsstyrk á heimilið eins og mælt er með en Steina frænka , móðursystir hennar , var til taks að gæta Ísabellu .
" Við vorum búin að segja Ísabellu að hann væri á leiðinni og þarna var hann bara mættur .
Henni fannst þetta ekkert tiltökumál og finnst hann æðislegur .
" Hvað segir pabbinn ? Bjarki segir að hann hafi ekki treyst sér í heimafæðingu með fyrsta barn en Þóra sýndi því áhuga .
" Ég var að verða pabbi í fyrsta skipti þá og vissi ekki hvað ég var að fara út í .
Ég þekkti enga sem hafði átt heima og þetta var eitthvað sem ég hafði aldrei pælt í áður en Þóra fór að tala um þetta .
Svo sá ég bara hvað þetta gekk vel með fyrsta barnið , hvað það er eðlilegt fyrir konuna að eiga barn .
Þóra fór létt með þetta .
Mér finnst að allar konur eigi að fæða heima eftir að hafa prófað þetta .
Þóra þurfti bara að fá að gera þetta eins og hún vildi , þá verður þetta miklu léttara , " segir Bjarki sem er greinilega ánægður með þessa lífsreynslu .
" Fyrri fæðingin gekk hratt og vel en seinni fæðingin hérna heima í baði var ennþá betri .
Miklu afslappaðra , ótrúlega þægilegt umhverfi , miklu minna stress , ekkert áreiti , bara í rólegheitum heima í stofu eins og þetta hefur alltaf verið gert .
Það er bara nýtilkomið að eiga börn á sjúkrahúsum .
Að fara upp á spítala er miklu meira stress finnst mér .
" Sá um sundlaugina Bjarki segist hafa verið öruggari með sig heima og hann hafi líka haft ákveðið hlutverk .
" Ég sá um sundlaugina , var búinn að æfa að pumpa í laugina , láta renna í hana og gá hvað það tæki langan tíma .
Ég var með hlutverk og prógramm , að passa að réttur loftþrýstingur væri í lauginni og rétt hitastig á vatninu .
Og laga kaffi fyrir ljósmæðurnar , " segir Bjarki sem er í öðru hlutverki sem stendur en hann er heima í fæðingarorlofi með Jökul Mána , sem er tæplega sex mánaða gamall .
" Ljósmæðurnar sátu í hinni stofunni og fylgdust með .
Þetta var mjög afslappað og þægilegt og gekk rosalega vel .
Þetta var hreinlega meiriháttar , engin smá upplifun .
Þóra fór svo ótrúlega létt með þetta , " segir Bjarki sem greinilega er stoltur af sinni konu .
" Maður þarf að treysta konunni , að hún geti gert þetta og konan þarf að hafa trú á sér að hún geti þetta og ætli að fæða barnið heima og sé meðvituð um sjálfa sig , líkamann og hvernig þetta gengur fyrir sig .
" Hafa trú á konunni Er það besti stuðningurinn , að hafa trú á konunni ? " Já , algjörlega ! Ég vissi allan tímann að Þóra færi létt með þetta .
Hún vissi nákvæmlega hvað hún var að gera , meðviðuð um sjálfa sig , líkamann og aðstæður og var búin að lesa mikið um heimafæðingar .
Hún var mjög vel undirbúin .
Þess vegna treysti ég henni fullkomlega .
Hún var mjög vel undirbúin fyrir fyrsta barnið en það var í rauninni ég sem var ekki tilbúinn til að taka þátt í heimafæðingu þá .
Svo þegar ég sá hvernig hún gerði þetta þá hugsaði ég : Hún kann þetta ! " Samtímis spjallinu er Bjarki að hræra graut fyrir Jökul Mána á meðan litli drengurinn leikur sér í stofunni .
" Hann situr á sama stað og hann fæddist á , " segir Bjarki .
" Hann er ótrúlega rólegur og líður vel í eigin skinni , fullur af sjálfstrausti , " segir hann um soninn .
Hann kann vel að meta tímann sem hann fær að eyða með syni sínum , bæði eftir fæðinguna og nú í orlofinu .
" Það var gott að þurfa ekki að fara upp á spítala og geta bara verið heima í knúsinu .
Það eina sem maðurinn gerir er að pumpa í laugina og láta renna í hana .
Annars gerir konan þetta bara sjálf .
Það er ekkert hægt að hjálpa konunni í fæðingu eins og maður heldur .
Hún þarf bara að hafa öruggt umhverfi og þá fer hún létt með að gera þetta sjálf .
" 