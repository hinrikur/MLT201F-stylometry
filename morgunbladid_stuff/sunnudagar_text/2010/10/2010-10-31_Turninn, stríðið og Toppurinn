Gamli flugturninn á Reykjavíkurflugvelli er um margt merkilegur .
Hann telst til merkra stríðsminja auk þess að varða stóran hluta af flugsögu Íslands .
Hann er ekki friðaður og er í slæmu ásigkomulagi .
Turninn var líka samkomustaður en margir heimsóttu Toppinn á fjórðu hæðinni , þar sem flugumræðan fór á loft .
Inga Rún Sigurðardóttir ingarun@mbl.is Pétur P. Johnson er einn þeirra fjölmörgu sem bera taugar til gamla flugturnsins á Reykjavíkurflugvelli .
Hann þekkir íslensku flugsöguna vel og er annt um að henni sé haldið til haga og veitti blaðinu upplýsingar sem skrásettar eru á korti hér að neðan og verða ekki allar raktar í texta hér .
Eitt tímabilið þekkir hann samt betur en annað , þegar fjórða og efsta hæð turnsins var miðstöð mannlífsins í kringum flugið .
" Um eða upp úr 1980 var farið að nýta betur þessa félagsaðstöðu á efstu hæðinni sem vélflugmenn höfðu haft .
Hún var kölluð " On Top " eða Toppurinn og varð miðstöð félagsstarfs flugáhugamanna .
Þetta varð vettvangur að virkri umræðu flugáhugamanna og við þetta efldist félagsstarfið .
Þarna kviknuðu hugmyndirnar eins og að flugkomunni í Múlakoti , sem er búinn að vera árlegur viðburður síðan snemma á níunda áratugnum .
Þarna varð líka kveikjan að aukinni hagsmunagæslu flugmanna og flugöryggisumræðu .
Menn komu saman miklu meira en áður og töluðu um þessa hluti .
Þarna voru blöð og bækur , ljósmyndir og annað sem menn voru að skoða .
" Pétur hélt utan um þetta starf .
" Ég sá um kaffiaðstöðu þarna uppi .
Ég var mikið að taka myndir og myndinar lágu frammi í möppum .
Ég tók myndir af flugkomum og öðru sem var í gangi .
Þetta varð mest um 50 albúm af því sem var að gerast í kringum flugsportið og atvinnuna , " segir Pétur .
Forstjórar og flugnemar Hann segir tímann í kringum það þegar Toppurinn var sem virkastur á níunda áratugnum hafa verið mjög skemmtilegan .
" Þarna kom öll breiddin í fluginu í kaffi , hvort sem það voru gamlir flugstjórar hjá Flugleiðum , flugumferðarstjórar , flugvirkjar eða strákar sem voru að læra flug .
Þarna var grasrótin og það var enginn greinarmunur gerður á því hvort menn væru forstjórar í eigin flugfélagi eða að taka fyrsta flugtímann sinn .
Þarna fór alls konar umræða fram , mikið var rætt um öryggismál og menn miðluðu af reynslu sinni í fluginu .
Þarna öðluðust menn líka skilning á milli tegunda því þarna voru ekki bara einkaflugmenn eða atvinnuflugmenn heldur líka svifflugmenn , svifdrekamenn , fallhlífastökkvarar og flugmódelsmiðir .
" Honum gremst ástandið á turninum , sem hefur ekki verið málaður síðan 1986 .
" Flugklúbbur Reykjavíkur var stofnaður árið 1985 og fékk húsnæði í turninum .
Árið eftir lét klúbburinn breyta efstu hæðinni , stækka glugga og fleira í sjálfboðavinnu .
Flugmálastjórn smíðaði gluggana en flugklúbbsmenn sáu um vinnuna .
Húsið var sandblásið og turninn málaður en þetta er í síðasta skipti sem hann hefur verið málaður , " segir hann og samsinnir því að þetta beri vott um tilfinningarnar sem fólk hafi borið til starfsins og staðarins .
Pétur vill sjá húsnæðið gert upp og í framtíðinni yrði turninn jafnvel hluti af safni eða miðstöð fyrir félagsstarfsemi fyrir flugíþróttir .
" Ég hef heyrt rætt um að flytja húsið út fyrir girðingu eða jafnvel norður til Akureyrar á flugsafnið , " segir Pétur en veit ekki hvort þessar hugmyndir eru raunhæfar .
Aðalmálið er að turninum verði bjargað .
" Málið er að þetta hús er að eyðileggjast innan frá .
Það hefur ekkert verið kynt þarna í meira en áratug , þarna er ekkert rafmagn þannig að það er að eyðileggjast .
Það er að drabbast niður en það bara má ekki gerast .
Þetta er húsnæði sem þarf að varðveita sem minnisvarða þeirra sem fórnuðu lífi sínu í síðari heimsstyrjöld .
Reykjavík var miðstöð ferjuflugsins yfir til Evrópu á stríðsárunum og héðan fóru kafbátaleitarvélar , sem voru til verndar skipalestum sem sigldu milli Ameríku og Evrópu .
" Aðdráttarafl flugíþróttarinnar Flugið virðist fanga marga og vaknar því sú spurning hvert aðdráttaraflið sé ; hvað er það sem gerir flugið svona heillandi ? " Ég hef alltaf verið upptekinn af öllu sem viðkemur flugi og flugmálum í heild sinni .
Ég hef áhuga á öllu sem hreyfist hvort sem það eru flugvélar , skip eða bílar .
Ég var bitinn af þessari bakteríu snemma en ég gat ekki vegna lélegrar sjónar orðið atvinnuflugmaður .
Ég hef verið mest í kringum þetta en ég hef flogið og tók bóklegt einkaflugmannspróf fyrir mörgum árum .
Ég hef prófað mest af þessu nema ég hef ekki prófað að fara í fallhlífarstökk .
Ég ætla að sleppa því ! " Fjölbreytileg starfsemi í húsinu Eftir að flugmálastjórn flutti úr turninum árið 1963 hefur verið ýmis starfsemi í honum .
Margir hafa verið með flugskóla og leiguflug í húsinu : Sveinn Eiríksson , Leiguflug Daníels Péturssonar , Flugfélag Reykjavíkur , Flugstöðin hf. , Flugskóli Helga Jónssonar , Þórólfur Magnússon með flugkennslu , Leiguflug Sverris Þóroddssonar , Flugskólinn Flugtak , Ottó Tynes , einn stofnenda Flugtaks , var með æfingatæki fyrir blindflugskennslu ( Link Trainer ) , Vestanflug , Air Arctic og Flugfélagið Atlanta .
Önnur flugtengd starfsemi var einnig í turninum : Radíóverkstæði Flugfélags Íslands fékk inni eftir flugskýlisbrunann 1976 , flugeldsneytisafgreiðsla Olíuverslunar Íslands , Félag íslenskra einkaflugmanna , Flugmálafélag Íslands ( regnhlífarsamtök flugíþrótta ) , Vélflugfélag Íslands , Flugklúbbur Reykjavíkur , Tímaritið Flug , sem var málgagn Flugmálafélags Íslands , var með skrifstofu þarna og var Pétur P. Johnson ritstjóri .
Framtíðturnsins Flugstoðir ohf .
sóttu um leyfi í ársbyrjun til þess að rífa viðbyggingu við gamla flugturninn og fékk fyrirtækið það .
Í bókun byggingarfulltrúa segir að hann beini " þeim tilmælum til umsækjanda að suðurhlið gamla flugturnsins verði klædd til dæmis með bárujárni til verndar byggingunni og jafnframt að hresst verði upp á útlit hússins til dæmis með málningu " .
Viðbyggingin var síðan rifin í síðasta mánuði .
Samkvæmt upplýsingum frá Isavia , opinberu hlutafélagi sem stofnað var um sameinaðan rekstur Flugstoða og Keflavíkurflugvallar , er núna búið að klæða suðurhliðina þar sem viðbyggingin var og sú hlið er fullfrágengin .
Næsta sumar verður turninn málaður í sömu litum og hann skartar í dag .
Yfirvöld vilja hlífa turninum Byggingaryfirvöld í Reykjavík vilja hlífa turninum , segir Magnús Sædal Svavarsson byggingarfulltrúi .
" Þetta endurspeglar hugmyndir borgaryfirvalda að turninn verði á einhvern hátt verndaður .
Maður getur vel hugsað sér það að þegar endanlegt deiliskipulag verður gert fyrir Vatnsmýrina verði þessari byggingu hlíft og henni fengið eitthvert hlutverk .
Sögulega er hún mjög merkileg , gamall flugturn í miðbæ Reykjavíkur , byggður á þessum ógnartímum , sem seinni heimsstyrjöldin var , " segir hann .
Nýtt hlutverk í Vatnsmýrinni Magnús segir turninn verða á sínum stað .
" Turninn hefur ekkert varðveislugildi nema á þessum stað þarna .
Hann er það há bygging að hann myndi sóma sér vel hvað hæð varðar innan um þær byggingar sem menn hugsa sér á þessu svæði í framtíðinni .
Það þarf að gera honum rými og gæti hann jafnvel hýst safn um sögu Reykjavíkurflugvallar , " segir hann sem hugmynd .
" Þegar búið verður að byggja í Vatnsmýrinni þurrkast aðrar minjar um flugvöllinn út nema hvað að meginásar í flugbrautunum halda sér kannski í gatnakerfinu .
Þá verður turninn verðmætur punktur í bæjarkjarnanum sem þarna verður .
" 