Langar þig í smáspennu ? Farðu þá að versla .
Niðurstöður nýlegrar rannsóknar sem gerð var við University of Westminster gefa til kynna að tilboð og afslættir kveikja sömu tilfinningalegu spennu og maður upplifir við kynferðislega örvun .
Að gera góð kaup færir fólki gleðitilfinningu sem kveikir á sömu stöðum í heilanum og þegar horft er á erótíska kvikmynd .
Rannsakendur mældu heilastarfsemi í tilfinningahluta heilans , augnhreyfingar og tilfinningaviðbrögð líkamans hjá 50 sjálfboðaliðum til að komast að því hvers konar iðja vekti mesta spennu .
Þeir komust að þeirri niðurstöðu að þegar þátttakendum voru gefnir afsláttarmiðar eða gjafir vakti það sömu viðbrögð og þegar horft er á klám .
Þetta er fullkomlega skiljanlegt þar sem heilinn framleiðir taugaboðefnið dópamín þegar viðkomandi upplifir jákvæða verslunar-upplifun , en að gera góð kaup er dæmi um slíka upplifun .
Dópamín virkjar þann hluta heilans sem færir okkur ánægju .
Það er líka sama efnið og heilinn sendir frá sér þegar við verðum ástfangin og það kallar fram aukna framleiðslu á testósteróni sem er hormónið á bak við kynferðislega örvun .
Nýjar upplifanir , eins og að sjá eitthvað sem okkur finnst eftirsóknarvert , og það sem betra er , að eignast það , losar um þetta lostafulla boðefni og eykur magn þess í líkamanum .
Það má sannarlega deila um það hvort útsölur séu jafnæsandi og kynlíf en þessar niðurstöður útskýra af hverju fólk eyðir peningum þegar því líður illa .
Þær gefa líka vísbendingu um það hvernig búðaráp er eins og forleikur hjá sumu fólki og gerir það að verkum að það er meira en tilbúið í lostafulla leiki þegar heim er komið .
Hvort sem um er að ræða áhugamál , ástæðu til að koma sér út úr húsinu , leit að félagsskap eða einfaldlega leið til að drepa tímann þá gæti verslunarvíman ( shoppers high ) í einhverjum tilvikum verið skyndilausn þegar kynlífslöngunin er í lágmarki .
Og auk áhrifa dópamínsins á kynlífslöngunina geta ástæðurnar verið frábærlega sjálfselskulegar .
Það hefur löngum verið sagt að fólk versli gjarnan þegar það er dapurt eða sjálfsímyndin ekki upp á marga fiska og rannsóknir sýna að við erum líklegri til að eyða peningum þegar við erum þung í skapi og líður illa .
Þessi hegðun hefur verið kölluð eyðslumeðferð , eða retail therapy , og felst í því að til þess að flýja vandamálin tímabundið eyðir maður peningum í sjálfan sig , jafnvel þótt maður hafi ekki efni á því .
Í tímaritinu Psychological Science árið 2008 voru birtar niðurstöður rannsóknar sem sýndu að hjá þeim 33 sjálfboðaliðum sem tóku þátt í rannsókninni leiddi depurð til aukinnar sjálfsmeðvitundar sem jók svo aftur líkurnar á því að þeir eyddu peningum til að hressa sig við .
Þessi aukna sjálfsmeðvitund gæti því hugsanlega verið ástæða þess að við eyðum peningum , sérstaklega í hluti sem bæta þá ímynd sem við höfum af sjálfum okkur og útliti okkar , til dæmis fatnað .
Í staðinn fyrir að láta okkur líða illa með okkur sjálf gerum við okkur meira aðlaðandi með efnislegum gæðum .
Eyðslan fyllir líka ákveðið tómarúm með því að færa athyglina frá því sem er að gerast innra með okkur og leggja frekar áherslu á að gera umgjörðina fallegri .
Og það getur látið okkur finnast við alveg ómótstæðilega kynþokkafull .
