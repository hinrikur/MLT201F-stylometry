Vikan hefur reynst stjórnvöldum erfið .
Fyrst fengu þau í hausinn átta þúsund manna mótmæli á Austurvelli á mánudagskvöld , þegar forsætisráðherra flutti stefnuræðu sína .
Það var eins og mótmælin kæmu ríkisstjórninni og þá sérstaklega Jóhönnu Sigurðardóttur forsætisráðherra í opna skjöldu .
Það sýnir mikið sambandsleysi við þjóðina í landinu .
Það getur varla verið að gífurlega hörð viðbrögð og mótmæli hvaðanæva af landsbyggðinni , vegna þeirra niðurskurðaráforma sem fram koma í fjárlagafrumvarpi fjármálaráðherra fyrir árið 2011 , hafi komið stjórnvöldum á óvart .
Þúsundir landsmanna mótmæltu á Húsavík , Ísafirði og í Reykjanesbæ á fimmtudag .
Raunar hlýtur það að teljast furðulegt , að ríkisstjórnin , sem gjarnan kennir sig við norræna velferð , skuli ganga fram með þessum hætti .
Ríkisstjórnin sjálf er í rauninni að gefa út yfirlýsingu í þá veru að tvær þjóðir byggi þetta land , Ísland ; þjóðin á landsbyggðinni og þjóðin á höfuðborgarsvæðinu .
Ekki dettur mér í hug að gera lítið úr þeim erfiðleikum sem blasa við stjórnvöldum við að skera niður opinber útgjöld um 27,7 milljarða króna í fjárlögum fyrir árið 2011 .
Vitanlega er þar um gríðarlega stórt og erfitt verkefni að ræða , en forgangsröðunin hjá " norrænu velferðarstjórninni á Íslandi " , ríkisstjórn Jóhönnu Sigurðardóttur og Steingríms J. Sigfússonar , hlýtur að vekja margar spurningar og kveikja hugarelda um land allt , eins og er raunar strax komið á daginn .
Ég er þá fyrst og fremst að vísa til þess gífurlega niðurskurðar sem ríkisstjórnin ætlar að ráðast í á framlögum til heilbrigðisstofnana um land allt , sem mun hafa í för með sér stóraukið óöryggi Íslendinga víða úti á landi og mikla mismunun gagnvart landsmönnum , eftir búsetu .
Steingrímur J. Sigfússon lenti í fyrra í miklum ógöngum í eigin flokki , ekki síst í sínu eigin kjördæmi , Norðausturkjördæmi , eftir að hann lúffaði fyrir Samfylkingunni í Evrópusambandsmálum .
Fjölmargir flokksfélagar hans sögðu honum þá til syndanna með eftirminnilegum hætti .
Nú ætlar fjármálaráðherrann að láta það yfir eigið kjördæmi ganga , að opinber fjárframlög til Heilbrigðisstofnunar Þingeyinga verði skorin niður um rétt tæp 40% á næsta ári eða úr 926 milljónum króna í 557 milljónir króna , sem þýðir á mannamáli , eins og forstjóri stofnunarinnar , Jón Helgi Björnsson , orðaði það , að sjúkrahúsrekstur verður lagður niður og eftir stendur heilsugæsla .
Ekki eru miklar líkur á því að fjármálaráðherranum verði tekið opnum örmum í kjördæminu , ef hann á annað borð fer þangað í heimsókn .
Heilbrigðisstofnunin Sauðárkróki fær skerðingu upp á tæp 30% , Heilbrigðisstofnun Vestmannaeyja upp á tæp 24% , Heilbrigðisstofnun Suðurnesja 23% og Heilbrigðisstofnun Vestfjarða upp á rúm 18% .
Með þessari gífurlegu skerðingu til heilbrigðisstofnana víða úti á landi er í raun verið að taka um það pólitíska ákvörðun að íbúar þeirra svæða , sem sæta mestri skerðingu , muni búa við stórskerta heilbrigðisþjónustu .
Sjúkrahúsrekstur verður meira og minna aflagður og þeir sem verða bráðveikir , jafnvel lífshættulega veikir , verða upp á sjúkraflug komnir .
Alla bráðveika og lífshættulega veika skal í hendingskasti flytja til Reykjavíkur eða Akureyrar .
Vissulega er ég Reykvíkingur í húð og hár , en það breytir engu um það að mér finnst það vera fyrir neðan allar hellur hvernig ríkisstjórnin ætlar að haga sér gagnvart fólkinu í landinu .
Í meðförum þingsins hlýtur að verða breyting á þessari kolvitlausu forgangsröðun ríkisstjórnarinnar , ekki satt ? Það getur varla verið að ríkisstjórnin ætli að kynda undir fjöldaflótta af landsbyggðinni til höfuðborgarsvæðisins , eða það sem enn verra væri , flótta úr landi .
