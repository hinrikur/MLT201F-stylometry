Mér finnst oftar en ekki að þeir sem berja sér á brjóst og tala um hvað þeir eru heiðarlegir hafi eitthvað miður heiðarlegt á samviskunni .
Þeir sem á annað borð eru heiðarlegir , og þeir eru , held ég , ekkert allt of margir , gera ekki eigin heiðarleika að umræðuefni .
Þeir láta verkin tala .
Það hefur alveg gengið fram af mér á undanförnum vikum að fylgjast með sumum þingmönnum , sem stóðu kommúnistum ærið nærri , hér áður fyrr og gera það örugglega í reynd enn , slá sér á brjóst í ræðustól Alþingis og tala um það hversu þungbær þeim er sú ákvörðun að ákæra fyrrverandi ráðherra úr ríkisstjórn Geirs H. Haarde .
Þetta eru þingmenn eins og gömlu allaballarnir Steingrímur J. Sigfússon og Mörður Árnason sem eru að vísu ekki lengur í sama flokknum því annar stofnaði Vinstrihreyfinguna – grænt framboð en Mörður gekk í Samfylkinguna .
Og ekki eru þau skárri samfylkingarþingmennirnir Helgi Hjörvar , Skúli Helgason , Sigríður Ingibjörg Ingadóttir og Ólína Þorvarðardóttir .
Reyna öll að hjúpa sig heiðarleika og einlægni en geta illa dulið pólitískt ofstæki sitt .
Þau vilja sjá blóð renna – þeim er alveg sama blóð hvers , svo fremi sem fórnarlambið er ekki úr " þeirra flokki " .
Þau , eins og félagar þeirra í VG eru haldin þeirri áráttu að vilja koma hér á réttarfari ráðstjórnarríkjanna sálugu .
Það er í lagi að setja pólitíska andstæðinga á sakamannabekk og ekkert að því að fórna einum eða tveimur pólitískum samherjum í þeirri vegferð , reynist það nauðsynlegt , sem það reyndist ekki vera , vegna þess að þingmenn Sjálfstæðisflokksins voru heiðarlegir í atkvæðagreiðslunni og sjálfum sér samkvæmir , sama hvaða fyrrverandi ráðherra átti í hlut .
Ég hef bæði fengið aulahroll og klígju við að hlusta á þetta fólk lýsa því yfir úr ræðustól á Alþingi og í viðtölum við fréttamiðla að þótt þessi ákvörðun sé þeim þungbær taki þeir hana af fyllstu einlægni og heiðarleika .
Þetta sé þungbærasta reynsla sem þau hafi gengið í gegnum og þar fram eftir götum .
Hver trúir því ? Trúa þau eigin orðum sjálf ? Þegar Steingrímur J. kom í beina útsendingu hjá RÚV frá Alþingi síðdegis á þriðjudag , rétt eftir að hann hafði greitt því atkvæði að ákæra Geir og sýndi það yfirgengilega smekkleysi að lýsa því hvað þetta hefði verið sér þungbær og erfið reynsla að ákveða að ákæra heiðursmanninn Geir Hilmar Haarde var mér allri lokið .
Ekki veit ég hver á að geta toppað fjármálaráðherrann í smekkleysinu .
Eitt sinn starfaði Mörður Árnason sem blaðamaður á Þjóðviljanum sáluga , málgagni Alþýðubandalagsins .
Hann vann þar m.a. undir ritstjórn Össurar Skarphéðinssonar sem nú er félagi hans í Samfylkingunni og utanríkisráðherra .
Mörður Valgarðsson er ein af persónunum í Brennu-Njáls sögu .
Hann er annálaður fyrir illmennsku sína , undirferli og lygar og er illyrðið " lygamörður " dregið af nafni hans .
Þessi sami Mörður átti þátt í vígi Gunnars á Hlíðarenda og Höskuldar Hvítanessgoða .
Einnig kom hann mjög við sögu í aðdraganda Njálsbrennu og lék stærsta hlutverkið í eftirmálunum því að hann sótti brennumenn til saka á Alþingi .
Mörður Árnason átti aftur á móti ríkastan þátt í pólitísku vígi Steinunnar Valdísar Óskarsdóttur og náði með illmælgi sinni og rýtingsstungum að ryðja henni af Alþingi og setjast svo sjálfur í hennar sæti , því ekki var hann kosinn á þing , eins og alþjóð veit .
Það er eitthvað öfugsnúið við það að maður eins og Mörður skuli skreyta umsagnir um eigið ágæti með orðum eins og einlægni og heiðarleiki , eins og hann gerði í ræðustól á Alþingi þegar þingsályktunartillögur Atlanefndarinnar voru til umræðu .
Frá Merði stafa því miður allt aðrir eðliseiginleikar , eins og grimmd , dómharka , illkvittni og illgirni .
Það er ekki beinlínis hægt að tala um útgeislun í þeim efnum , eða hvað ? En margt er líkt með skyldum , ekki satt ? 