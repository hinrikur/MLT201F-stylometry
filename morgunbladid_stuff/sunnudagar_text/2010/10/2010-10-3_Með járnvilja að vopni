" Það er seigt í mér , " segir Oddgeir Gylfason tannlæknir og læknir .
Það er ekki ofsögum sagt því í síðasta mánuði tók hann þátt og lauk keppni í þríþrautarkeppni í Kaupmannahöfn , svokölluðum Ironman eða járnkarli , sem samanstendur af 3,8 kílómetra sundi í sjó , 180 kílómetra hjólreiðum og maraþonhlaupi .
Eins og geta má nærri þarf hálfgerð ofurmenni til að ljúka slíkri þrekraun og viðamikinn undirbúning en óhætt er að segja að leið Oddgeirs að markmiðinu hafi verið lengri en flestra .
Bergþóra Njála Guðmundsdóttir ben@mbl.is Saga Oddgeirs Gylfasonar hófst fyrir tæpum 50 árum , nánar tiltekið þegar hann var um tveggja ára aldur en þá byrjaði hann að fá þrálátar þvagfærasýkingar .
" Ég var mjög mikið inni á spítölum sem krakki og það eru ekki góðar minningar , " segir hann .
" Ég var stöðugt í blöðruspeglunum og það er ofboðslega sárt fyrir lítinn strák að pissa þegar búið er að fara með þvaglegg í þvagblöðruna .
Á þessum tíma voru reglurnar líka þannig að mamma mátti bara koma til mín í klukkutíma á viku , en annars þurfti ég að vera einn .
Viðhorfið var að það þýddi ekkert að fá foreldrana í heimsókn því börnin yrðu svo erfið á eftir .
Sem betur fer hefur þetta breyst enda vita menn nú að því meira sem foreldrarnir eru hjá börnunum því rólegri verða þau .
" Fljótlega fóru þvagfærasýkingarnar að hafa áhrif á nýru Oddgeirs .
" Þegar ég var sjö ára var annað nýrað orðið ónýtt og var þá tekið .
Eftir það upplifði ég ekki frekara vesen , annað en að ég var á sýklalyfjum til tólf , þrettán ára aldurs .
" Í menntaskóla uppgötvaðist síðan fyrir tilviljun að eitthvað var ekki eins og það átti að vera varðandi nýrun .
" Ég var í líffræðitíma þar sem blóðþrýstingurinn var mældur hjá öllum nemendunum .
Þá kom í ljós að ég var með allt of háan blóðþrýsting , sem var afleiðing þess að nýrað starfaði ekki rétt .
Ég fór til nýrnalæknis í framhaldinu og fékk blóðþrýstingslyf sem ég þurfti stöðugt að vera á eftir það .
" Hjá lækninum fékk Oddgeir að vita að nýrað myndi ekki duga honum ævina á enda svo hann myndi þurfa að fá nýra frá öðrum .
" Þá var talað um að það yrði eftir 20 ár eða svo og þegar maður er 18 ára finnst manni fertugt hvort eð er vera á grafarbakkanum , " segir Oddgeir og hlær .
" Þannig að ég velti mér svo sem ekki mikið upp úr því .
Raunar hef ég aldrei litið á mig sem sjúkling og hef gert það sem ég hef viljað .
Ég var t.d. í handbolta og mikið á skíðum og í fjallgöngum svo ég hef alltaf verið mjög virkur .
" Tíðindin þýddu hins vegar að Oddgeir þurfti að laga sig nýjum aðstæðum , m.a. hvað varðaði fæði , því það getur haft veruleg áhrif á hve lengi nýrað endist .
" Þetta fannst mér erfiðast þegar frá leið .
Ég mátti t.d. ekki borða banana , ekki stórar steikur og fleira í þeim dúr .
Ég prófaði líka um tíma að fara á próteinskert fæði þar sem ég skráði allt og vigtaði ofan í mig og það var hræðilegt , " segir hann með svo mikilli áherslu að sá grunur læðist að manni að hann hljóti að vera töluverður sælkeri .
" Jú , ég var bæði nammigrís og kókisti , " viðurkennir hann .
" En auðvitað var ekki hægt annað en að minnka slíka neyslu mikið .
" Smáslokknar á manni Oddgeir hélt sínu striki , stofnaði fjölskyldu og eignaðist þrjú börn , lauk læknisfræði en ákvað svo að söðla um og fara í tannlækningar .
" Ég hafði stefnt á kvensjúkdómafræði en sá fram á að henni myndu fylgja t.d. erfiðar skurðaðgerðir þar sem maður þyrfti að standa upp á endann í marga klukkutíma sem og vaktavinna .
Vitandi hvað beið mín með eitt nýra sem var smám saman að gefa sig hugsaði ég með mér að ég hefði bara ekki heilsu í þetta .
Ég ákvað því að skipta yfir í eitthvað sem krefðist bara dagvinnu og þar sem ég gæti stjórnað mér sjálfur .
" Hann segir að á þessum tíma hafi nýrað ekki verið farið að há sér að neinu marki .
" Ég var í fínu formi , ungur og ákafur .
Hins vegar er þessi sjúkdómur þannig að hann ágerist hægt og bítandi .
Blóðgildin þokuðust hægt upp á við með tilheyrandi einkennum ; þreytu , sleni og magnleysi en ég aðlagaðist því ótrúlega vel .
" Smám saman fór sjúkdómurinn þó að segja til sín og í janúar 1999 fann Oddgeir að nú væri þetta orðið ágætt .
" Ég talaði við Runólf Pálsson , lækninn minn , og sagði honum að ég væri að gefast upp .
Ég var kominn með bjúg og orðinn þreyttur og orkulítill .
Kreatíngildin voru komin yfir 900 en margir eru óvinnufærir þegar svo er komið .
Þótt ég væri enn vinnandi gat ég eiginlega ekkert verið í íþróttum og hafði ekki hreyft mig reglulega í tvö , þrjú ár .
Svona langvinnur sjúkdómur dregur svolítið úr manni mátt og smáslekkur á manni , þótt maður átti sig ekki alltaf á því .
" Niðurstaðan var að Oddgeir færi í nýrnaígræðsluaðgerð .
" Ég á þrjú yngri systkini og var búinn að tala við þau .
Pabbi var í AB-blóðflokki , sem er mjög sjaldgæft og tvö systkina minna eru í A-blóðflokki en ég og bróðir minn Kjartan erum báðir í B-blóðflokki .
Það var því aðeins hann sem kom til greina af systkinunum sem nýrnagjafi og hann gaf mér annað nýrað sitt af mikilli góðmennsku og óeigingirni .
Það skipti öllu því eftir því sem nýrnagjafinn er skyldari manni , því betri er árangurinn og ending nýrans lengist .
" Aðgerðin á þeim bræðrum fór svo fram úti í Danmörku í júní sama ár og gekk eins og í sögu .
" Fólk sem hefur fengið nýtt nýra hefur lýst því að það finni fyrir miklum létti , það finni hvernig lífið streymir um æðar þess aftur og mér leið betur um leið og ég vaknaði .
Nýrað byrjaði strax að vinna sem var mjög fínt og ég hætti strax á öllum blóðþrýstingslyfjum .
Ég var á spítalanum í fjórar vikur og fékk gríðarlega stóra steraskammta til að koma í veg fyrir að líkaminn hafnaði nýranu .
Maður verður dálítið ör og ofvirkur af þessum sterum og ég fékk óseðjandi matarlyst .
Nú mátti ég skyndilega borða allt sem mig langaði í svo ég lét slag standa og úðaði í mig .
" Í rússi allt hlaupið Þremur mánuðum eftir aðgerðina , haustið 1999 , var Oddgeir kominn aftur til vinnu .
" Svo leið árið 2000 á meðan ég var að komast í gegnum þetta en ég borðaði allt of mikið og hreyfði mig ekki neitt .
Vorið 2001 var ég því orðinn allt of þungur og byrjaði þá að hjóla í vinnuna til að reyna að koma mér aftur í form .
Um haustið fór ég svo að hlaupa og byrjaði eins og aðrir með því að hlaupa milli tveggja ljósastaura í einu .
Ég datt síðan inn í hlaupahóp í Árbænum , Árbæjarskokk , og þar er frábær stemning .
Ég féll fljótlega algerlega fyrir hlaupunum enda hentaði þetta mér vel .
" Næstu ár hélt Oddgeir áfram að hlaupa .
" Ég fór nokkur hálfmaraþon og styttri hlaup þangað til að við svili minn , Níels , sem var með mér í þessum hlaupahóp , ákváðum að skella okkur í Londonmaraþon vorið 2005 .
Þetta var í nóvember 2004 og við æfðum mjög vel fyrir það .
Ég lét fylgjast með mér með reglulegum blóðprufum og þoldi þetta mjög vel .
" Sjálft hlaupið í London reyndist mikið ævintýri .
" Lundúnarmaraþonið er bara veisla , " segir Oddgeir sannfærandi .
" Það voru 35 þúsund manns að hlaupa , milljón manns að horfa meðfram brautinni , tónlist úti um allt , gott veður og ofboðsleg stemning .
Ég var í rússi allt hlaupið og leið svakalega vel og þegar ég kom í mark var það fyrsta sem ég sagði : " Þetta geri ég aftur ! " " Oddgeir stóð við stóru orðin .
" Fljótlega ákvað ég að skora á Kjartan bróður , sem hafði gefið mér nýrað , að hlaupa með mér í Kaupmannahafnarmaraþoni vorið á eftir .
Hann lét slag standa og við æfðum með Árbæjarskokki um veturinn og fórum svo til Kaupmannahafnar vorið 2006 .
Þarna hlupum við hlið við hlið sjö árum eftir aðgerðina í borginni þar sem hún fór fram .
Ég fann til ótrúlega mikils þakklætis , ánægju og gleði yfir þessu öllu saman .
Ekki spillti fyrir að öll fjölskyldan var þarna að hvetja okkur , makar , systkini okkar og tengdafjölskyldan ásamt börnum þannig að hópurinn taldi um 30 manns .
" Hlaupaþörf Oddgeirs var þó ekki fullnægt .
Sama sumar hljóp hann svokallað Laugavegshlaup , leiðina milli Landmannalauga og Þórsmerkur , sem reyndist erfiðara en hann átti von á .
" Ég var sjö tíma á leiðinni og sleit vöðva í lærinu svo ég þurfti að fara á öðrum fæti síðustu kílómetrana .
Ég var alveg búinn þegar ég kom í mark og ákvað eiginlega að ég myndi ekki gera þetta aftur .
Þetta var eitthvað svo ofboðslega langt og erfitt , " segir hann en bætir svo glottandi við : " En þá vissi ég ekki hvað Ironman var .
" Nærri drukknaður í sundlauginni Þar með var hremmingum ársins ekki lokið því síðar um sumarið sleit hann krossband í hné .
" Ég var alveg frá í þrjú ár – fór ekki í aðgerð strax en reyndist svo þurfa á henni að halda .
Eftir hana tók við löng endurhæfing .
Á þeim tíma hugsaði ég lítið um heilsusamlegt mataræði og datt algerlega úr því formi sem ég hafði verið kominn í áður .
" Í fyrrahaust ákvað Oddgeir svo að við svo búið mætti ekki standa .
" Vinur minn sem varð fimmtugur fór Ironman af því tilefni og í október í fyrra sagði ég við sjálfan mig : " Nú er nóg komið .
Nú hætti ég bara þessu sukki og tek mig á og ég fer í Ironman eins og Garðar gerði .
" Svo réttlætti ég þetta með því að ef ég færi bara að hlaupa myndi ég hlaupa svo mikið að álagið yrði of mikið á hnéð .
Það væri betra að dreifa því og synda og hjóla með .
Í raun held ég að það hafi verið rétt hjá mér því ef ég væri bara að æfa fyrir maraþon myndi ég hlaupa meira í heildina og hreyfingin væri einhæfari .
" Eins og fyrr segir samanstendur járnkarlinn af 3,8 kílómetra skriðsundi í sjó , 180 kílómetrum á hjóli , og að lokum maraþonhlaupi sem er 42,2 kílómetra langt .
Oddgeir viðurkennir að vissulega hafi þetta vaxið honum í augum .
" Jújú , ég var skíthræddur allan tímann og eftir því sem ég sagði fleirum frá þessu því verr leist mér á þetta og hugsaði að ég myndi aldrei geta þetta .
" Til að mynda reyndust sundtaktar hans ekki burðugir til að byrja með .
" Sundæfingarnar byrjuðu með því að ég hoppaði út í laug , synti eina ferð og drukknaði næstum því ! Eftir 25 metra fór ég í heita pottinn og sagði við sjálfan mig að það væri útilokað að ég myndi geta synt 3,8 kílómetra .
" Uppgjöfin varði þó ekki lengi .
Oddgeir skráði sig á skriðsundsnámskeið í janúar síðastliðnum þar sem hann lærði að synda upp á nýtt og reyndist sundið liggja ágætlega fyrir honum þegar til kastanna kom .
Allt á floti í Kaupmannahöfn Þegar líða tók að keppninni keppti Oddgeir í nokkrum styttri þríþrautum hér heima , m.a. hálfum járnkarli sem er 1.900 metra sund , 90 km hjól og 21 km hlaup .
" Það gekk mjög vel , ég brosti allan tímann og hafði rosalega gaman af þessu þannig að ég var alveg tilbúinn í heilan járnkarl .
" Keppnisdagurinn í Kaupmannahöfn rann svo upp 15. ágúst við nokkuð óheppilegar aðstæður að ýmsu leyti .
" Þótt það væri fínasta veður á sjálfan keppnisdaginn , hafði rignt svo svakalega daginn áður að það var allt á floti í borginni .
Meðal annars flæddi upp um öll niðurföll og síðar kom í ljós að skólpið frá allri borginni hafði skolast út í lónið þar sem við síðan syntum .
Við syntum því þarna 3,8 kílómetra í saurmenguðum sjónum og vissum ekkert af því .
Eftir á kom í ljós að ef mengunin hefði verið mæld hefði okkur ekki verið hleypt út í .
" Afleiðing saurmengunarinnar í sjónum var sú að hátt í helmingur keppenda veiktist heiftarlega í kjölfarið , en alls tóku um 1.700 manns þátt í keppninni .
" En ég , með alla mína ónæmisbælingu fann ekki fyrir neinu .
" Að sundinu loknu skellti Oddgeir sér í hjólreiðarnar sem gengu vel að öðru leyti en því að það sprakk á hjólinu svo hann þurfti að gera við dekkið í miðju kafi .
" Vegna rigningarinnar og flóðanna var mikið um gleragnir , flísar og fleira á götunum svo það sprakk hjá mjög mörgum .
" Þegar maraþonhlaupið tók við hafði sólin brotist fram úr skýjum og hitinn hækkað í 25 gráður .
" Ég vissi að það væri tvennt sem gæti klikkað í þessari keppni – hausinn eða lærin .
Hausinn hélt en lærin voru alveg á síðasta snúningi þegar ég kom í mark .
Ég hljóp síðan heiðurshringinn með tveimur litlum frænkum konunnar minnar og settist svo niður til að hvíla .
Þegar ég stóð aftur upp steinlá ég og endaði því í sjúkratjaldinu .
Þá var blóðþrýstingurinn orðinn mjög lágur og ég þurfti að fá næringu í æð og saltvatn .
Ég hef sennilega klikkað á því í hlaupinu að taka ekki nóg af salttöflum því ég svitnaði svo mikið í þessum hita .
" Upplifunin af afrekinu var hins vegar gríðarlega góð .
" Þetta var mjög gaman og ég væri alveg til í að fara aftur .
" segir Oddgeir keikur .
" Það er ekkert mál að fara í keppnina – vandinn er að æfa fyrir hana því það fer svo mikill tími í það sem bitnar á fjölskyldunni .
" Keppninni lauk hann á 11 klukkustundum og 51 mínútum og brenndi 15 þúsund hitaeiningum á meðan .
Stór gjöf að gefa og þiggja Bæði maraþonhlaup og járnkarlsþátttaka Oddgeirs hafa verið í samráði við nýrnalækni hans .
" Hann gaf mér grænt ljós á þetta frá byrjun og sagði að það væri mjög ólíklegt að ég myndi valda nýranu einhverjum skaða .
Ég hefði aldrei farið í þetta ef ég hefði verið að leggja nýrað í hættu .
Mamma var hins vegar alveg með lífið í lúkunum yfir því að ég myndi drepa mig á þessu .
Mömmur hafa alltaf áhyggjur , jafnvel þótt maður sé orðinn fimmtugur .
" Þótt nýrað sé enn " í fínu lagi " er líklegt að það muni ekki endast honum ævina á enda því ending gjafanýra er takmarkaður .
" Fyrir þá sem fá nýru úr látnum einstaklingi er talað um 10 – 15 ár en það er lengur hjá okkur sem fáum úr lifandi gjafa , að maður tali nú ekki um ættingja .
Því hefur hins vegar ekkert hrakað og ég vona að það verði þannig áfram .
Fyrsta nýrað var grætt í Íslending fyrir meira en 35 árum og það er ennþá í fullri virkni .
Ég vona því að ég eigi a.m.k. 20 ár eftir .
" Sjálfur er hann staðráðinn í að gera það sem hann getur til að stuðla að góðri endingu nýrans , og þar kemur íþróttaiðkunin sterkt inn í .
" Ég held að hreyfing hafi mikið að segja fyrir alla sem eiga við langvinn veikindi að stríða , hvort sem það er út af nýrum eða öðru .
Það þarf ekki að fara út í svona öfgar eins og ég hef verið í heldur nægir að fara út að ganga eða hjóla , bara hvað sem er .
Fólki líður þá betur því það er svo mikil vellíðan fólgin í því að vera úti og hreyfa sig og finna um leið að maður sé að gera sjálfum sér eitthvað gott – taka ábyrgð á eigin heilsu og líðan .
Ég lít svo á að nýra sé gífurlega stór gjöf að gefa og þiggja og það er ekki sjálfgefið að biðja bróður sinn að gefa sér líffæri .
Mér finnst ég því bera mikla ábyrgð á því að fara vel með þessa gjöf .
Hluti þess er að lifa sæmilega heilbrigðu lífi .
" Hann bætir því við að það sé ótrúlega fullnægjandi að ná markmiðum sínum í lífinu , hvort heldur er í starfi , einkalífi eða íþróttum .
" Sérstaklega ef maður þarf að hafa fyrir hlutunum .
" Sem leiðir að þeirri spurningu hver næstu markmið Oddgeirs séu ? " Það er bæði til tvöfaldur járnkarl og m.a.s .
tífaldur , " svarar hann glottandi en er fljótur að bæta því við að tilhugsunin um slík ofurafrek heilli hann minna en ekkert .
" Raunar varð ég afi í sumar og langar að njóta þess .
En ég gæti vel hugsað mér að fara í " venjulegan " járnkarl aftur .
" Til heilsu eftir ígræðslu Dæmi eru um afreksíþróttamenn sem hafa haldið áfram ferli sínum eftir að hafa gengist undir ígræðslu nýra , s.s. körfuknattleiksmennirnir Alonzo Mourning og Sean Elliot sem báðir léku í NBA-deildinni bandarísku og þýsk-króatíski knattspyrnumaðurinn Ivan Klasnic ´ ´ sem nú leikur með Bolton í ensku úrvalsdeildinni .
Runólfur bendir hins vegar á að þessir garpar eigi það sameiginlegt að hafa fengið fremur bráðan nýrnasjúkdóm þegar þeir voru á hátindi ferli síns og því verið í toppformi þegar veikindin bar að .
Þeir hafi strax átt völ á lifandi nýrnagjafa og gengist þegar undir ígræðslu .
Sjálfsagt hefur það spilað þar inn í að þetta voru ungir einstaklingar og miklir hagsmunir í húfi , svo bæði fjölskylda þeirra og félögin sem þeir léku með hafa lagst á árar við að koma þeim til heilsu .
Oddgeir var hins vegar með langvinnan sjúkdóm sem hann glímdi við í tugi ára og hægt og bítandi dró úr honum þrek áður en hann gekkst undir ígræðslu nýra .
Aldrei of seint að byrja Runólfur Pálsson , yfirlæknir nýrnalækninga á Landspítalanum , hefur verið læknir Oddgeirs í mörg ár .
Hann segir afrek hans endurspegla hvað sjúklingar með ígrætt nýra geta náð langt og orðið hraustir .
" Auðvitað er ekki ætlast til að allir stundi svona gríðarlegar áreynsluíþróttir eins og í tilfelli Oddgeirs .
En við höfum lagt mikla áherslu á að fólk reyni eftir getu að stunda hreyfingu , þrátt fyrir langvinna sjúkdóma .
" Hann segir hreyfingu ekki síst mikilvæga hjá þeim sem gangast undir ígræðslu líffæris .
" Ef allt gengur vel þá gjörbreytist líf þeirra og geta til að stunda líkamsþjálfun eykst .
Hreyfing getur minnkað hættu á öðrum kvillum en t.d. er aukin hætta á hjarta- og æðasjúkdómum sem og sykursýki hjá þeim sem hafa ígrætt nýra .
Hreyfing hefur jákvæð áhrif á þekkta áhættuþætti þessara sjúkdóma , s.s. offitu , blóðfituröskun og fleira .
" Þá sé hreyfing gagnleg fyrir alla , jafnvel þótt þróttleysi vegna sjúkdómsins sé fyrir hendi og Runólfur segir það ekki síður gilda um aðra langvinna sjúkdóma en nýrnabilun .
" Hreyfing hefur góð áhrif á andlega og líkamlega líðan þessa fólks .
Einstaklingar með langvinna sjúkdóma geta flestir stundað líkamsþjálfun þótt geta þeirra sé vissulega misjöfn .
Því er mikilvægt að samráð sé haft við lækni og jafnvel að þjálfun fari fram undir eftirliti .
Hreyfing kemur alltaf að gagni , jafnvel þótt hún sé smá í sniðum .
" Hann nefnir sem dæmi að sjúklingar , sem þurfa blóðskilunarmeðferð vegna nýrnabilunar , geta nú stundað líkamsþjálfun á sérhönnuðum æfingahjólum samhliða meðferðinni sem tekur yfirleitt um fjóra tíma í senn .
Að hans sögn er saga Oddgeirs skólabókardæmi um að ekkert sé útilokað .
" Það hlýtur að hafa verið gríðarlega erfitt fyrir hann að byrja að stunda æfingar eftir að hafa glímt við veikindi í öll þessi ár .
Saga hans ætti að vera hvatning fyrir alla sem hafa átt erfitt með að byrja að hreyfa sig .
Það er aldrei of seint að byrja .
" Að láta vita um vilja sinn Hér á landi eru eingöngu gerðar ígræðslur nýrna frá lifandi gjöfum , oftast úr aðstandendum viðkomenda , líkt og í tilfelli Oddgeirs .
Þessar aðgerðir fara fram á Landspítala – Háskólasjúkrahúsi .
" Hins vegar eru ígræðslur nýrna og annarra líffæra úr látnum gjöfum framkvæmdar á samstarfssjúkrahúsi okkar á Norðurlöndum , en það er nú Sahlgrenska háskólasjúkrahúsið í Gautaborg .
Lifandi gjafar gefa nær eingöngu nýru og þá gjarnan innan fjölskyldu , " útskýrir Runólfur .
" Við höfum verið með mjög hátt hlutfall slíkra nýrnagjafa hérlendis , eitt hið hæsta sem þekkist .
" Íslendingar eiga aðild að norrænu líffæraígræðslustofnuninni Scandiatransplant sem annast skipti á líffærum milli sjúkrahúsa á Norðurlöndum .
Öll líffæri úr látnum líffæragjöfum hérlendis eru flutt til Gautaborgar og þaðan koma líka líffæri úr látnum líffæragjöfum sem grædd eru í íslenska sjúklinga .
Alls þáðu sjö Íslendingar nýru úr lifandi gjöfum í fyrra .
Tíu manns fengu líffæri úr látnum líffæragjöfum en gefin voru líffæri úr sex látnum einstaklingum hérlendis .
Þar sem um er að ræða fleiri en eitt líffæri í hvert sinn nýttust þessar líffæragjafir alls 19 manns í bráðri þörf fyrir líffæri .
" Þótt framlag lifandi nýrnagjafa sé mikilvægt , þá eru líffæraígræðslur að stærstum hluta háðar framboði líffæra frá látnum gjöfum , " segir Runólfur .
" Auðvitað óskar enginn þess að fólk verði fyrir ótímabæru andláti en þegar það gerist er brýnt að fólk sé reiðubúið að gefa líffæri sín , því það getur bjargað lífi þeirra sem þurfa á ígræðslu líffæris að halda .
" Dæmi er um að líffæri úr einum einstaklingi hafi hjálpað sex öðrum því hægt er að nýta tvö nýru , lifur , tvö lungu og hjarta .
Þótt lítið hafi verið um að önnur líffæri hafi verið notuð úr líffæragjöfum hérlendis er hægt að nota fleiri , s.s. bris og jafnvel þarma .
Óskin skráð í ökuskírteini Vandamálið er hins vegar að fæstir leiða hugann að vilja sínum í þessum efnum – hvort þeir séu tilbúnir til að gefa líffæri sín við óvænt dauðsfall .
Runólfur segir mikla umræðu hafa verið um þetta atriði í öllum vestrænum samfélögum , því alls staðar skortir gjafalíffæri .
Hér á landi heldur Landlæknisembættið utan um svokallaða lífsskrá , þar sem fólk getur m.a. látið skrásetja vilja sinn varðandi líffæragjöf .
Fæstir vita þó af þessari skrá eða huga að því að nýta sér hana .
Það kemur því yfirleitt til kasta eftirlifandi ættingja að taka ákvörðun um líffæragjöf , sem getur reynst þeim afar erfitt .
" Í Bandaríkjunum hefur verið farin sú leið að skrá vilja fólks í ökuskírteini og það hefur einnig komið til umræðu hér á landi .
T.a.m. var flutt þingsályktunartillaga þess efnis á síðasta þingi , " segir Runólfur .
Hann bendir þó á að slík aðferð geti vakið spurningar .
" Hver upplýsir t.d. 17 ára ungling sem er að taka bílpróf um hvað felst í líffæragjöf ? Og í samfélagi þar sem ökuskírteinin gilda áratugi – hvernig er hægt að ná til þeirra sem þegar eru komnir með skírteini ? Og hver heldur utan um skrá um líffæragjafa ? " Í flestum Evrópulöndum hefur verið farin sú leið að setja lög um svokallað ætlað samþykki líffæragjafa , sem gengur út á að í staðinn fyrir að fólk þurfi að skrá vilja sinn til að gefa líffæri , þurfi það að hafa fyrir því að skrá sig andvígt því .
" Þetta hefur verið mjög umdeilt því með þessu finnst mörgum að verið sé að ganga á rétt einstaklingsins , " segir Runólfur .
" Hins vegar þarf að hafa í huga að alls staðar þar sem þessi löggjöf er í gildi er haft samráð við fjölskylduna og sé hún andvíg gjöfinni er sá vilji virtur .
Lokaorðið er því alltaf hjá henni .
Í raun virkar þetta ekki ósvipað og þegar leita þarf sérstaklega eftir samþykki .
Reynsla þeirra þjóða sem hafa lögleitt slíkt ákvæði er hins vegar sú að með breytingunni sé litið á líffæragjafir sem sjálfsagðari hlut en ella og það hefur sumstaðar skilað fleiri líffæragjöfum .
" 