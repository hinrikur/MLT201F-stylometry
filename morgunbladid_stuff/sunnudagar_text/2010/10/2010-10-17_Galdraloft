Nú er liðinn hálfur mánuður frá þingsetningu þegar fyrirmenni þjóðarinnar gengu hoknir og sumir hræddir undir tómötum og eggjum inn í þinghúsið aftanvert .
Og enn áttu sömu eftir að stappa svaðið .
Því um þverbak keyrði þegar stefnulaus stefnuræða Jóhönnu Sigurðardóttur var flutt tveimur dögum síðar .
Fjórar óþekktar konur kölluðu til útifundar og viðbrögðin létu ekki á sér standa .
Forystumenn stjórnarflokkanna höfðu skrifað Alþjóðagjaldeyrissjóðnum með leynd allnokkru fyrr og gefið þar skilyrðislausar yfirlýsingar um að ekki yrði meira gert til að koma til móts við skuldugt fólk .
Og þau tóku einnig fram í sérstakri yfirlýsingu að bann við uppboðum á húsum og heimilum þeirra , sem gætu ekki meir , yrði alls ekki framlengt .
Ekki varð komist hjá því að svipta hulunni af þessum yfirlýsingum Jóhönnu og Steingríms til AGS þegar sjóðurinn hafði lokið meðferð sinni á málinu .
Og svo hittist á að það gerðist einmitt um það leyti sem þing kom saman og stefnuræðan var flutt , þótt ekki væri þar gerð grein fyrir svo afdrifaríkum yfirlýsingum .
Óttinn er léleg leiðarstjarna Ofsahræðsla greip um sig í stjórnarliðinu eftir atburðina við þingsetninguna og stefnuræðuna .
Jóhanna , sem ekkert hafði haft fram að færa í ræðunni , sagðist í ofboði ætla að rétta stjórnarandstöðunni og þjóðinni sáttahönd strax hinn næsta dag .
Árni Þór Sigurðsson , sem lítur svo á að sanleikurinn sé í öllum tilvikum afstæður , sagði einnig að björgunartillögur myndu liggja fyrir þegar daginn eftir .
Þær hafa auðvitað ekki sést enn og Jóhanna rétti stjórnarandstöðunni ekki einu sinni litla fingurinn .
En þjóðin ? Hvað fékk hún að heyra ? Jóhanna ræddi við Hagsmunasamtök heimilanna og gaf til kynna að hún sjálf væri allt í einu orðin opin fyrir því að lækka skuldir fólks um fimmtung í allsherjar skuldalækkun .
Slíkar tillögur höfðu verið " uppi á borðinu " í hálft annað ár og nú ætlaði Jóhanna að fara að skoða þær .
Talsmenn skuldugra heimila komu að vonum léttstígir af fundinum sem að þeirra sögn var afskaplega góður .
Í framhaldinu hófst mikið sjónarspil .
Stöð 2 fjallaði reyndar aðallega um það hvort fulltrúar stjórnarandstöðunnar létu ekki örugglega teyma sig á gagnslausa fundi sem eins konar leiktjöld í kringum aðgerðarleysi ríkisstjórnarinnar .
Þeim bregst aldrei fréttanefið þar á bæ .
Alltaf fjölgaði á fundunum og alltaf gerðist þar minna .
Allt gæti það verið í góðu samræmi við eins konar einkunnarorð núverandi ríkisstjórnar : " Gefum fyrirheit og frestum öllu .
" Og hver er árangurinn fram til þessa ? Jú , ákveðið var að lögfesta tillögu sem umboðsmaður skuldara setti fram fyrir löngu um að aðgerðum gegn skuldurum mætti fresta á meðan mál þeirra væru til meðferðar hjá honum .
Ríkisstjórnin hafði " gleymt " að lögfesta þetta atriði mánuðum saman og nú skyldi sú " gleymska " lagfærð og verða árangur sáttahandarinnar útréttu og hins víðtæka og óendanlega samráðs .
Leiksýningunni var auðvitað aldrei ætlað að skila neinum raunverulegum árangri .
Hún var einungis höfð svona lengi á sviðinu í þeirri von að ekki yrði efnt til annars útifundar á meðan nýjum og sífellt óljósari fyrirheitum um eitthvað sem aldrei yrði neitt væri veifað framan í metnaðarlausa og undirgefna fjölmiðla .
Jóhann S. samdi leikrit um Galdra-Loft og Jóhanna S. um Galdra-loft .
Ekki er víst að seinni leikaragangurinn verði talinn sígildur .
Pólitískt blindum fer fækkandi Annar helsti stuðningsmaður Samfylkingarinnar utan þings , forseti Alþýðusambandsins , hefur sagt að efna verði hið fyrsta til kosninga , enda blasi getuleysi Alþingis við .
Og hann hefur bætt því við að ekki sé hægt að gera samninga við núverandi ríkisstjórn vegna þess að hún efni ekki sína samninga .
Hún svíki þá að hentugleikum .
Forystumenn ríkisstjórnarflokkanna hafa ekki brugðist í neinu við þessum alvarlegu ásökunum forseta ASÍ , sem vekur furðu , og málið hefur ekki verið rætt á Alþingi , fremur en svo margt sem miklu skiptir .
Virðist ríkisstjórnin og þingmeirihlutinn líta á ASÍ-forsetann sem eins konar undirmálsupphrópanda í bloggheimum sem ekki þurfi að virða viðlits .
Hver skyldi skýringin vera á því ? Halldór Björnsson , oft kenndur við Dagsbrún , fyrsti formaður Starfsgreinasambandsins , var í afmælisviðtali við blað þess nýlega .
Halldór þótti harðsnúinn verkalýðsforingi , en jafnframt laginn og orðheldinn þegar þess þurfti með í átökum á vinnumarkaði og komið var að ögurstund .
Ekki þarf að vera með getgátur um hvar hans pólitíska hjarta hefur slegið í gegnum tíðina fremur en í tilviki Gylfa Arnbjörnssonar .
Fram kemur í viðtalinu við Halldór Björnsson að hann hefur miklar áhyggjur af stöðu þjóðmála og þó ekki síst af hagsmunum sinna gömlu umbjóðenda .
Hann gefur sér að ríkisstjórnin vilji kannski vel eins og hann orðar það .
En Halldór Björnsson sér ekki betur en að hún sé ráðalaus .
Það er erfitt að bera á móti sjónarmiðum Gylfa Arnbjörnssonar um hver sé staða og geta Alþingis um þessar mundir .
Og flestum má vera ljóst að Halldór Björnsson fer ekki með ýkjur þegar hann segir ríkisstjórnina ráðalausa .
Og fyrst staðan er þessi þá er ekki bara ábyrgðarhluti að ríkisstjórnin komi sér ekki burt , það jaðrar við að vera skemmdarverk .
Flöktandi forysta verri en engin Hvers vegna var forsætisráðherrann að gefa Hagsmunasamtökum heimilanna falskar væntingar ? Hún hafði haft tillögur um fimmtungs niðurfærslu skulda fyrir framan sig í hálft annað ár .
Nú segir hún að fram sé komið eftir fundahöldin miklu að ýmsir séu andsnúnir slíkum hugmyndum eða sjái á þeim annmarka .
Það hefur legið fyrir allan tímann .
Það er ekki bara ábyrgðarhluti að gefa fólki í þrengingum falskar vonir .
Það er beinlínis ljótt .
Það hefur hvert barn vitað lengi að standi einn maður í skuld þá á annar maður kröfu .
Krafan verður ekki gefin eftir að kröfuhafanum forspurðum .
Það liggur ekki bara í augum uppi , það er beinlínis varið og það af sjálfri stjórnarskránni .
Kröfuhafinn getur gefið sína kröfu eftir við skuldara .
En er eitthvað sem bendir til þess að hann ljái máls á því ? Lífeyrissjóðirnir hafa ekki stöðu til að gera slíkt.Það er ekki flóknara .
Núverandi ríkisstjórn sagðist hafa fengið erlenda fjárfesta inn í tvo af stærstu bönkunum eftir hrun .
Það eru ósannindi .
Hún fékk reiðum erlendum kröfuhöfum og villtum vogunarsjóðum síðasta orðið í þeim bönkum , án þess að bera það mál nokkru sinni undir þing eða þjóð .
Slíkir eru síðastir allra til að gefa nokkra kröfu eftir á meðan þeir sjá glitta í veð .
Ríkisstjórnin getur sjálfsagt gefið eftir með samþykki Alþingis fimmtung af kröfum Íbúðalánasjóðs .
En hún verður þá að borga beint úr ríkissjóði þá 200 milljarða sem á hann falla samstundis .
Þetta hlýtur Jóhanna Sigurðardóttir að hafa vitað allan tímann .
Af hverju leyfði hún sér þá að draga Hagsmunasamtök heimilanna og örvæntingarfulla skjólstæðinga þeirra svona á asnaeyrunum ? Hvers konar framkoma er þetta af forsætisráðherra einnar þjóðar ? Jóhanna var á barmi örvæntingar eftir útifundinn segja stuðningsmenn hennar .
Jú , það má til sanns vegar færa .
Auðvitað varð hún skelfingu lostin á þingsetningardaginn .
Og auðvitað varð hún viðþolslaus af ótta stefnuræðukvöldið .
En hugleysi og heigulsháttur eru ekki frambærilegar skýringar þegar afsaka þarf lúalega framgöngu gagnvart þeim sem veikast standa .
