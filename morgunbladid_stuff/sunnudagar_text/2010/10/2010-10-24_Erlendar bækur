Farundell - L.R .
Fredericks * * ½ - Farundell segir frá ungum manni , Paul Asher , sem er laskaður á sál og líkama eftir að hafa barist í fyrri heimsstyrjöldinni .
Fyrir ýmsar sakir ræður hann sig til starfa sem ritari hjá öldruðum lankönnuði sem vinnur að æviminningum sínum .
Sá býr á sveitasetrinu sem bókin hefur nafn sitt af .
Vel er tekið á móti Asher sem áttar sig þó á því að ekki er allt sem sýnist – íbúar Farundell fara sálförum , framliðnir birtast óforvarandis í þessu lífi og saga staðarins nær aftur til árdaga mannlífs á Bretlandseyjum .
Sagan er því sérkennileg blanda af þroskasögu ungs manns , hefðarseturssögu með ástarflækjum og glímu um mikinn arf og dulrænni hugljómunarsögu .
Þræðirnir í bókinni eru því margir og best að lesa hana með áhlaupi eða með minnisbók við höndina .
Að því sögðu þá er bókin ágætlega skrifuð , þægileg aflestrar og sögupersónurnar flestar forvitnilegar .
Hugsanlega mun dulrænn þáttur hennar fara illa í einhverja og eins er rétt að vara við því að ýmsu er ósvarað í lok bókarinnar , sem skýrist af því að hún er fyrsti hluti þríleiks .
I Am Number Four - Pittacus Lore * * -- Mikill hamagangur var í kringum unglingabókina I Am Number Four eftir Pittacus Lore ( Jobie Hughes og James Frey ) í vetur og vor , enda kvikmynd í smíðum eftir henni , og því spáð að hér væri komin bókaröð sem seljast myndi í bílförmum um allan heim .
Ekki hefur salan verið eins lífleg og menn voru að vona , en líklegt að bíómyndin , sem Steven Spielberg framleiðir , eigi eftir að hífa hana upp .
Illþýði ræðst á plánetuna Lorian og eyðir öllum íbúum hennar , en það tekst að forða tíu ungmennum , sem öll búa yfir leyndum hæfileikum , hvert með mismunandi krafta og hvert með tiltekið númer frá einum upp í tíu .
Þau setjast að á jörðinni , en ekki líður á löngu þar til óþokkarnir , geimófreskjur , leita þau uppi og hefja að drepa þau hvert af öðru í réttri röð .
Eins og nafn bókarinnar ber með sér er búið að drepa þrjá , en söguhetjan er númer fjögur og næst í röðinni .
Grunnhugmyndin er góð , en útfærslan síðri .
Víst er mikil spenna í bókinni og hart barist en sögupersónurnar eru óspennandi .
Alls verða bækurnar í röðinni sex , en það verður að kippa höfundum niður á jörðina ef menn eiga að nenna að lesa meira .
Árni Matthíasson arnim@mbl.is 