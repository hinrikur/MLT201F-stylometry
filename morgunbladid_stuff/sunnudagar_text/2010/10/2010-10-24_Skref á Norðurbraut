Rómantíkin var allsráðandi þegar við hjónin ákváðum að flytja hingað í hraunið í vesturbænum í Hafnarfirði haustið 1980 .
Höfðum þá í nokkur ár búið við Hofteig í Reykjavík en þegar hér var komið sögu vorum við Sigríður Oddsdóttir konan mín komin með þrjú börn og þurftum að stækka við okkur .
Vildum komast í sérbýli og settum því stefnuna á Hafnarfjörð .
Það fór raunar mjög vel saman við aðstæður okkar á þessum árum því ég var mikið að vinna í Hljóðrita sem er örstutt héðan frá Norðurbrautinni auk þess sem héðan er ekki langt í skóla og flesta aðra þjónustu sem ungt fjölskyldufólk þarf , " segir Magnús Kjartansson tónlistarmaður sem býr að Norðurbraut 24 í Hafnarfirði .
Vörubílstjórinn Jóhann Vilhjálmsson og Halldóra kona hans byggðu húsið að Norðurbraut 24 .
Flest var af vanefnum gert , efniviðurinn í húsið var m.a. kassafjalir utan af varahlutum í togara .
Eigi að síður tókst að skapa hið notalegasta heimili og á efri hæðinni var sérstök íbúð , þar sem Sveinn Sæmundsson , blaðafulltrúi Flugfélags Íslands , og fjölskylda hans áttu heima í nokkur ár .
Einu gildir hver bærinn er ; gamlar götur bera frumbyggjunum alltaf ákveðin merki .
" Þeir sem byggðu þetta hverfi voru ekki fólk neins ríkidæmis , heldur óbreytt verkafólk sem byggði afkomu sína að miklu leyti á sjósókn og fiskvinnslu .
Og hér í hrauninu voru svo á sínum tíma reitirnir þar sem saltfiskurinn var breiddur á sólbjörtum dögum og þurrkaður , " segir Magnús sem bætir við að þegar þau hjónin fluttu á Norðurbrautina hafi flestir frumbyggjanna í hverfinu ýmist verið fluttir á brott eða fallnir frá .
" Þetta gerist svona í öllum hverfum á þrjátíu til fjörutíu ára fresti ; það verða kynslóðaskipti .
Þegar við fluttum hingað var hér algjör barnamergð ; í hverju húsi krakkar sem nú eru orðnir fulltíða fólk og fluttir á brott .
Enda er nú svo komið að við hjónin sjáum fram á að vera ekki mörg ár til viðbótar hér við Norðurbrautina .
Erum að byggja okkur hús að Snæfoksstöðum austur í Grímsnesi sem fer vel saman við hestamennskuna sem við stundum .
Ef til vill munum við þó eiga okkur áfram athvarf hér í Firðinum en stefnan er í stórum dráttum tekin austur fyrir fjall , " segir Magnús sem bæði býr og starfar við Norðurbrautina .
" Að heiman og í vinnuna eru 228 skref .
Fyrir nokkrum árum keypti ég rúmlega 100 fermetra húsnæði hér ofar í götunni þar sem ég hef aðstöðu fyrir tónlistarstússið ; æfingar , upptökur og fleira slíkt .
Mér finnst þetta koma mjög vel út , enda ómögulegt að stunda sína daglegu vinnu inni á heimilinu , svona rétt eins og jársmiðir og blikkarar fara á sín verkstæði að morgni og koma heim undir kvöldið .
Og á mínu verkstæði eru ýmis járn í eldinum þessa dagana , núna er ég til dæmis að setja saman auglýsingastef fyrir eitt af stærri fyrirtækjum landsins og að útsetja og taka upp lag fyrir Skagfirðinginn Geirmund , " segir Magnús sem er aðeins einn fjölmargra tónlistarmanna sem átt hafa sitt jarðneska skjól í vesturbænum í Hafnarfirði .
Má þar til að mynda nefna Björgvin Halldórsson sem býr við Reykjavíkurveginn og um hríð bjó ástsælasti söngvari Íslendinga , Vilhjálmur heitinn Vilhjálmsson , við Tunguveginn og eru þá aðeins fáir nefndir .
sbs@mbl.is Uppáhaldsstaðir 1 .
Víðistaðatúnið er skammt undan hér á Norðurbraut .
Túnið og nærliggjandi útivistarsvæði eru skemmtileg og svo er þarna ein af fallegri kirkjum landsins .
Þetta er tvímælalaust ein af perlum bæjarins .
2 .
Hafnarfjörður er einn af fáum stöðum á landinu þar sem er raunverulegur miðbær .
Kjarni í miðjum bænum sem tekur hlýlega utan um fólkið .
Við Hafnfirðingar höfum borið gæfu til þess að halda í miðbæinn og byggja hann upp til dæmis með kaffhúsum , listasöfnum og fleiru slíku sem gerir lífið skemmtilegt .
