Markaðurinn einn hefur rétt fyrir sér " var stundum sagt og kannski er það enn gert .
Það sem er átt við mun vera að það mat og sú verðlagning sem fæst á hverri stundu sé raunverð , hvort sem mönnum líki betur eða verr , þótt það gæti virst arfavitlaust .
Því færi líklega betur á að segja að ekki þýði að deila við markaðinn fremur en við dómarann , þótt báðir geti verið á villigötum .
Og upp á síðkastið höfum við verið óþyrmilega minnt á að markaðinn má rugla í ríminu og jafnvel fífla upp úr skónum .
Og kannski er ekki frítt við að það megi líka gera gagnvart dómaranum sem grunlaus gengur til sinna verka í góðri trú .
Og kannski hafa það verið meira og minna sömu aðilarnir sem hafa leikið báða þessa " úrskurðaraðila " grátt á síðustu árum .
Velferð á veikum grunni Hagur fólks í vestrænum velferðarríkjum er misjafn mjög , svo sem talnafræðin sýna vel .
En sameiginlega hafa þó þau ríki búið við efnahagslega vellíðan á undanförnum árum , ekki síst ef horft er til þróunarríkjanna til samanburðar , þar sem margur lepur dauðann úr skel og hörmungar hrjá milljónir manna .
Það fólk myndi sjálfsagt horfa sem þrumulostið á að franska þjóðarskútan logar nú stafna á milli vegna þess að ríkisvaldið þar ætlar sér að þrengja kost þjóðarinnar á næstu árum .
Hvernig ? Jú , með því að hækka eftirlaunaaldurinn úr 60 árum í 62 ár .
Hætt er við að þorra fólks í þróunarlöndum þættu franskir mótmælendur veruleikafirrtir þar sem þeir ærðust í götumótmælum vegna slíkra vandamála .
En hinn reiði lýður á sér nokkrar málsbætur , þrátt fyrir allt .
Vestrænir leiðtogar hafa lengi látið eins og sú velferð sem lönd þeirra hafa búið við upp á síðkastið væri á góðum grundvelli reist .
En nú er komið á daginn að það var ekki allt sem sýndist .
Lífskjörin voru að nokkru tekin að láni og með því að umgangast fátækari löndin í heiminum með tvöföldu siðferði .
Krefjast með yfirgangi óhefts aðgangs að þeirra mörkuðum og hræbillegu starfskröftum í nafni alþjóðavæðingar en um leið stilla gengi gjaldmiðla sinna af á hentugan máta gagnvart þeim og standa fyrir lítt dulbúinni verndarstefnu gagnvart innflutningi þeirra þjóða , sem áttu sjálfar að standa í fátækt sinni með veikburða efnahag sinn galopinn gagnvart hvers kyns utanaðkomandi áreitni .
Bankabóla framlengdi ballið Bankabólan auðveldaði lúxusríkjunum leikinn lengi vel .
En þegar hún sprakk harðnaði snögglega á dalnum og við blasti að velferðarkeisarinn var í lörfum og fáklæddur eftir allt saman .
Þjóðirnar eru nú skuldum vafnar og lausnin sem margar þeirra hneigjast einkum að er að fleyta sér áfram og forðast uppgjör með því að auka skuldavandann .
Fara í ríkið og redda afréttara eins og hinir rónarnir .
Sú leið er sjálfsagt jafn árangursrík og hin sem stundum hefur verið notuð til að halda hita í skónum sínum og þótti duga skammt .
Þess vegna mætti ætla að Sarkozy Frakklandsforseti ætti bæði heiður og hrós skilið fyrir viðleitni sína , sem landar hans kunna svo illa að meta .
En það hangir í því að hann eigi hrós skilið því þær aðgerðir sem uppþotunum valda eru hálfgert fúsk og fum og engin tilraun er gerð til að taka á vanda Frakklands með óhjákvæmilegum og róttækum breytingum á efnahagsskipun landsins .
En þótt Sarkozy taki þannig ekki stóra slaginn og láti sér nægja að kroppa í vandamálið , þá lætur Barack Obama Bandaríkjaforseti sér sæma að gera alls ekki neitt .
Hans aðferð er að reyna að kaupa sig út úr vandanum með 800 milljarða dollara innspýtingu í efnahagslífið .
Gangi það ekki eftir getur hann ekki meira , því svo skuldum hlaðinn er ríkissjóður Bandaríkjanna orðinn .
Seðlabankastjórinn þar vestra stendur á meðan fyrir mikilli peningaprentun , sem engin innistæða er fyrir , og hugsunin er sú að dugi það ekki til með annarri innspýtingu , þá muni verðbólgukúfurinn , sem sé óumflýjanlegur í kjölfarið , að minnsta kosti auðvelda stjórnvöldum að brenna upp hluta skulda sinna , og það ætti þá að kenna stærsta kröfuhafanum , Kína , sína nauðsynlegu lexíu .
Og af hverju þarf Kína lexíu ? Jú , það er vegna þess að risinn í austri hefur ekki viljað hækka gengi síns gjaldmiðils eins og Bandaríkjamenn hafa krafist .
Ef þeir hlýddu þá myndi útflutningur Bandaríkjanna aukast og raunskuldir lækka um leið .
Því verði að fara hina leiðina og lækka gengi dollarans myndarlega , svo Kínverjum blæði .
Það hefur aukaverkanir , eins og svo margar aðrar stórkarlalegar lyfjameðferðir .
Ein er sú að evran hækkar snarlega og það gerir lífið í Grikklandi , Spáni , Ítalíu og Írlandi , sem var orðið óbærilegt , enn verra .
Þar verður því að þrengja enn meira að almenningi en áður var ætlað og það ekki með súkkulaðiaðgerðum eins og þeim að hækka eftirlaunaaldur úr 60 árum í 62 ár .
Og lítum okkur nær Þessar staðreyndir allar minna okkur á að bankakreppa reið yfir víðar en hér á landi , og engum nema óprúttnum spunameisturum íslenskum detur í hug að kenna því um að bankar væru í einkaeign í heiminum en ekki ríkiseigu .
Og við höfum séð hversu óburðug viðbrögðin hafa verið víða við þeim þrengingum sem blöstu við þegar bankabólan sprakk .
En hvergi hafa þó vinnubrögðin verið eins vonlaus og vitlaus og hér á landi .
Með engri ríkisstjórn í landinu væri þjóðin nýkomin út úr kreppunni , vegna þess að skráning krónunnar hefði breytt vöruskiptahalla í hagnað og kaupmátturinn lækkað um 15-20 prósent á sama tíma sem ýtti undir hið sama .
Góð ríkisstjórn hefði flýtt okkur út úr vandanum með því að gæta þess að gefa fjárfestingum færi og skattleggja ekki fólk og fyrirtæki fjandans til .
En vond ríkisstjórn hefur gengið í lið með hruninu .
Hún dregur skuldara á asnaeyrunum .
Hún fjölgar opinberum stofnunum , sem þvælast fyrir .
Hún kemur bönkunum í hendur villtra vogunarsjóða og kröfuhafa sem ekki geta beðið , og það án samráðs við þing og þjóð .
Hún sundrar þjóðinni þegar sameina þarf með Evrópusambandsaðlögunarrugli , byggðu á sögulegustu svikum íslenskrar stjórnmálasögu , og kastar til þess ógrynni fjár , sem þjóðin má ekki missa .
Hún hækkar skatta svo að hjólin snúast æ hægar og stoppa mörg .
Hún setur fótinn fyrir viljuga frumkvöðla og fjárfesta , gefur fyrirheit á báðar hendur og frestar svo öllu .
Hún ætlar að eyða ómældum tíma og fjármunum í landsdómsmál sem fengin voru fram með óheilindum og undirmálum og eitra munu stjórnmálalífið og stendur fyrir fáránlegri atlögu að stjórnarskránni , sem ekkert hafði með það að gera að íslensku bankarnir voru étnir upp innan frá .
Hún reynir að veikja grundvallaratvinnuvegi landsmanna , sjávarútveg , iðnað og landbúnað , sem mest hún má , þegar markmiðið ætti að vera að efla þá og láta þá finna til öryggis og velvilja .
Hún nærist á hatri og hefndarþorsta .
Hún er hin sannkallaða hækja hrunsins .
