Ólafur H. Kristjánsson stjórnaði Breiðabliki til fyrsta Íslandsmeistaratitilsins í knattspyrnu karla um síðustu helgi .
Það var gleðistund .
Um síðustu jól varð hann fyrir ólýsanlegu áfalli þegar Hrafnkell bróðir hans og besti vinur , íþróttafréttamaður á RÚV , lést í umferðarslysi .
Skapti Hallgrímsson skapti@mbl.is Eru hinir leikirnir búnir ? spurði Ólafur H. Kristjánsson , þjálfari Breiðabliks , starfsbróður sinn hjá Stjörnunni , Bjarna Jóhannsson , eftir að viðureign liða þeirra var flautuð af í Garðabænum um síðustu helgi .
Vel sást í sjónvarpinu hve sallarólegur Ólafur var þegar hann gekk að Bjarna og tók í hönd hans .
" Bjarni glotti og sagði strax : Þið eruð búnir að taka þetta .
Ég hafði heyrt að FH væri að vinna og Keflavík hefði verið komið í 4:1 á móti ÍBV – en þarna fékk ég niðurstöðuna staðfesta , " segir Ólafur við Morgunblaðið .
Breiðablik var orðið Íslandsmeistari í knattspyrnu karla í fyrsta skipti .
" Það var hins vegar ekki fyrr en Arnar Bill [ yfirþjálfari yngri flokka ] kom æðandi yfir grasið og brosti meira en venjulega , að ég áttaði mig á þessu og við féllumst í faðma .
Þá fann ég fyrir mikilli sælutilfinningu ; gleði , létti og stolti .
" Hamingjuóskum rigndi yfir Ólaf og leikmennina frá stjórnarmönnum og stuðningsmönnum , þjálfarinn var drifinn í viðtöl við fjölmiðla , en hann segist þó ekki hafa fundið fyrir alvöru þá fullnægju sem því fylgdi að settu markið var náð , fyrr en hann settist niður í búningsklefanum á eftir .
Æðruleysi Langþráður draumur Blika rættist .
Í fyrra unnu þeir fyrsta stóra titilinn í karlaflokki ; urðu bikarmeistarar , og markmiðið var skýrt við upphaf Íslandsmótsins .
" Við byrjuðum að gæla við þennan möguleika í fyrrahaust og þegar við settumst svo niður í æfingaferð á Spáni í vor var markmið hópsins alveg klárt ; við ætluðum að vinna Íslandsmótið .
" Ólafur virkar ávallt rólegur og yfirvegaður við hliðarlínuna .
" Ég reyni að sýna ákveðið æðruleysi .
Við búum okkur alltaf vel undir leikina , strákarnir gera eins vel og þeir geta og ég tel slæmt fyrir þá að hafa þjálfarann á hlíðarlínunni í tilfinningarússíbana .
Hann á að einbeita sér að þeim atriðum sem hann getur haft áhrif á og ég er viss um að það er gott fyrir leikmenn að sjá að þjálfarinn sé rólegur .
" Ólafur hefur lagt mikla áherslu á andlega þáttinn við þjálfun Breiðabliks .
Hann hefur verið í nánu samstarfi við sérfræðinga hjá Capacent , lagt persónuleikapróf fyrir leikmenn sína , eins og fram kom í Morgunblaðinu eftir að Íslandsmeistaratitillinn var í höfn , og segir það hafa skipt miklu máli fyrir hina ungu leikmenn Kópavogsliðsins .
Ekki hefur farið hátt að íþróttaferill Ólafs hófst í Kópavogi þegar hann mætti á æfingar 6. flokks Breiðabliks í fótbolta .
Fjölskyldan bjó þá í bænum en flutti í Hafnarfjörð stuttu síðar og Ólafur var lengi gallharður FH-ingur .
Hann átti farsælan feril sem leikmaður FH , KR og AGF í Danmörku .
Ólafur var líka góður handboltamaður á yngri árum og þjálfaði yngri flokka FH með góðum árangri .
Eftir að hafa leikið með AGF í nokkur ár bauðst Ólafi starf þjálfara unglingaliðs félagsins og sló til .
Síðar varð hann aðstoðarþjálfari aðalliðsins og þar með voru örlögin endanlega ráðin .
Þegar Ólafur er spurður hvort það skipti hann miklu máli að vera fyrsti þjálfarinn sem stýrir Breiðabliki til Íslandsmeistaratignar svarar hann : " Þetta er snúin spurning .
Ef ég svara játandi gæti í svarinu falist hégómi ...
Besta svarið er bæði og ; það sem skiptir mestu máli er að hafa verið með í því að vinna titilinn í fyrsta skipti en auðvitað finnst mér gaman að vera sá sem stjórnaði liðinu fyrstur að Íslandsmeistaratitlinum .
Við brutum múrinn .
" Það kitlar líka , segir hann , vegna þess að 2008 , eftir undanúrslitaleik í bikarkeppninni á móti KR , " sagði ég opinberlega að ég ætlaði að vera fyrsti þjálfarinn sem næði í stóran bikar í karlaflokki í Kópavogi .
Við töpuðum fyrir KR-ingum í vítaspyrnukeppni og þá hnussaði í mörgum .
Þeim fannst ég skjóta helvíti hátt yfir markið og það hleypti þrjósku í mig .
En það var ekki tilviljun að ég lét þessi orð falla á þeim tíma ; oft þarf djarfar yfirlýsingar og háleit markmið til að komast yfir erfiðustu hjallana .
Í fyrra þegar við urðum bikarmeistarar brosti ég því í kampinn og blikkaði mína nánustu .
" Talandi um hans nánustu ; sambýliskona Ólafs er Aldís Pála Arthúrsdóttir .
" Við búum saman með stelpurnar hennar tvær , Petreu Björk og Elísabetu Björt .
Ég á tvo stráka frá fyrra hjónabandi , Kristján sem er 10 ára og Þorkel , 18 ára , sem búa að staðaldri hjá mömmu sinni en eru reglulega hjá mér og mér þykir svakalega vænt um þá .
Ég er ríkur maður , að eiga drengina mína tvo og að hafa fengið prinsessurnar hennar Dísu Pálu líka inn í líf mitt .
" Gríðarlegt áfall En lífið er ekki bara dans á rósum .
Ólafur og fjölskylda hans urðu fyrir gríðarlegu áfalli 18. desember í fyrra þegar Hrafnkell bróðir hans lenti í bílslysi .
" Ég var á örskotsstundu dreginn úr ys og þys jólaundirbúningsins inn á gjörgæsludeild Landspítalans til að vera með eina bróður mínum og besta vini sem barðist þar fyrir því að halda sér okkar megin .
Sú barátta tók svakalega á okkur öll .
Þetta var súrrealískt ; þarna vorum við komin á námskeið sem enginn hafði skráð sig á og enginn vildi vera á .
" Ólafur segir það hafa verið undarlegt að sjá jólaljósin fyrir utan gluggann í þau skipti sem hann vék út af gjörgæslunni , skynja ysinn og þysinn og fara svo aftur þangað inn sem bróðir hans barðist fyrir því dýrmætasta sem nokkur maður á – lífinu sjálfu .
" Það var mjög tvísýnt með Hrafnkel allan tímann og ég áttaði mig á því hvað maður getur ofboðslega lítið gert við svona aðstæður ; ég fann fyrir vanmætti og því hve lífið er dýrmætt .
Þetta voru mikil átök sem ég held að muni móta mig mikið í framtíðinni .
" Hrafnkell lést á jóladag .
" Við vorum mjög nánir og góðir vinir , gerðum margt saman , ekki búnir með helminginn af því sem við ætluðum okkur .
" Ólafur segist hvað eftir annað hafa verið að því kominn að hringja í Hrafnkel eftir að hann lést .
Gripið símann , en svo áttað sig á því að ekki yrði svarað .
" En hann hefur verið með mér í allt sumar , og er með okkur í dag .
Ég reyni að tala um hann í nútíð .
Ég sakna Hrafnkels óhemju mikið ; við spiluðum oft golf saman á morgnana og mér fannst oft óþægilegt að fara einn í sumar .
En minningin um hann er falleg og góð og maður heyrir á öllum sem umgengust Hrafnkel að þeim þótti vænt um hann .
" Ólafur vonaði , eins og fólk í sömu sporum hlýtur jafnan að gera , að hann væri staddur í martröð sem tæki fljótt enda .
" Ég hef mikið velt því fyrir mér hvernig við hugsum ; ég geri það þegar við leggjum persónuleikapróf fyrir fótboltastrákana , og það kemur upp í hugann þegar maður stendur fyrir framan lækna sem segja manni hvernig staðan er .
" Ólafur dáist að þeim læknum og hjúkrunarfólki sem hann komst í tæri við eftir slysið .
" Þau eru lokuð inni á gjörgæsludeild , ósýnileg öðrum og enginn kynnist starfi þeirra fyrr en hann þarf að fara þarna inn .
Starfsfólkið var frábært við erfiðar aðstæður .
Þegar ég horfi yfir vikuna sem við vorum við hlið Hrafnkels í þessu stríði finnst mér eins og einhver hönd hafi leitt okkur , þá allra nánustu , í gegnum þetta .
" Ólafur er keppnismaður , gleðst yfir sigrum og er ósáttur við tap , " en fótbolti er bara fótbolti , " segir hann .
" Þegar við töpuðum fyrir Grindavík og Haukum , sem hvorugt hafði unnið leik fram að því , ætlaði allt um koll að keyra , en ég vil meina að þau töp og hvernig við náðum að vinna okkur út úr því , séu ef til vill stærstu sigrarnir .
Menn hnutu um þröskuld en risu á fætur .
" Enda megi ekki líta á það sem áfall að tapa fótboltaleik .
Það sé allt of sterkt orð og skoða þurfi hlutina í stærra samhengi .
" Sú lífsreynsla að missa bróður sinn og besta vin ýtir undir auðmýkt og æðruleysi við allt sem ég tek mér fyrir hendur .
Ég geri allt eins vel og ég get og meira er ekki hægt að fara fram á .
" Ljúfasta frekjudollan ...
Því er stundum haldið fram að Ólafur sé mjög skapstór .
" Ég er örugglega ekki góður í að meta það , " segir hann og hugsar sig um í smástund .
" Dísa Pála segir að ég sé ljúfasta frekjudolla sem hún þekkir ...
Ég get verið ákveðinn , einhverjum finnst það frekja og ég virka örugglega hrokafullur á fólk .
Hroki er leiðinlegur en mér finnst hins vegar allt í lagi að fólk sé ánægt ef það stendur sig vel í einhverju .
" Hann segist , sem þjálfari , standa mjög fast á sínu .
" Ég vel einhverja ákveðna leið og stand fast á því sem ég ætla mér að gera .
Í vetur spurði ég afa minn , 95 ára gamlan fyrrverandi skipstjóra , að því hvaða eiginleika góður skipstjóri þyrfti að hafa .
Gamli maðurinn hugsaði sig um í smástund og sagði svo : Hann þarf að trúa á sjálfan sig .
Mér þótti vænt um að heyra þetta vegna þess að mér finnst töluverð líkindi með þjálfun og skipstjórn .
Það er betra að falla á eigin sannfæringu en sannfæringu einhvers annars .
Ég er þó ekki að segja að maður eigi ekki að hlusta .
" Afi Ólafs sagði honum lífsreynslusögu , sem hann hafði aldrei sagt öðrum .
" Hún var um mann sem sigldi skipi sínu til hafnar , hugðist elta annað skip en missti sjónar á því í þoku .
Hann komst í land og vaknaði daginn eftir við þær fréttir að skipið , sem hann ætlaði að elta , hefði strandað og menn farist .
Þarna ætlaði viðkomandi að elta annan en vegna aðstæðna gat hann það ekki og það varð honum til lífs .
Og það var hans áfall um leið .
Mér fannst sagan mikils virði .
" 