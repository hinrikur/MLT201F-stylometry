Verkalýðshreyfingin hefur verið í tilvistarkreppu það sem af er þessari öld og kannski má segja , að hún hafi hafizt á síðari hluta tíunda áratugar síðustu aldar .
Síðasta stóra afrek hennar var þjóðarsáttarsamningarnir fyrir 20 árum , sem þeir Guðmundur J. Guðmundsson , Ásmundur Stefánsson og Einar Oddur Kristjánsson áttu allan heiður af , þótt yngri forystumenn í verkalýðshreyfingunni og í Samfylkingunni hafi á seinni árum reynt að gera minna úr hlut þeirra en efni standa til .
Frá því að þeir samningar voru gerðir er eins og ný forystusveit verkalýðsfélaganna hafi ekki vitað hvert hún vildi stefna og kannski átti hún af skiljanlegum ástæðum erfitt með að fóta sig , þegar peningarnir flæddu yfir landið og tóku völdin .
Þá flóðöldu stóðust fáir .
Verkalýðshreyfingin virtist tapa áttum , ekki hafa fyrir neinu að berjast og leitaði styrks í nánara samstarfi við vinnuveitendur og að sumu leyti við stjórnmálahreyfingar á borð við Samfylkingu .
Í fyrradag kom ársfundur Alþýðusambandsins saman til fundar , sem lauk síðdegis í gær , föstudag .
Ræða Gylfa Arnbjörnssonar , forseta ASÍ , á fimmtudagsmorgun endurspeglaði að sumu leyti þennan vanmátt verkalýðshreyfingarinnar .
Hann talaði í afsakandi tón um samstarf ASÍ-forystunnar við Samtök atvinnulífsins og ríkisstjórnina og lofaði bót og betrun undir kjörorðinu : Hingað og ekki lengra .
Þessi vandræðagangur verkalýðsforystunnar er þeim mun athyglisverðari , þar sem hrunið kallaði á ný átök af hennar hálfu og opnaði henni tækifæri til að endurnýja sig og hreyfinguna .
Hún hefur hvorki svarað þessu kalli né nýtt þetta tækifæri .
Um hvað hafa átökin í okkar þjóðfélagi staðið frá hruni ? Í grundvallaratriðum hafa þau staðið um það , hverjir ættu að borga afleiðingarnar af hruninu .
Kjaraskerðing var óhjákvæmileg .
Það kom í ljós , að kjarabætur undanfarinna ára voru falskar og enginn kostur annar en horfast í augu við það .
Það hafa launþegar almennt gert og tekið á sig mikla kjaraskerðingu í formi beinna launalækkana , tekjulækkana , atvinnuleysis og gífurlegra verðhækkana á nauðsynjum .
Svo kom ríkisstjórnin og sagði að almenningur yrði að taka á sig meiri byrðar .
Fólkið í landinu yrði að taka á sig töp innistæðueigenda Landsbankans í öðrum löndum og gerði samninga um slíkar greiðslur .
Það var ekki verkalýðshreyfingin , sem tók upp baráttu gegn þeirri kröfu ríkisstjórnar á hendur landsmönnum .
Það voru grasrótarsamtök , sem að lokum náðu því fram , að þjóðaratkvæðagreiðsla færi fram um málið og þá sagði þjóðin sjálf : hingað og ekki lengra .
Alþýðusamband Íslands var ekki í fararbroddi í þeirri baráttu .
Hvers vegna ekki ? Verðtrygging og gengistrygging lánaskuldbindinga hefur tekið á sig nýja mynd á síðustu þremur árum .
Hvers vegna ? Vegna þess , að það hafa verið færð sterk rök fyrir því , að hinir einkavæddu bankar og nokkur stór fyrirtæki þeim tengd hafi tekið stöðu gegn íslenzku krónunni og knúið fram lækkun hennar með þeim afleiðingum sem því fylgdi m.a. fyrir lánaskuldbindingar fólks og fyrirtækja .
Nýjar rannsóknir styrkja þessa söguskoðun .
Ekki var það ætlunin með verðtryggingunni að endurspegla áhrif slíkra aðgerða .
Var það ? Að taka stöðu gegn krónunni má orða á annan hátt .
Það má segja , að skýrara sé að orða það á þann veg , að bankarnir og stór fyrirtæki þeim tengd hafi látið greipar sópa um vasa allra landsmanna og hreinsað út úr þeim þá peninga og eignir , sem þar var að finna .
Þetta er það sem Hagsmunasamtök heimilanna og aðrir kalla forsendubrest , að það hafi brostið forsendur fyrir þeim lánasamningum , sem gerðir voru .
Sú tilfinning fólks , að það sé ranglátt , að almenningur sitji uppi með afleiðingarnar í einu og öllu er ástæðan fyrir 8000 manna fundi á Austurvelli á dögunum .
En það er athyglisvert , að Alþýðusamband Íslands stóð ekki fyrir þeim fundi og ekki heldur einstök verkalýðsfélög .
Hvers vegna ekki ? Sl. sumar bárust þær óhugnanlegu fréttir , að hjálparstofnanir færu í sumarfrí og þá væru ekki lengur neinir á ferð , sem stæðu fyrir matargjöfum til fólks , sem þyrfti á því að halda .
Hvernig má það vera , nú á tímum , að fólk þurfi að standa í langri biðröð klukkutímum saman til þess að fá gefins mat ? Enn og aftur var það grasrótin , sem kom til bjargar .
Alþýðusamband Íslands og einstök verkalýðsfélög voru þar ekki í fararbroddi .
Hvers vegna ekki ? Það sem hér hefur verið nefnt og ýmislegt fleira gefur til kynna , að verkalýðsforystan hafi orðið viðskila við uppruna sinn og rætur og mikinn fjölda félagsmanna sinna .
Er það kannski liðinn tíð , að verkalýðsfélögin standi fyrir útifundum til þess að leggja áherzlu á hagsmunamál félagsmanna sinna ? Það hefði verið áhugavert að hlusta á forseta Alþýðusambandsins tala um þessi álitamál í störfum verkalýðshreyfingarinnar í ræðu sinni sl. fimmtudagsmorgun en um það var því miður ekki að ræða .
Verkalýðshreyfingin á Íslandi er í sömu stöðu og stjórnmálaflokkarnir á Alþingi .
Þeir endurspegla ekki lengur vonir , áhyggjur og væntingar kjósenda sinna .
Verkalýðsforystan er orðin að einhvers konar stofnun , sem hefur misst tengslin við umbjóðendur sína .
Þess vegna er hún víðs fjarri , þegar þeir birtast á götum úti og berja tunnur til að undirstrika kröfur sínar , sem þeir hafa fullt frelsi til í frjálsu samfélagi .
Eru þau öfl til innan verkalýðsfélaganna , sem geta knúið fram endurnýjun og umbætur innan þessarar sögufrægu hreyfingar ? Ræða Vilhjálms Birgissonar formanns Verkalýðsfélags Akraness í fyrradag og forsetakjörið í gær benda til að svo sé .
