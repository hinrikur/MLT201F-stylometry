Götunöfn þurfa að vera falleg .
Sjálf ólst ég upp við Fagurhólstún vestur í Grundarfirði en nú bý ég við Ljósvallagötu í Reykjavík og með sanni má segja að heitið sé í senn fallegt og bjart .
Staðsetningin er líka mjög góð .
Hér er ég í næsta nágrenni við miðbæinn en samt hæfilega úrleiðis .
Kostirnir við þennan stað eru margir .
Ég er stelpa vestan af Snæfellsnesi og verð alltaf Grundfirðingur í hjarta mínu , aldrei Reykvíkingur .
Get á hinn bóginn vel sætt mig við að vera Ljósvellingur , " segir Þórhildur Guðrún Ólafsdóttir fjölmiðlakona .
Ljósvallagata liggur frá Hringbraut að Hólatorgi .
Þetta er einstefnugata þar sem húsin , sem flest eru tveggja til þriggja hæða og byggð á árunum 1920 til 1930 , eru á vinstri hönd .
Til hægri er gamli kirkjugarðurinn við Suðurgötu .
" Systir mín kom eignaðist þessa íbúð árið 1996 og þá kom ég auðvitað hingað oft auk þess sem við bjuggum hér saman á tímabili .
Seinna fór svo að ég keypti íbúðina af henni og get varla hugsað mér að fara héðan .
Ef plássið verður of lítið skal ég fyrr snúa öllu við og skipuleggja upp á nýtt en flytja héðan , " segir Þórhildur , sem út um gluggann í vinnuherbergi sínu sér yfir opið svæði eða öllu heldur stórt port sem er bakgarður húsa við Brávalla- , Ásvalla- og Ljósvallagötu .
" Ég er mikil kattakona og er með gamla kisu hér heima .
Mér finnst annars mjög gaman að sitja við gluggann minn og horfa á kettina hvar þeir læðast um , príla upp og niður veggi og staura og láta sem þeir eigi heiminn sem þó er varla stærri en þetta húsasund .
Það vita kannski ekki margir um þennan bakgarð sem oft hefur verið kallaður " Séstvallagata " enda þótt sú nafngift sé ekki formleg .
Þetta er falleg vin og í raunar afar myndrænt umhverfi eins og margir hafa raunar nýtt sér .
Myndband með Sigur Rós var á sínum tíma tekið þarna upp og eins myndskeið í nokkrum íslenskum bíómyndum .
Þá hafa myndbrot líka verið tekin upp í gamla kirkjugarðinum hér andspænis húsinu mínu .
Ég hef fengið góða tengingu við sögu borgarinnar með því að rölta um slóðir þessara hljóðu nágranna minna .
Sagan er skynja má í kirkjugarðinum er mjög áhugaverð , " segir Þórhildur , sem finnst í því umhverfi sem hún býr í mikilvægt að halda í gamla stílinn .
Innanhúss hjá sér sé æði margt í anda fyrri ára , til að mynda fornfálegar hurðir og rósettur í loftinu , og slíku sé goðgá að skipta út fyrir eitthvað nýrra .
Húsmunir verði líka að vera í stíl við þetta og fyrir vikið sé æði margt í sínum ranni líkt því sem var hjá afa og ömmu .
" En kannski er þetta bara eitthvað ómeðvitað hjá mér , gert í þeim tilgangi að halda í taugina við umhverfið sem ég ólst upp í .
Í hjarta mínu er ég alltaf landsbyggðarstelpa og verð að halda í þá taug .
Og til að fá andrúm skrepp ég oft upp til fjalla á jeppanum mínum , sem er raunar svo stór að hann kemst varla í bílastæðin hér við götuna , sem kannski segir einhverja sögu .
" sbs@mbl.is Uppáhaldsstaðir 1 .
" Þú ert ný hér í hverfinu , " sögðu bræðurnir Gunnar og Kristján sem reka verslunina Kjötborg á Ásvallagötunni þegar ég kom þangað fyrst inn .
Vildu vita hver ég væri og gátu síðan sagt mér allt um hverfið og fólk sem hér býr .
Búðin þeirra er nokkurs konar félagsmiðstöð fólksins sem býr hér í gamla Vesturbænum og innandyra hjá þeim er hlýlegur andi og skemmtileg stemning sem gaman er að kynnast .
2 .
Mér finnst gaman að rölta stundum um gamla kirkjugarðinn sem er hér beint á móti húsinu mínu .
Þar er margt fróðlegt að sjá og tengi maður nöfnin við það sem maður hefur lesið rifjast upp frásagnir af fólki sem setti mikinn svip á t.d. fyrstu áratugi tuttugustu aldarinnar – þótt stærstur hluti fólksins sem þarna hvílir sé líklega fjöldanum gleymdur .
Þá er garðurinn afar vel gróinn og fallegur og er satt að segja perla í miðri borginni .
