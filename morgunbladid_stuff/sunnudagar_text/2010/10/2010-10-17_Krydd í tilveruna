Íslendingar hafa tekið mér opnum örmum og nú er komið að mér að launa þeim fyrir viðtökurnar , " segir matreiðslumeistarinn Deepak Panday sem mun á næstunni gangast fyrir námskeiðum í nepalskri matargerðarlist á veitingastað sínum Kitchen-Eldhúsi á Laugavegi 60A .
Fólk kemur sjálft með kjötið sem það vill elda en kryddið , sem er snar þáttur í nepalskri matargerð , og kennslan eru þátttakendum að kostnaðarlausu .
Fullbókað er á fyrsta námskeiðið en áhugasömum er bent á , að hafa samband við Kitchen-Eldhús ( kitchen-eldhus.i s ) og skrá sig .
Panday kveðst geta tekið fimm til sex manns í einu og tíminn er samkomulagsatriði .
Tíu manns verða á fyrsta námskeiðinu og verður hópnum skipt í tvennt .
Eingöngu konur hafa skráð sig til þessa en Panday áréttar að karlar séu vitaskuld velkomnir .
" Þeir hljóta líka að hafa eitthvað til málanna að leggja í eldhúsinu , " segir hann hlæjandi .
Panday kveðst reiðubúinn að kenna fólki allt sem hann kann og ekki er af litlu að taka – hann starfaði í aldarfjórðung á virtum veitingastöðum og hótelum í Lundúnum .
Lærlingarnir fá meðal annars leiðsögn í notkun hinna fjölbreyttustu tegunda krydds sem kemur sér vel í skammdeginu enda segir Panday fátt duga betur við flensu .
Hjá Kitchen-Eldhúsi er hollustan raunar í algjöru fyrirrúmi .
Sanngjarnt verð Panday hefur starfrækt Kitchen-Eldhús í hálft annað ár og segir viðtökur hafa verið vonum framar .
" Staðurinn hefur verið vinsæll hjá útlendingum en eigi að síður er meirihluti gesta íslenskur .
Íslendingar eru greinilega upp til hópa tilbúnir að prófa eitthvað nýtt , " segir Panday en Kitchen-Eldhús er fyrsti nepalski veitingastaðurinn á Íslandi , að því er næst verður komist .
Þar er einnig boðið upp á indverska rétti .
Panday leggur mikið upp úr sanngirni í verðlagningu og segir gesti almennt ánægða með verðið .
Það sé hart í ári og nauðsynlegt fyrir fólk að komast út að borða annað veifið án þess að budduna logsvíði .
Tíma tekur að byggja upp nýtt veitingahús og Panday segir Kitchen-Eldhús smám saman vera að festa sig í sessi .
Hann er nú farinn að sjá sama fólkið aftur og aftur , sumir koma meira að segja einu sinni til tvisvar í viku , og það veit á gott .
" Við leggjum spurningalista fyrir gesti og þegar hafa á bilinu fjögur og fimm þúsund manns svarað honum .
Ég leyfi mér að segja að 90 til 95% séu mjög ánægð með matinn og þjónustuna .
Það yljar mér um hjartarætur enda mun ég aldrei tefla gæðunum í tvísýnu .
Matargerð snýst ekki um magn , heldur gæði .
Þegar gestirnir eru ánægðir er ég ánægður .
" Persónuleg þjónusta Þjónustan á Kitchen-Eldhúsi er mjög persónuleg og Panday leggur mikið upp úr því að blanda geði við gesti sína .
" Alltaf þegar ég hef tíma kem ég fram í salinn og spjalla við fólk .
Spyr hvernig því líki maturinn og hvort eitthvað megi betur fara .
Ég þrífst á viðbrögðum gestanna .
Markmiðið er að láta fólki líða vel , helst eins og það sé heima hjá sér .
" Hann kann margar skemmtilegar sögur af viðbrögðum fólks .
Um daginn hélt til að mynda ánægður viðskiptavinur upp á þrítugsafmælið sitt á staðnum .
" Hann varð svo ánægður þegar hann kom hingað fyrst að hann óskaði eftir að halda þrítugsafmælið sitt hérna .
Það var auðsótt .
Hann kom svo með fjölda fólks um daginn og það var glatt á hjalla .
" Fólk sem ekki er vant austurlenskri matargerð þarf ekki að örvænta , réttirnir á matseðlinum eru miskryddaðir og auðsótt að fá leiðbeiningar hjá þjónunum .
" Sumir virka dálítið ráðvilltir þegar þeir fletta matseðlinum , " segir yfirþjónninn , Ashesh Baisyet , " en þá skerst maður bara í leikinn og leiðbeinir þeim .
Fólk er misjafnlega hvatvíst og sumum þykir gott að fá hjálp .
Aðrir spyrja mann spjörunum úr .
Það er lykilatriði að fólk viti hvað það er að panta .
" Nepalskur Piro-kjúklingur Fyrir tvo , eldunartími 20-30 mínútur 400 g beinlaus kjúklingur 150 g jógúrt 1½ msk .
sítrónusafi 2 msk .
maíssterkja 8 msk .
olía Krydd ½ engiferrót 5 hvítlauksblöð Svartur pipar Rauður pipar 1 msk .
kúmenfræ 1 msk .
kóríanderfræ 3 stk. negull ½ þumlungur kanill Merjið kryddið saman og blandið við jógúrtina og sítrónusafann , maíssterkjuna og olíuna .
Smyrjið blöndunni á kjúklinginn og látið marinerast í klukkustund í ísskápnum .
Hitið olíu á pönnu og setjið kjúklinginn sneið fyrir sneið út á .
Steikið og snúið á mínútufresti .
Lækkið hitann undir pönnunni þegar allur kjúklingurinn er kominn út á .
Margsnúið kjúklingnum og bætið restinni af kryddinu út á .
Eldið þangað til olían skilur sig og kjötið er orðið velsteikt að utan en dúnmjúkt að innan .
Saltið eftir smekk og berið fram heitt með basmati-hrísgrjónum .
Masala-kjöt Fyrir tvo , eldunartími 30-40 mínútur 400 g lamb 1 meðalstór laukur ½ " engiferrót 4 hvítlauksblöð 10 kóríanderlauf 2 stk. grænn chili 10 skeiðar olía 3 msk .
rautt / hvítt edik 175 ml vatn 1 msk .
tómatpaste ½ sesamfræ ½ skeið misted seed 2 bay-lauf 1 " kanill 4 stk. negull 8 svört piparkorn 3 kardimommur 100 g jógúrt Bætið við salti eftir smekk , blandið kryddið og berið á kjötið .
Marinerið í kæli í þrjár klukkustundir .
Setjið olíu á pönnu .
Bætið lauknum , bay-laufunum , negulnum , engiferinu og hvítlauknum við þegar pannan er orðin heit .
Stillið á meðalhita .
Hrærið vel í þangað til laukurinn er orðinn mjúkur .
Bætið kjötinu út á og eldið með laukblöndunni þangað til það er orðið brúnt .
Bætið vatni út á og eldið með lokið á þangað til suðan kemur upp .
Látið krauma þangað til kjötið er orðið mjúkt .
Stillið aftur á meðalhita , eldið í 3-4 mínútur og hrærið stöðugt , bætið chili og kóríander við .
Berið fram heitt með basmati-hrísgrjónum .
