Gylfi konungur var blekktur illilega í Snorra-Eddu Sturlusonar en Gylfaginning hin síðari er með öðrum formerkjum ; Gylfi dagsins í dag er ekki fáfróður eins og sá sem skrapp til Valhallar .
Gylfi Sigurðsson kann ýmislegt fyrir sér í knattspyrnufræðunum sem öðrum er hulið ; unun er að sjá hann líða framhjá mótherjunum og hann er þegar orðinn þekktur fyrir sín föstu en hnitmiðuðu skot .
Síðara mark Gylfa í sigri ungmennalandsliðsins gegn Skotum á þriðjudaginn er eflaust með þeim glæsilegri sem leikmaður skrýddur landsliðstreyju Íslands hefur gert .
Einsdæmi ? Ásgeir Sigurvinsson , fyrrverandi landsliðsfyrirliði og síðar landsliðsþjálfari , átti glæsilegan feril í Vestur-Þýskalandi ; varð meistari með VfB Stuttgart vorið 1984 og kjörinn leikmaður ársins það keppnistímabil .
Frábær leikmaður og útnefndur besti knattspyrnumaður Íslands frá upphafi í kjöri á vegum KSÍ og Stöðvar 2 fyrir nokkrum misserum .
Ásgeir var þekktur fyrir þrumufleyga á sínum tíma .
" Gylfi er hörkustrákur .
Hann sýndi flotta takta með Reading en ég bjóst samt satt að segja ekki við honum svona öflugum í Þýskalandi .
Hann hefur byrjað ótrúlega vel með Hoffenheim ; að koma inn á í tveimur leikjum í þýsku deildinni og skora beint úr aukaspyrnu í þeim báðum er frábært ! " sagði Ásgeir í samtali við Sunnudagsmoggann en Gylfi gekk til liðs við þýska liðið á dögunum .
" Gylfi sýndi það hjá Reading að hann er ekki bara góður skotmaður með hægri því hann er líka með frábæran vinstri fót .
Það er sjaldgæfur hæfileiki að vera svona góð skytta með báðum fótum og mjög merkilegt hjá jafnungum leikmanni .
Ég held það sé hreinlega einsdæmi , " segir Ásgeir .
Gylfi er ekki sérlega fljótur en er einkar laginn við að skipta um gír á réttum tíma , segir Ásgeir .
Hann hefur góðar hraðabreytingar eins og það heitir á fótboltamáli .
" Það sést vel þegar hann tekur á móti bolta og fer framhjá mönnum , " segir Sigi , eins og Sigurvinsson var kallaður á sínum tíma .
Aldrei að vita nema stuðningsmenn Hoffenheim noti sama gælunafn á Sigurðsson .
" Það er greinilega bjart framundan hjá honum en fólk verður að passa sig á því að búa ekki til of miklar væntingar strax .
" Gylfi í frábærum höndum Hugarfarið skiptir miklu máli , segir Ásgeir ; að leikmaðurinn sé reiðubúinn að vinna stöðugt í því að bæta sig .
" Þó að hann sé orðinn góður núna er mikið eftir .
Gylfi er ekki orðinn fullþroskaður fótboltamaður en ég veit að hann er í frábærum höndum hjá Ralf Rangnick .
" Ralf þessi er þjálfari 1899 Hoffenheim en sá á sínum tíma um unglingastarfið hjá VfB Stuttgart og þeir Ásgeir þekkjast því vel .
" Hoffenheim er fjölskylduvænn klúbbur í litlu bæjarfélagi , sem ég held að henti Gylfa mjög vel núna .
Það er mikil áskorun fyrir hann að spila í Þýskalandi en ef hann kemst ekki í byrjunarliðið alveg strax verða menn að hafa í huga að hjá félaginu eru hörkuleikmenn ; landsliðsmenn víða að .
En það verður mjög spennandi að fylgjast með Gylfa .
Hann er greinilega agaður leikmaður og ég er viss um að það hentar honum vel að spila í þýsku deildinni , " segir Ásgeir .
" Sammarinn " " Ég hitti boltann ansi vel og hann bara söng í " sammaranum " sagði Gylfi eftir seinna markið sitt í Edinborg .
Annar talaði um Samma frænda .
Þar er átt við samskeytin ; þar sem þversláin og stöngin mætast , efst í markhorninu .
Hér fagnar Aron Einar Gunnarsson Almari Ormarssyni eftir sigurmark hans gegn Skotum hér heima .
Það var líka skot í " Sammarann " ...
" Öðruvísi leikmenn en við höfum átt að venjast " " Sú kynslóð fótboltamanna sem nú er að koma fram á Íslandi er öðruvísi en við höfum átt að venjast .
Við höfum alltaf átt marga mjög kröftuga stráka ; algjöra nagla , en þessir eru öðruvísi enda hafa sumir þeirra farið mjög ungir út og fengið góða þjálfun allt árið .
Tækni og móttaka bolta er til dæmis miklu betri en almennt hefur verið í gegnum árin , " segir Ásgeir Sigurvinsson um landslið 21 árs og yngri , hópinn sem í vikunni tryggði sér sæti í úrslitakeppni Evrópumótsins .
Ásgeir bendir líka á að nú sé bygging knattspyrnuhúsanna að skila sér .
Þótt menn fari ekki utan geti þeir æft við mjög góðar aðstæður allan ársins hring .
" Ég hef séð marga stráka sem eru frábærir með boltann , á námskeiðum í Knattspyrnuakademíunni .
" Ásgeir segir greinilegt að íslensku landsliðsstrákarnir séu jarðbundnir .
" Þeir vita að þótt liðið komist á EM er ekki þar með sagt að Ísland muni rústa lið annarra þjóða í framtíðinni ! Landinn er stundum dálítið fljótur á flug ...
En þessi árangur eflir að sjálfsögðu starfið hér heima og bjart getur verið framundan .
" 