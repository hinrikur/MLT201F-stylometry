Guðný Guðmundsdóttir fiðluleikari spilar næstkomandi fimmtudag á sínum síðustu tónleikum sem konsertmeistari Sinfóníuhljómsveitar Íslands .
Af því tilefni kemur út geisladiskur með fjórum einleikskonsertum sem hún spilaði með hljómsveitinni á 9 ára tímabili en hún hefur verið viðloðandi sveitina í nær 50 ár .
Hólmfríður Gísladóttir holmfridur@mbl.is Það er haustlegur laugardagur þegar ég banka á dyrnar heima hjá Guðnýju og manni hennar , Gunnari Kvaran sellóleikara .
Hún hleypir mér inn úr rigningunni og býður mér latte sem hún er víst nokkuð lunkin að útbúa .
Hún leiðir mig í gegnum stofuna , í viðbyggða sólstofu og inn í litla kaffiaðstöðu en þar fyrir innan er stór og rúmgóð æfingaaðstaða þar sem Guðný kennir öllum nemendum sínum .
Á meðan hún lagar kaffið segir hún mér frá því hvernig þau Gunnar keyptu húsið fyrir 20 árum og hafa smám saman byggt við það og bætt .
Þau eru af þeirri kynslóð sem safnaði fyrir hlutunum og áttu því sjóði þegar þau fóru út í framkvæmdir eins og þær að byggja á milli hússins og æfingaaðstöðunnar sem var á sínum tíma smíðaverkstæði .
Efnahagsástandið og erfið fjárhagsstaða ungs fólks í dag er henni ofarlega í huga en við ræðum líka yfirburði sojamjólkur fram yfir venjulega mjólk þegar kemur að því að freyða hana fyrir latte .
Þegar kaffið er tilbúið færum við okkur yfir í þægilegan sófann .
Yngst af samnemendum sínum Guðný ólst upp í Kópavogi , ein fjögurra systra en faðir hennar , Guðmundur Matthíasson , var organisti í Kópavogskirkju , lærður tónlistarmaður og kenndi þýsku við Kennaraskólann .
Móðir hennar , Helga Jónsdóttir , var menntaður kennari en vann bæði í Blóðbankanum og sem læknaritari auk þess sem hún kenndi við Barnaskólann í Kópavogi .
Hún var þó heimavinnandi þar til systurnar urðu sjálfbjarga en Guðný var sex ára gömul þegar henni var tilkynnt að nú yrði farið með hana í fyrsta fiðlutímann .
" Það var þannig að eldri systur mína langaði að læra á píanó og pabba fannst að við ættum ekki að læra á sama hljóðfærið .
Hann var sjálfur mjög hrifinn af fiðlunni og hafði einhverjar hugmyndir um að ég hefði gott tóneyra , " segir Guðný og bætir því við að elsta systir hennar , María , starfi sem píanókennari í Ósló .
Hinar tvær fóru aldrei út í tónlist en eru góðir áheyrendur , sem Guðný kann að meta .
Hún var innrituð í Tónlistarskólann í Hafnarfirði og kennarinn hennar var ung stúlka sem kom heim til að kenna henni í hverri viku þar sem enginn bíll var til á heimilinu .
Það vill þannig til að þessi unga stúlka , Erna Másdóttir , eignaðist síðan dæturnar Sigurlaugu og Sigrúnu Eðvaldsdætur .
Guðný útskrifaði báðar með einleikarapróf en Sigrún hefur verið nánasti samstarfsmaður hennar í meira en áratug .
" Eftir tvö ár hjá Ernu tók ég inntökupróf í Tónlistarskólann í Reykjavík , þá átta ára gömul .
Pabbi þekkti Björn Ólafsson konsertmeistara mjög vel og vildi endilega að ég fengi sem allra bestu kennslu .
Þetta var nú svona hálfgerð tilraun að senda mig svona unga en við Björn náðum mjög vel saman og hann var yndislegur kennari .
" Guðný var sex ára gömul þegar hún kom fyrst fram opinberlega í jólamessu í Kópavogsskóla árið 1954 , löngu áður en Kópavogskirkja var byggð .
Frá níu til tólf ára aldurs lék hún á aðventukvöldum í Dómkirkjunni með Páli Ísólfssyni dómorganista , sem þótti nokkuð óvenjulegt .
" Það voru ekki margir mér vitanlega að læra á fiðlu á þessum tíma .
Fólkið sem var samferða mér í Tónlistarskólanum í fiðlunáminu fyrstu árin var flest fimm til átta árum eldra en ég en margir þeirra urðu samstarfsmenn mínir í Sinfóníunni seinna .
Á þessum tíma fór fólk yfirleitt ekki í tónlistarnám nema af vissri alvöru þar sem þetta átti að verða framtíðarstarf .
En þetta breyttist auðvitað þegar tónlistarnám varð almennara og fór að flokkast undir tómstundir , " segir Guðný en það var um það leyti sem hún byrjaði að læra hjá Birni að hún ákvað af alvöru að leggja fiðluleikinn fyrir sig .
" Það var margt sem mér fannst skemmtilegt að læra og alveg sérstaklega fannst mér gaman í teikningu en þegar teiknikennarinn minn sagði að ég ætti nú að hætta þessu fiðlurugli og einbeita mér að myndlist , þá hafði það öfug áhrif og ég gerði mér grein fyrir því að ég þyrfti að einbeita mér að einu meira en öðru og missti þá dálítið áhugann á teikningunni .
En ég hef mjög gaman af öllum listum ; bókmenntum , leiklist og myndlist .
" Sjálfsagt að fylla húsrýmið Guðný stundaði nám við Tónlistarskólann í Reykjavík í ellefu ár , allan tímann undir handleiðslu Björns og lauk þaðan einleikaraprófi nítján ára gömul .
Á þeim tíma stóð ekki til boða að leika einleik með Sinfóníuhljómsveit Íslands á útskriftartónleikum .
Hún lék einleik , fiðlukonsert Beethovens , með hljómsveit Tónlistarskólans sem var styrkt með mörgum góðum spilurum úr Sinfóníunni .
" Meðal hljómsveitarmeðlima var Erna Másdóttir , gamli kennarinn minn .
Þá hafði ég ekki séð hana frá því ég var átta ára .
Hinn hluti prófsins var tónleikar í fullri lengd í Austurbæjarbíói .
Vilhelmína Ólafsdóttir , þáverandi nemandi Árna Kristjánssonar , lék með mér .
Við fylltum Austubæjarbíó sem rúmaði 700 áheyrendur að mig minnir .
Þá hafði ekki útskrifast fiðluleikari í mörg ár og þetta var mikið auglýst í blöðunum , ég var algjör stjarna , " segir Guðný og hlær .
" Ég upplifði mig nú ekki þannig en ég bjóst alveg við því að það yrði fullt , þannig var það yfirleitt á einleiksnemendatónleikum , enda voru þeir sjaldgæfir .
Tónlistarfélagið fyllti salinn í Austurbæjarbíói tvisvar á öllum tónleikum vetrarins , sem voru að minnsta kosti 10 , ef ekki fleiri .
Við nemendurnir fengum að svindla okkur frítt inn , dyravörðurinn leit bara í hina áttina og við fórum undantekningarlítið líka á seinni tónleikana .
Það er dálítið merkilegt hvað manni þótti þetta sjálfsagt mál með aðsóknina , í dag er maður alltaf að halda tónleika og það er mikil samkeppni um áheyrendurna .
Tónleikaframboð hefur aukist um mörg hundruð prósent og það er dásamlegt hvað tónlistarlífið blómstrar .
" Ferill Guðnýjar hjá Sinfóníunni hófst þegar hún var aðeins sextán ára gömul , þá var hún lausráðin og spilaði með sem aukamanneskja á menntaskólaárunum .
Það var hins vegar þegar hún var átján ára gömul að henni var boðið á átta vikna sumarnámskeið í Bandaríkjunum en það átti eftir að hafa mikil áhrif á námsferil unga fiðluleikarans .
" Það hafði einhver erlendis hitt Árna Kristjánsson píanóleikara og sagt honum að einum íslenskum nemanda stæði til boða að sækja sumarskólann .
Þeir vildu helst fá nemanda sem spilaði á strengjahljóðfæri og þar sem það var engin samkeppni um þetta hér heima var mér bara boðið .
Skólinn var í Michigan og var alveg gríðarlega strangur en þetta var í fyrsta skipti sem ég hitti krakka á mínum aldri sem voru í ströngu tónlistarnámi og ég fékk hálfgert sjokk að heyra hvað sum þeirra voru góð .
" Þar sem enginn á Íslandi þekkti vel til kennara skólans hafði Guðný látið hjá líða að óska eftir ákveðnum kennara eins og venjan var .
Það var hins vegar fyrir algjöra heppni að hún lenti hjá einum þeim besta .
" Eitt kvöldið var ég að æfa Mendelssohn-konsertinn þegar eitthvert foreldrið heyrir í mér og segir við mig að ég hljómi nú alveg ágætlega .
Hún spurði mig síðan hjá hvaða kennara ég ætlaði að læra og ég gat engu svarað en hún sagði að besti kennarinn væri Carroll Glenn .
Þetta var bara einhver umhyggjusöm mamma , sem taldi mig eiga möguleika á að komast að hjá þessum frábæra kennara og sagðist vona að dóttir hennar kæmist líka að .
Ég gleymi því aldrei hvað hún var elskuleg og hvað þetta hafði mikil áhrif á líf mitt .
" Þegar Guðný hins vegar ætlaði að hafa uppi á Carroll Glenn var löng biðröð fyrir utan hjá kennaranum .
Þótt hún skildi litla ensku heyrði hún hana kalla yfir hópinn að hún væri því miður búin að fylla bekkinn en spurði síðan hvort það væri þarna stúlka frá Íslandi .
" Ég náttúrlega gaf mig fram við hana en veit ekki af hverju hún ákvað að taka mig að sér .
Kannski var það af því að hún hafði heyrt mig í prufum daginn áður , ég sá hana þar og man að mér fannst ég vera að spila bara fyrir hana .
" Gríðarleg samkeppni í Juilliard Carroll Glenn var frægur fiðluleikari og gift hinum heimsfræga píanóleikara Eugene List .
Þau höfðu yfir að ráða fjögurra ára styrk fyrir einn nemanda til að læra við hinn virta Eastman School of Music í Rochester í New York og buðu Guðnýju styrkinn .
Eftir að hafa farið heim til að ljúka námi við Tónlistarskólann og fjórða bekk í menntaskóla hóf hún þar nám .
" Ég var mjög heppin að komast í þennan skóla .
þarna var ég í fjögur ár að læra hjá þessari yndislegu konu og lærði allt sem ég þurfti að læra á þessum tíma , bæði hjá henni og í öllum tónlistargreinunum sem skólinn bauð upp á af óumdeildri fagmennsku , " segir Guðný en bætir því við að þrátt fyrir styrkinn hafi oft verið tvísýnt hvort hún gæti lokið náminu .
" Námslánasjóður taldi mig hafa fengið svo háan styrk að þeir neituðu mér um námslán .
Þeir skildu ekki að hann dugði samt bara fyrir skólagjöldunum .
En fyrstu önnina útvegaði skólinn mér húsnæði og pabbi fór til menntamálaráðherra , Gylfa Þ. Gíslasonar , sem fann einhvern sjóð fyrir mig .
Síðan fór Tónlistarfélagið á stúfana og borgaði mér fyrirfram fyrir tónleika sem ég myndi halda þegar ég kæmi heim úr námi , það bjargaði næstu önn .
Og svona gekk þetta .
" Guðný lauk BA-prófi frá Eastman og fór að því loknu sem skiptinemi í diplómanám í London einn vetur .
Þegar hún sneri aftur til Bandaríkjanna tók hún síðan inntökupróf í einn virtasta listaháskóla heims , Juilliard í New York , þaðan sem hún lauk meistaranámi .
Þar var kennarinn hennar Dorothy DeLay , sem hefur kennt mörgum af virtustu fiðluleikurum 20. aldarinnar , til dæmis Itzhak Perlman og Söru Chang .
Það voru mikil viðbrigði að vera komin í þá gífurlegu samkeppni sem ríkti og ríkir enn í þessum skóla .
" Það var miklu mýkri lending fyrir mig að fara fyrst í Eastman heldur en ef ég hefði farið beint í Juilliard , " segir Guðný og bætir því við að hún hafi engu að síður eignast góða vini í skólanum .
" En í Eastman vorum við " venjulegri " , við vorum ekki litlir snillingar að fara að spila einleik með New York Philharmonic .
" Lengi beðið eftir húsnæði Að meistaranáminu loknu var kominn tími til að huga að vinnu .
Áður en hún hóf nám við Juilliard hafði Guðný verið beðin um að koma heim og gerast 2. konsertmeistari Sinfóníunnar en á þeim tíma fannst henni ekki koma til greina að fara aftur til Íslands .
Hún sótti um starf við Vanderbilt University í Nashville , Tennesee og 1. konsertmeistarastarfið heima , þar sem Björn Ólafsson , gamli kennarinn hennar , hafði sagt því lausu .
Henni buðust bæði störfin en það varð á endanum ofan á að taka starfinu hjá Sinfóníuhljómsveitinni .
" Tíminn líður alveg ofboðslega hratt .
Ég sá það á Facebook um daginn að einn nýliðinn í Sinfóníunni var að velta því fyrir sér hvað væri nú best að gera í sambandi við séreignarsparnaðinn og þá svaraði einhver annar að hann hefði nú 40 ár til að hafa áhyggjur af því .
En ég er búin að vera í þessu starfi í 36 ár og viðloðandi Sinfóníuna í næstum 50 ár og mér finnst þessi ár hafa liðið alveg ótrúlega hratt .
" Guðný segir að eftir viðburðaríkan feril með hljómsveitinnni sé þetta orðið gott en hún hyggst nú einbeita sér að eigin hugðarefnum auk þess sem hún mun áfram spila með Tríói Reykjavíkur , sem auk hennar er skipað manninum hennar Gunnari Kvaran og Peter Máté píanóleikara , og hún mun einnig halda áfram kennslustörfum við Listaháskólann og annars staðar .
Hún segir breytingar vera framundan hjá Sinfóníunni en auk þess fari nú viss kynslóð að kveðja hljómsveitina sem flytur eins og kunnugt er í nýja tónlistarhúsið , Hörpu , á næstu misserum .
" Maður hefur beðið lengi eftir þessu húsnæði en það hefur því miður ekki klárast á mínum starfsferli .
Um 1980 voru komnar teikningar að húsi í Laugardalnum en stjórnvöld voru ekki tilbúin að leggja peninga í þetta og ótal mannvirki voru reist á meðan við vorum látin sitja á hakanum .
Það verður gaman að koma sem áheyrandi og hugsanlega á ég eftir að spila með hljómsveitinni sem gestur en mig langar núna að beina kröftunum í annan farveg og hafa meiri tíma fyrir sjálfa mig .
" Síðustu tónleikar Guðnýjar sem konsertmeistara verða næstkomandi fimmtudag en þá mun hljómsveitin flytja verkið Sheherazade eftir Rimskíj-Korsakov .
Í tilefni af kveðjutónleikunum kemur einnig út geisladiskur með upptökum frá árunum 1992-2001 þar sem Guðný leikur fjóra einleikskonserta með sveitinni .
Hún segir að Sinfónían hafi skapað sér nafn alþjóðlega sem góð upptökuhljómsveit og eftir henni sé sóst af erlendum plötufyrirtækjum .
" Upptökur með hljómsveitinni hafa fengið frábæra dóma og margoft fengið titilinn plata vikunnar eða mánaðarins í erlendum tónlistartímaritum .
Að auki höfum verið tilnefnd til Grammy-verðlauna og eigum örugglega eftir að vinna til þeirra seinna .
Við megum vel við una með þessa hljómsveit okkar .
Þetta er eina sinfóníuhljómsveitin á Íslandi þar sem fólk er í fullu starfi .
Hugsanlega gerir það andrúmsloftið mun betra en í stærri borgum þar sem margar hljómsveitir starfa og hljóðfæraleikararnir skipta oft um vinnustaði .
Við erum sum hver búin að starfa mjög lengi saman , erum búin að þekkjast frá barnæsku og þykir vænt hverju um annað .
Ég myndi segja að það sé mikil hlýja innan hljómsveitarinnar almennt .
Við erum að mestu laus við leiðindapúka , öfund og tortryggni og erum yfirleitt jákvæð og góð hvert við annað .
Ég held að það sé fremur óvenjulegt .
Það leggja allir sig gríðarlega mikið fram á tónleikum og það skapar sérstakt andrúmsloft þegar allir leggjast á eitt .
Frá stofnun Sinfóníunnar hafa alltaf verið framúrskarandi einstaklingar innan hennar en mjög mikil bylting hefur orðið í þeim kröfum sem gerðar eru til einstaklinga til þess að komast inn , þannig að þegar á heildina er litið er hljómsveitin allt önnur í dag en fyrir 36 árum .
Hún er alþjóðleg hljómsveit í dag en vakti þó óhemju athygli í Vín fyrir 30 árum .
Og fyrir 14 árum í Carnegie unnum við stóran sigur .
En við verðum þó alltaf að hugsa upp á við og verða betri .
" Hápunktur að fá Ashkenazy aftur Guðný segist ekki geta svarað því hvort hún muni sakna hljómsveitarinnar , enda sé þetta að mörgu leyti alls ekki kveðjustund .
Hún viðurkennir að óneitanlega fylgi því ákveðin frelsistilfinning að vera orðin laus og liðug eftir áratuga langt samband .
" Eins og einhver sagði við mig þá er líf eftir Sinfóníuna .
Ég er búin að lofa þeim að mæta á barinn eftir tónleika en það er reyndar áhyggjuefni hvort við fáum að hafa bar í nýja húsinu , " hlær hún við og það er augljóst að þegar hún talar um Sinfóníuna verður það áfram við .
Það er óhjákvæmilegt að inna hana eftir hápunktunum á ferlinum með hljómsveitinni .
" Mér datt nú í hug að þú myndir spyrja mig að þessu , " segir hún hugsi og klárar úr kaffibollanum .
" Ef ég á að svara bara fyrir sjálfa mig þá var það hápunktur að læra fiðlukonsertinn eftir Edward Elgar árið 1992 og fá algjöran sérfræðing í þessum konsert , James Loughhran hljómsveitarstjóra , til Íslands til þess að vinna með .
Það er ein af bestu minningunum sem ég á sem einleikari með hljómsveitinni , þótt þær séu margar .
En ég myndi segja að sem konsertmeistari þá var það hápunktur að fá Ashkenazy aftur sem gestastjórnanda eftir áratuga hlé .
Síðan má ekki gleyma utanlandsferðunum , sem fjölgaði með árunum , en Musikverein í Vín árið 1980 og Carnegie Hall árið 1996 er eitthvað sem ég á eftir að sjá " toppað " .
Það hafa margir færir stjórnendur stjórnað sveitinni en það er alltaf sérstök stemning með Ashkenazy .
Og ég hlakka mikið til að spila með honum næst , " bætir hún við og verður á svipinn eins og hún sé í þann mund að ljóstra upp leyndarmáli .
" Ég verð gestur Sinfóníunnar þegar tónlistarhúsið verður opnað , undir hans stjórn .
Þannig að ég er ekki alveg búin að loka dyrunum þó að ég sé búin að segja þessu starfi lausu .
Ég er laus til ýmissa verka .
" 