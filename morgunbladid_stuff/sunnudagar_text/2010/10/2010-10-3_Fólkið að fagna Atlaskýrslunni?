Almennt er nú viðurkennt að veigamestu mistök í aðdraganda þess siðrofs sem varð hafi verið þegar ótrúlegustu öfl tóku sig saman um að koma í veg fyrir framgang laga um fjölmiðla .
Einstaka maður hefur viðurkennt af hreinskiptni að glapræði hafi verið að leiðast til að taka þátt í aðförinni gegn lögunum .
Og þeim sömu er orðið ljóst að afleiðingarnar hafi orðið skelfilegar .
Mætir rithöfundar , sem Samfylkingin hefur haft í pólitískum taumi , hafa enn ekki náð þreki og siðferðisstyrk til þess sama .
Það skín þó í gegnum skrif þeirra margra að þeir skammast sín og er það í áttina .
En þeir leitast flestir við að finna skýringar á framgöngu sinni , sem þeir geti lifað með .
Auðvitað er réttara að tala um afsakanir en skýringar .
Og þær eru flestar að auki æði billegar .
Í hverju felst það ? Fyrst má nefna hversu seint þær koma fram .
Það gerðist ekki fyrr en baugsliðið stendur loksins með allt niðrum sig , berrassað frammi fyrir alþjóð , sem afsakanirnar byrja að tínast fram , ein og ein , en ekki hreinar , heldur sveipaðar fyrirvörum , sem klæðir þær ekki .
Eru þær því eins og lélegar vörur sem hafa orðið eftir í hillunum í Bónus og eru komnar langt fram yfir síðasta söludag og því vilja menn ekki kaupa þær .
Allir sómakærir menn , sem taumlaus áróðurinn hafði fyllt efasemdum um fjölmiðlalögin , höfðu fyrir löngu séð að sér .
En " nytsömu sakleysingjarnir " , sem sáu að flokkurinn þeirra hélt tryggð við stærstu " svindlara Íslandssögunnar " ekki aðeins fram yfir september ársins 2008 , heldur löngu eftir það , dingluðu einnig áfram með þótt órói sækti að þeim .
Fjölmiðlar þeirra héldu áfram að kenna " óvinum " sínum um skemmdarverk eigenda sinna og er framganga fjölmiðla svindlaranna á árunum 2005-2009 einhver ljótasti kaflinn í sögu íslenskrar fjölmiðlunar og rannsóknarefni , hvernig hægt var að fá fólk til að ganga slíkra erinda , svo ekki sé talað um að vera í fyrirsvari þeirra og bera á þeim ábyrgð .
Sú skýring að óvenjuleg launakjör hafi verið í boði dugar ekki til , að minnsta kosti ekki fyrir þá sem hafa enn vott af sómatilfinningu .
Og sumir eru enn að Og það dapurlega er að enn sést að þeir , sem ætla mætti að gætu vart litið glaðan dag yfir að hafa látið véla sig til slíkrar auðsveiprar þjónustu við helstu illvirkja íslensks efnahagslífs , leggja sig jafnvel enn fram um að halda á loft gömlum dagskipunum fyrrverandi launagreiðenda sinna , fái þeir minnsta tækifæri til .
Eru það mikil firn .
Og svo eru þeir sem gefa aðrar skýringar á því að þeir tóku þátt í skemmdarverkinu .
Þeirra helstu rök voru þau að fjölmiðlalögin hefðu verið sett fram og fylgt eftir af slíku offorsi að það kallaði fram hina hatrömmu andstöðu .
Hvað um " offorsið " ? Hvernig lýsti þetta offors sér ? Engin lýsing , sem réttlætir þessa sérkennilegu kenningu , hefur komið fram .
Nefnd sérfræðinga samdi frumvarpið og fékk til þess þann tíma sem hún þurfti .
Málið var rætt í ríkisstjórn , því næst í þingflokkum ríkisstjórnarflokka og því næst aftur í ríkisstjórn og samþykkt þar af öllum ráðherrum .
Hafði frumvarpið þá tekið nokkrum breytingum til að koma til móts við fram komin sjónarmið .
Efast má um að þær breytingar hafi verið til bóta , en gerðar í sátta skyni .
En " offorsið " kom frá valdamestu auðmönnum landsins .
Mönnum sem höfðu heilan stjórnmálaflokk og þjóðhöfðingjann í vasanum og nú er komið í ljós að gátu valsað um alla þrjá stærstu banka landsins og fengið í þeim öllum alla þá peninga sem þeir vildu , án raunverulegra veða og án nokkurra persónulegra ábyrgða .
Og þeir sem kenna því nú um " að málið hafi verið flutt af offorsi " gengu sjálfir í lið með þeim ótrúlega ofsa sem beitt var gegn lagasetningunni .
Lögin komust þó í gegn , en höfðu þá enn mjög verið milduð , þannig að töluvert bit var vissulega úr þeim farið , en þó voru stærstu svikin við þjóðina í málinu enn eftir , eins og lesendur muna .
Ákæra á ráðherra Fyrir stuttu afgreiddi þingið hins vegar á aðeins örfáum dögum einstaka ákvörðun sem endaði með því að beinast að einum fyrrverandi ráðherra fyrri stjórnar eftir einn ótrúlegasta loddaragang í sögu Alþingis .
Þingmenn úr öllum flokkum létu sig hafa að afgreiða slíkt mál þannig að einungis fengust tveir dagar til að skoða það í nefnd og lítill tími til umræðu í þingsal ! Nú er orðið ljóst að ástæða hraðans var sú að Atli Gíslason þurfti að taka sér leyfi frá þingstörfum eins og hann er vanur og hefur engar heimildir til .
Hvar voru þeir sem töluðu um offors í fjölmiðlamálinu , þar sem málið var rætt í þaula vikum og mánuðum saman ? Sumir þeirra sitja enn á Alþingi .
Og fróðlegt var að sjá , að núverandi og fyrrverandi hlaupastrákar Jóns Ásgeirs Jóhannessonar , aðalritstjóra 365 miðla , voru enn við sama heygarðshornið .
Fyrrverandi framkvæmdastjóri Samfylkingarinnar , Heimir Már Pétursson , vildi helst vita , þegar rætt var um landsdómsklúðrið , hvort ekki hefði verið nokkur leið til þess að ná seðlabankastjórunum ógurlegu með í þessari atrennu .
Jóhanna Sigurðardóttir taldi sem betur fer ekki alla von úti ! Fréttaframkvæmdastjórinn hafði ekki áhuga á þeim undirmálum sem átt höfðu sér stað og landsmenn hryllti við .
Hann er enn með baug fyrir neðan fréttaaugað .
Og Kristján Már Unnarsson fréttamaður hélt leiknum einnig áfram í samræmi við baugsboðskapinn , sem dunið hefur yfir í nærri áratug , enda var hann einn ofsafengnasti fréttamaðurinn í fjölmiðlamálinu .
Og meira að segja gamall leppur lét ekki heldur sitt eftir liggja , ef hann kom því við , og leyndi því býsna vel hvað hann hlaut að skammast sín .
Hvenær verður umræðan heiðarlegri ? Það er ekki líklegt að umræðan í landinu komist í eðlilegt horf á meðan íslensku bankarnir , af einhverjum ástæðum , láta stærstu svindlara Íslandssögunnar ennþá fara með mesta fjölmiðlaveldi landsins og enn séu til menn sem láti kaupa sig til slíkra verka .
Sem betur fer skipta illa vanstilltir prófessorar og taldúkkur þeirra sífellt minna máli fyrir umræðuna .
Er eiginlega orðinn fengur í að halda í þau skemmtiatriði eins og sýnishorn þess sem var .
Þeir eru farnir að gegna hlutverki hokinna hermannabragga , sem ekki má rífa því þeir séu það eina sem minni núorðið á " ástandið " .
Mannfjöldi á vellinum á ný Nokkur fjöldi manna kom saman utan við Alþingishúsið við þingsetningu föstudaginn 1. október .
Kom fjöldinn nokkuð á óvart , vegna þess að ríkisútvarpið hafði ekki verið með herútboð eins og daglega var gert í " búsáhaldabyltingunni " , hafði ekki lofað beinni útsendingu á hvers konar níði og óhróðri , sem menn vildu hafa uppi , og skrifstofa Vinstri grænna hafði ekki útbúið kröfugerðarspjöldin , eins og hún gerði þá .
Sennilega voru það mistök af hálfu VG , því þá hefðu spjöldin ekki sýnt andúð á Icesave-bröltinu ( sem stjórnarandstaðan tekur enn fullan þátt í , til að hjálpa ríkisstjórninni við að gefa þjóðinni langt nef ! ) né heldur að " hennar tími væri liðinn " .
Þingmenn þorðu ekki inn að framan heldur tíndust hoknir inn um bakdyr og var ekki mikil reisn yfir því fremur en öðru sem frá þinginu sést þessa dagana .
Þó er ekki vitað til að Álfheiður Ingadóttir hafi verið með farsímann í eyranu núna eins og forðum til að beina múgnum á þann stað , þar sem varnir lögreglunnar væru veikastar .
Ekki er heldur vitað til að Steingrímur J. Sigfússon hafi æst sig yfir því núna að örþreyttir lögreglumenn fengju að kasta mæðinni í skjóli innan veggja þinghússins .
Eggin og tómatarnir lentu á þingmönnum , sem hoknir hröðuðu sér hræddir inn í þinghúsið .
Á meðan sagði hinn snjalli þingfréttamaður útvarpsins að mótmælin " færu friðsamlega fram " .
Og inni kom sjálfur forsetinn því á framfæri að allt væri í lukkunnar velstandi , því hann væri búinn að ræða við einhverja ráðherra í Kína og hann nafngreindi þá til að undirstrika orð sín .
Hann stillti sig þó um að segja að kominn væri tími á nýja útrás en þurfti augljóslega að beita sig hörðu .
Það var guðs blessun að þeirri ræðu var ekki útvarpað til fjöldans sem úti beið .
Þá er hætt við að hænur landsins hefðu verið settar í yfirvinnu , ef ekki akkorð , og mikið verið að gera í gróðurhúsunum .
