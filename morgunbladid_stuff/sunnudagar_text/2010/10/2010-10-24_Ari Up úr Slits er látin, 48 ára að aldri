Ari Up , meðlimur hinnar áhrifaríku kvennasveitar The Slits , er látin , aðeins 48 ára að aldri .
Fréttin barst í gegnum vefsíðu John Lydon en hann er giftur móður hennar .
Segir þar að hún hafi dáið eftir erfið veikindi .
Up , eða Ariane Forster stofnaði The Slits árið 1976 , þá fjórtán ára .
Sveitin gaf út tvær plötur , Cut ( 1979 ) og Return Of The Giant Slits ( 1981 ) .
Sveitin hafði mikil áhrif á kvennarokkshreyfinguna ; þær stöllur voru svo gott sem óspilandi þegar þær byrjuðu en það var vegið upp með ósvikinni ástríðu og djarfhug sem hefur endurómað um rokkheima allar götur síðan .
Sveitin var endurvakin árið 2005 og gaf út nýja plötu í fyrra , Trapped Animal .
