Hneigja mig bara , " segir leikstjórinn Friðrik Þór Friðriksson og hallar sér aftur í stólnum , aðspurður hvað hann hafi verið að gera í útlöndum .
" Hneigja mig ! " Hann er nýstiginn út úr flugvélinni eftir tólf tíma ferðalag .
" Ég var með Mömmu Gógó í Pusan í Suður-Kóreu , stærstu kvikmyndahátíð Asíu .
Ég hef farið þangað með flestar mínar myndir og alltaf fengið gargandi viðtökur .
" – Svo fékkstu verðlaun á miðvikudag ! " Já , við fengum Voice-verðlaunin fyrir að ljá hópi rödd , sem annars hefur fá tækifæri til að láta í sér heyra , í þessu tilfelli einhverfum börnum í Sólskinsdrengnum .
Verðlaunin voru veitt í Paramount-kvikmyndaverinu í Hollywood , en ég komst ekki af því að ég var í Suður-Kóreu .
Í fyrra var þarna mikill stjörnufans , Richard Dreyfuss kynnir og Glenn Close hélt mikla ræðu .
Sólskinsdrengurinn nefnist í Ameríku " Mother ' s Courage " og það hafa milljónir séð hana í Bandaríkjunum , því hún var sýnd á HBO-sjónvarpsstöðinni í apríl .
Svo ræðst í janúar hvort myndin verður tilnefnd til Óskarsverðlauna og hún er ein 35 mynda sem koma til greina til evrópsku kvikmyndaverðlaunanna .
Ég held að Kristbjörg Kjeld eigi líka góða möguleika , fólk hrífst alls staðar af henni , og svo má ekki gleyma Sólskinsdrengnum .
" – Hvað er annars títt af þér ? " Annars er það bara títt að maður má varla vera að því að hneigja sig , " segir hann og hlær .
" Við erum að hefja tökur á Tíma nornarinnar fyrir RÚV , eftir samnefndri bók Árna Þórarinssonar , fjórum 50 mínútna þáttum sem gerast á Akureyri og við ætlum að reyna að klára tökur fyrir jól .
" – Hver leikur Einar blaðamann á Síðdegisblaðinu ? " Hjálmar Hjálmarsson .
" – Af hverju þessi bók ? " Ja , hún er skemmtileg og samfélagsspegill , tekur til dæmis á álverum , þannig að hún heillaði mig meira en aðrar sögur Árna .
" – Ertu hættur að framleiða ? Er það ekki tómt vesen ? " Jú , það er tómt vesen , " segir hann brosandi .
" En ég vil framleiða myndir sem mér líkar , þannig að ég er með nokkur verkefni fyrir aðra leikstjóra í gangi .
Fallegt handrit eftir Benedikt Erlingsson er lengst komið , sem ég vil endilega sjá sem kvikmynd .
Við erum komnir með vilyrði frá kvikmyndasjóði , en ekki er búið að ákveða styrkupphæðina .
Hestar eru í aðalhlutverki og hún er væn til útflutnings eins og íslenski hesturinn .
" – Og Benedikt auðvitað ! " Og Benni .
Hann reyndist mér vel þegar við lékum fyrir Las Von Trier [ í Forstjóranum yfir öllu ] .
" – Þú fórst nú betur úr úr því samstarfi en Björk .
" Nei , ég er alveg niðurbrotinn maður , fer til sálfræðings þrisvar í viku .
" Hann skellihlær .
" Bara flak .
Þess vegna er ég líka farinn að gera heilsumyndir , um einhverfu og alzheimer , farinn að vinna svo mikið með heilann ! " – Hvernig var að leika fyrir Trier ? " Það var bara yndislegt .
Það var enginn tökumaður á svæðinu , heldur tölva sem ákvað sjónarhornin .
Og ég hefði aldrei tekið þetta að mér ef ég hefði vitað að ég þyrfti að leika bak við tökuvélina , því það er miklu erfiðara en að rumpa út úr sér línum fyrir framan hana .
En hjá því varð ekki komist því bannað var að klippa í hljóðrásina ; það voru enn stífari reglur en í Dogma-myndunum .
En við Lars höfum alltaf náð vel saman .
" – Eruð þið með ólíkan leikstjórnarstíl ? " Nei , ég myndi ekki segja það .
En svo getur maður lent í leikurum sem gera ekki það sem sóst er eftir .
Ég hef aldrei lent í því en Lars er víst alltaf að því .
En allir höfðu á orði að góður andi væri á tökustaðnum .
Maturinn var góður og Lars vildi alltaf að ég tæki snafs með sér því hann er með veiki sem líkist parkinson og á samkvæmt læknisráði að drekka eitt staup með matnum en ekki meira .
Það var bara ljúft .
Og það var spurt út í þessa mynd í Suður-Kóreu , því henni var dreift þar .
" – Var ekkert spurt út í Ísland ? " Jú , ég fékk þessar venjulegu álfaspurningar .
Svo hef ég orðið var við það víða í Asíu að fólk veit allan andskotann sem maður veit ekki sjálfur , eins og hversu margir ferkílómetrar af hrauni eru á Íslandi .
Það hefur líka grafið upp viðtöl , þar sem maður hefur kannski verið misgáfaður , og vitnar í þau þvers og kruss : " Já , en þú sagðir ...
" Svo er mikið spurt um drauga , álfa og yfirnáttúrleg fyrirbæri .
" – Það vita auðvitað allir að þú trúir á drauga og álfa ? " Ég segi alltaf : yfirnáttúrlegt er bara náttúrlegt fyrir mér .
" – Hefurðu mætt draug á förnum vegi ? " Við skulum bara segja að ég hafi frá fyrstu hendi upplýsingar um það .
" – Heldurðu áfram að skoða einhverfu ? " Ég er með til skoðunar ásamt Friðriki Guðmundssyni heimildarmynd um Bobby Fischer , þar sem við vonumst til að bandaríska þjóðin taki hann í sátt .
Hann er náttúrlega einhverfur , alveg dæmigerður asperger , og Obama getur ekki verið vondur út í einhverfan mann á sama tíma og hann beitir sér fyrir risafjárveitingum til rannsókna á einhverfu ! Ég er rétt að kynnast Friðriki og hans efni , en talaði við marga fræðimenn við gerð Sólskinsdrengsins og margir nefndu Fischer sem skólabókardæmi um mann sem ekki hefði greinst með einhverfu , en öll hegðun benti til þess , og Bob Dylan raunar líka .
Það eru allir með einkenni , en þau eru missterk og eldast mishratt af fólki .
Það vöknuðu til dæmis minningar um það hjá mér úr barnæsku , að ég var ofurnæmur í nöglum og hári .
Eitt það sorglegasta við einhverfu er þegar börn ná ekki augnsambandi og forðast snertingu , þá finna foreldrarnir að eitthvað er að .
Ég brjálaðist alltaf þegar ég var klipptur , hvort sem var neglur eða hár , en svo eltist það af mér .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 