Óperan Rínargullið eftir Richard Wagner verður sýnd í beinni útsendingu frá Metropolitanóperunni í Sambíóinu í Kringlunni 9. október .
Um tímamótaviðburð er að ræða í margvíslegu tilliti .
Rínargullið er fyrsti hluti Niflungahringsins , sem er stærsta óperuverk sögunnar .
Aðrir hlutar Hringsins eru Valkyrjan , Siegfried og Ragnarök , en þær óperur verða sýndar síðar í vetur og næsta vetur .
Niflungahringurinn er ekki aðeins tímamótaverk í menningarsögunni , heldur á verkið einnig sterk tengsl við Ísland þar sem Richard Wagner notfærði sér íslenskar heimildir , aðallega Eddurnar og Völsungasögu , til sköpunar þess eins og rannsóknir Árna Björnssonar hafa glögglega sýnt og fram kemur í bók hans , Wagner og Völsungar .
Loks má nefna að nú á tímum uppgjörs græðgisvæðingar Íslands með Hrunið sem endapunkt má hiklaust segja að Niflungahringurinn sýni augljósa hliðstæðu þess ferlis og skýri á sinn hátt hvernig fór og hvers vegna .
Þess vegna á einkar vel við að sýna og sjá Rínargullið einmitt núna , en í verkinu er sýnt hvernig græðgin spillir manninum og leiðir að lokum til stórkostlegs hruns heimsins í Ragnarökum með falli Valhallar og endalokum guða og manna .
Niflungahringurinn hefur aldrei verið sýndur í heild sinni á Íslandi , en stytt útgáfa hans var sýnd í Þjóðleikhúsinu á Listahátíð 1994 og fékk mjög góða dóma .
Ádeiluverk – græðgin höfuðsynd Niflungahringurinn er sem sé ádeiluverk , skrifað af ungum róttækum listamanni , sem afneitar græðgi mannsins í auð og völd og boðar að ástin sé lausnin á vanda mannkynsins .
Heimsmyndin , sem dregin er upp , er fengin úr Völuspá , það eru norrænu goðin , með sjálfan Óðin í fylkingarbrjósti , sem byggja upp þá mynd .
Saga þeirra er saga heimsins , en safinn og blóðið í söguna eru fengin úr Völsungasögu þar sem stjórnlaus ást , hatur , svik og afbrýði krydda hinn móralska söguþráð .
Goð Wagners eru mannleg og breysk alveg eins og í norrænu goðafræðinni , veikleikar þeirra steypa þeim í glötun á sama hátt og veikleikar forystumanna heilla þjóða hafa gert .
Græðgi Óðins er höfuðsyndin , sem leiðir til Ragnaraka á sama hátt og erfðasynd mannsins í sköpunarsögu biblíunnar verður til vegna freistingar og falls Adams gagnvart hinum forboðna ávexti .
Söguþráður Óperan Rínargullið er sköpunarsaga heimsins .
Forleikurinn er nær endalaus hljómur í Es-dúr , hann táknar sjálfa sköpunina .
Næst sjáum við Rínardætur , táknmyndir óspilltrar náttúrunnar , að leik með gull sitt .
Friðurinn er rofinn þegar Andvari álfakóngur kemur og stelur frá þeim gullinu í því skyni að ná auði og völdum , en hann verður í staðinn að afsala sér sjálfri ástinni , sem er óheyrilegt ! Þá víkur sögunni að unga útrásarvíkingnum Óðni , sjálfum höfuðpaur ásanna .
Óðinn hafði þráð að eignast glæsta höll , en hann átti ekki fyrir henni .
Klækjarefurinn Loki taldi Óðin á að byggja höllina samt – út á viðskiptavildina eina saman , en þegar jötnarnir Fáfnir og Fasolt koma og rukka Óðin fyrir byggingu Valhallar reynist viðskiptavildin vera bóla ein ; Óðinn getur ekki boðið jötnunum neitt annað en hana Freyju frænku sína .
Hún geymir hins vegar gulleplin , sem goðin geta ekki án verið , – þau voru gjaldeyrisvaraforði þeirra .
Óðinn neyðist því til að stela Rínargullinu frá Andvara og nota það til að greiða jötnunum ( afleiðuviðskipti ) .
Þessi stuldur Óðins er höfuðsynd verksins alls , – syndin sem hann reynir að leiðrétta alla sína tíð með æ hörmulegri afleiðingum og leiðir að lokum til hins algera hruns , sjálfra Ragnaraka , um 15 klukkustundum eftir byrjun Rínargullsins .
Þótt hér komi hvorki Icesave né myntkörfulán við sögu geta væntanlega flestir Íslendingar sett sig í spor Óðins og séð fyrir afleiðingar gerða hans .
Hér þarf enga rannsóknarnefnd ; eftir 15 tíma liggur málið ljóst fyrir , niðurstaðan er að græðgi borgar sig ekki ; mórallinn í sögunni gæti verið – elskið hvert annað , prjónið lopapeysur og kyssið kýr .
Bylting í tónlist á íslenskum rótum Rínargullið er þó ekki aðeins móralskur texti um afleiðingar græðgi og hégóma .
Wagner skrifaði líka tónlistina við textann eins og hann gerði ævinlega .
Hann vissi vel sjálfur að hann myndi semja tímamótaverk þegar hann ákvað að gera Niflungahringinn .
Tónmálið varð því líka að vera öðru vísi .
Hann leit á hinn íslenska texta og sá þar bæði stuðla og höfuðstafi , sem léðu málinu sérstaka hrynjandi .
Wagner notaði eiginleika íslenska textans ekki aðeins í texta óperunnar , heldur hafði hann einnig hliðsjón af hrynjandi hans við gerð sjálfrar tónlistarinnar .
Wagner lá lengi undir feldi áður en hann kom með lausnina , fyrst í ritgerðarformi , en síðan í verkinu sjálfu .
Hvergi koma þessi áhrif skýrar fram en í Rínargullinu , en þau áttu þó meira eða minna eftir að móta alla texta og tónlist Wagners það sem eftir var .
Metropolitan og Hringurinn – " íslenski " ? Það telst alltaf til tíðinda þegar Metropolitan-óperan í New York setur upp nýjan Hring .
Sá síðasti var að vanda hússins settur upp í gamaldags stíl fyrir tæpum 25 árum , en Metropolitan-óperan hefur verið eitt höfuðvígi tónlistar Wagners í rúm hundrað ár .
En nú mun kveða við nýjan tón .
Kanadíski leikstjórinn Robert Lepage , sem þekktur er fyrir róttækar og framúrstefnulegar túlkanir sínar á leiksviðinu , hefur fengið það verkefni að setja upp hinn nýja Hring og ekki bara það , heldur ku hann ætla að gera það með sérstakri skírskotun til Íslands .
Á hvern hátt það verður gert er enn leyndarmál , en það mun koma í ljós á sýningunni sjálfri og gera hana enn forvitnilegri fyrir okkur Íslendinga .
Aðrir helstu listamenn uppfærslunnar eru ekki af verri endanum , sjálfur James Levine stjórnar tónlistinni og Bryn Terfel syngur hlutverk Óðins .
Wagner – Rínargullið og Hringurinn Með sköpun Niflungahringsins vildi Wagner skapa stórvirki í anda Forngrikkja , verk sem ætti rætur í goðsögulegum heimi , sem Wagner taldi að ætti alltaf við á öllum tímum og við allar kringumstæður .
Að margra mati tókst Wagner ætlunarverk sitt , boðskapnum er aldrei troðið ofan í kok áheyrandans , tónlistin og textinn renna saman í eina heild svo annað getur ekki án hins verið ( þess vegna er nauðsynlegt að kynnast verkum Wagners fyrst með undirtextum , eins og einmitt verða í SAM-bíóunum ; þá er hægt að skilja allt sem sagt er samstundis og tengja það tónlistinni ) .
Rínargullið er hin hæverska byrjun Niflungahringsins , kynning á sögunni , – á erfðasyndinni , sem setur alla dramatíkina af stað og fylgir verkinu allt til loka .
Persónur Rínargullsins eru allar kunnugar okkur Íslendingum úr norrænu goðafræðinni nema þær Rínardætur , sem höfðu það hlutverk að gæta gullsins , en fóru óvarlega , glötuðu gullinu og þar með varð fjandinn laus , útrásin var hafin ! Tónlistarlega finnst mér Rínargullið ekki vera mest heillandi ópera Hringsins , en hún er alveg nauðsynleg sem kynning á heildarverkinu og á marga frábæra spretti , en er á stundum meira í ætt við leikrit eftir Ibsen .
Þótt Óðinn sé í aðalhlutverki koma þar margar aðrar persónur við sögu , hinn skæði Loki , völvan Erda , Frigg , Freyja , Þór og Freyr , Andvari álfakóngur og Mímir bróðir hans að ógleymdum jötnunum ógurlegu , Fáfni og Fasolt , byggingameisturum Valhallar .
Það er heilmikið fjör og vandræði í sögunni eins og í góðri sápuóperu , með " happy end " , sem er innganga goðanna í nýbyggða Valhöll undir lúðrablæstri eftir regnbogabrúnni Bifröst , en á lofti sjást þó þegar forboðar þess sem koma skal .
Rínardætur kveinka sér og Loki hæðist að öllu saman , – Hrunið mun gerast , Ragnarök bíða ! Rínargullið er um 2½ klukkustund í flutningi án hlés .
Meistari Wagner Richard Wagner er einn stærsti stólpinn í sögu mannsandans .
Hann var hinn fullkomni listamaður , – auk mikillar sköpunargáfu var hann víðlesinn með afbrigðum og eftir því ritfær og ritfús .
Hann setti fram fjölda athyglisverðra ritsmíða um aðskiljanlegustu efni , en einkum þó um eðli listarinnar og þá sérstaklega óperunnar .
Hann hafði með því gríðarleg áhrif á samtímamenn sína og rit hans gerðu hann víðfrægan mörgum árum áður en óperur hans lögðu heiminn að fótum hans .
Tónlist hans er ekki aðeins undursamleg , heldur líka afar frumleg og ruddi nýjar brautir í sögu tónlistarsköpunar .
Vandi Wagners var og er að margir þeir , sem lítið hafa kynnt sér verk hans , halda að þau séu svo þung og erfið , bæði texti og tónlist , að í þeim sé aðeins útblásin víkingatónlist sungin af akfeitum söngkonum undir lúðrablæstri .
Til að bæta gráu ofan á svart hefur Wagner sjálfur verið persónulega umdeildur , m.a. fyrir greinar sínar gegn bæði gyðingum og Frökkum , eins og reyndar margir aðrir Þjóðverjar gerðu á þeim tíma .
Til að kóróna allt tók sjálfur Adolf Hitler upp á því að dýrka tónlist Wagners , – löngu eftir dauða hans , og á því hafa gagnrýnendur Wagners mikið smjattað eins og það gæti hafa verið Wagner sjálfum að kenna ? Hitler smjattaði víst eitthvað á Snorra líka án þess að Snorri hafi fengið bágt fyrir .
Enginn tónlistarmaður hefur haft viðlíka áhrif á menningarsöguna og Richard Wagner – jafnt í tónlist , bókmenntum , heimspeki , sálfræði sem málaralist .
Áratugum saman var hann miðpunkturinn í umræðum menntamanna í Evrópu um menningarmál af ýmsu tagi , á sama hátt og Karl Marx var í pólitískri umræðu um langan aldur .
Wagner var afar vel lesinn í fagurbókmenntum , heimspeki og sagnfræði og hann var með afbrigðum kappsamur til vinnu .
Síðustu hundrað árin hefur líklega meira verið skrifað um verk hans og líf en allra annarra tónskálda til samans .
Samt halda sumir , jafnvel ýmsir gáfumenn , að hægt sé að afgreiða Wagner og verk hans á neikvæðan hátt með einföldum frösum .
Þeim væri þá nær að kynna sér verk snillingsins , sem boða ást og upphafningu mannsandans í besta skilningi þeirra orða .
Gáiði bara sjálf ! 