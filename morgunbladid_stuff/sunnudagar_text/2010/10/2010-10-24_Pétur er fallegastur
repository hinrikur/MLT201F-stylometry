Litli fuglinn , öndin , kötturinn og úlfurinn eru á sveimi í menningarhúsinu Hofi á Akureyri í fylgd með brúðugerðarmeistaranum Bernd Ogrodnik .
Að ógleymdum Pétri , afa og veiðimönnunum .
Krakkar úr 1. til 5. bekk grunnskólanna sitja í nýju , fínu sætunum í Hamraborginni .
Ásamt Bernd og fígúrum hans eru á sviðinu félagar úr Sinfóníuhljómsveit Norðurlands .
Framan við sviðið er Guðmundur Óli Gunnarsson með sprotann og Guðmundur Ólafsson segir söguna .
Listamennirnir flytja börnunum ævintýrið um Pétur og úlfinn eftir Sergei Prokofieff .
Sumir eru spenntir , taka kipp og halda fyrir eyrum þegar úlfurinn birtist .
Þá er músíkin töluvert há enda á hvert dýr sinn tón .
Enginn þarf að halda fyrir eyrun þegar litli fuglinn tístir og þegar Pétur trítlar um berast fínlegir og fagrir tónar fram í salinn .
Undir lokin fær Bernd nokkra aðstoðarmenn úr sal .
Strákur heldur á Pétri , stelpa stjórnar veiðimönnunum þremur og önnur heldur á öndinni og úlfinum .
Staðan er að vísu óvenjuleg því öndin er í maga úlfsins en engar ýkjur eru að hún haldi á báðum .
Sýningin er stórskemmtileg .
Krökkum af öllu Norðausturlandi er boðið að koma og almenn sýning verður í næstu viku .
Þá geta fullorðin börn einnig notið verksins .
Hvaða dýr var fallegast ? spyr blaðamaður krakka frá Dalvík eftir að sýningunni lýkur .
" Pétur – mér fannst hann fallegastur , " svarar stúlka strax .
Hugsar sig svo um og bætir við : " Eða er hann kannski ekki dýr ? " Skapti Hallgrímsson skapti@mbl.is 