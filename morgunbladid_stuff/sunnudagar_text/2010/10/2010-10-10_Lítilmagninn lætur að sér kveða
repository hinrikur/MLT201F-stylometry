Lítilmagninn er kominn á kreik .
Í Frakklandi er Rennes á toppi efstu deildar í fyrsta skipti í 40 ár .
Í upphafi leiktímabilsins skaut Cesena upp kollinum á toppi ítölsku deildarinnar , en hefur reyndar misst flugið síðan .
Hercules sigrar Barselóna með tveimur mörkum gegn engu á heimavelli þeirra síðarnefndu og nýliðarnir West Bromwich Albion heimsóttu Arsenal og sigruðu 3-2 .
Mesta athygli hefur hins vegar liðið Mainz 05 vakið í þýsku búndeslígunni .
Liðið hefur unnið sjö fyrstu leikina í deildinni .
Þetta hafa aðeins tvö lið önnur gert , Kaiserslautern og Bayern München .
Sigri Mainz Hamborg um næstu helgi setur liðið met .
Sigurganga Mainz er einstök og furðu lostnir fótboltaáhugamenn leita skýringa .
Fyrir rúmu ári spilaði liðið í 2. deild , lenti þá í öðru sæti og komst upp .
Því gekk þokkalega í fyrra og endaði um miðja deild , í níunda sæti , sem verður að teljast nokkuð gott af nýliðum að vera .
Þá fékk liðið 47 stig í 34. umferðum , nú er það komið með 21 stig eftir sjö umferðir .
Mainz getur ekki þakkað árangurinn auðveldum andstæðingum .
Fyrir hálfum mánuði lagði liðið Bayern München í München .
Um liðna helgi sigraði Mainz Hoffenheim , sem var spútniklið tímabilsins fyrir tveimur árum .
Tveir leikmenn þykja sérstaklega hafa skarað fram úr hjá Mainz , Lewis Holtby , sem er tvítugur , og André Schürrle , sem er 19 ára , en ekki má gleyma Sami Allagui og Adam Szalai .
Joachim Löw , þjálfari þýska landsliðsins , fór á leikinn við Hoffenheim : " Báðir eru mjög áhyggjulausir , tæknilega góðir og mjög fljótir , " sagði Löw og hrósaði Holtby sérstaklega : " Það hvernig hann lagði upp fyrsta markið var eitt og sér aðgangseyrisins virði .
" Löw hefur sagt að þeir verði sennilega í landsliðinu gegn Svíþjóð 17. nóvember , en þeir léku ekki með liðinu á föstudag gegn Tyrklandi .
Undir 21 árs liðið , sem leikur gegn Úkraínu á morgun , mánudag , var látið ganga fyrir .
Árangur Thomasar Tuchels , þjálfara Mainz , er ekki tilviljun og enginn heppnisstimpill á sigrum liðsins .
Þar ríkir leikgleði og leikmennirnir vita að þeir mega taka áhættu án þess að þjálfarinn taki þá á teppið .
Tuchel býr liðið vel undir hvern andstæðing og hikar ekki við að gera gagngerar breytingar á liðinu telji hann að það henti .
Gegn Bayern skipti hann til dæmis út fimm leikmönnum frá umferðinni á undan .
Þar mætti lið , sem er með 15 milljónir evra í árslaun , liði , sem er með 100 milljónir evra í árslaun .
Þegar Tuchel var að blása kjarki í liðið fyrir leikinn vitnaði hann í blaðagrein um leikstíl liðsins , sem endaði á orðunum : " Vonandi verður Mainz áfram Mainz .
" " Þetta er kjörorðið okkar , " sagði hann við liðið .
" Við sýnum áfram kjark , líka í München , líka á þessum leikvangi .
" Eftir sigurinn í München líkti Lundúnablaðið The Times Tuchel , sem fyrir 15 mánuðum var unglingaþjálfari hjá Mainz , við einn sigursælasta þjálfara samtímans , José Mourinho , sem nú er hjá Real Madrid .
Þótt liðið hafi fengið fljúgandi start er tímabilið rétt að hefjast og þjálfarinn vill vera með fæturna á jörðinni .
Eftir sigurinn gegn Hoffenheim sungu stuðningsmenn Mainz : " Aldrei aftur önnur deild .
" " Ég er ánægður með að stuðningsmenn okkar syngja ekki um meistaradeildina eða meistaratitilinn , " sagði Tuchel í viðtali við vefsíðu Der Spiegel .
" Það sýnir að þeir gera okkar markmið að sínum .
Okkar markmið er að festa okkur í sessi í fyrstu deild .
Við erum vel á veg komin með það .
" Hinn ungi Holtby segir að liðið verði að halda áfram að reyna að ná sér í stig þangað til " við erum komnir með 40 og getum ekki lengur fallið .
Þá fyrst getum við ef til vill byrjað að láta okkur dreyma " .
Besti árangur Mainz frá upphafi Mainz er höfuðborgin í Rheinland-Pfalz og jafnframt stærsta borgin í sambandslandinu .
Borgin á sér langa sögu , en knattspyrna hefur ekki verið snar þáttur í henni .
Reyndar var knattspyrnuliðið 1 .
FSV Mainz 05 stofnað 1905 , en ferill þess hefur hvorki verið glæstur né litríkur og enginn bikaraskápur í höfuðstöðvunum .
Haft hefur verið á orði að alvörufótboltaáhugamenn í borginni gefi lítið út á Mainz 05 og styðji frekar Kaiserslautern eða Frankfurt .
Mainz 05 varð meistari áhugamannaliða árið 1982 .
1997 , 2002 og 2003 mátti litlu muna að Mainz 05 kæmist í búndeslígunna , en það tókst ekki fyrr en 2004 .
Tvö næstu tímabil náði liðið 11. sæti og var meira að segja verðlaunað fyrir drengilegan leik með þátttöku í UEFA-keppninni .
Eftir þrjú tímabil í búndeslígunni féll Mainz aðra deild , en hafði nú skamma viðdvöl og komst aftur í hóp þeirra bestu vorið 2009 .
Í fyrra tókst liðinu að halda sér uppi og byrjar nú með látum .
Það er ekki lengur hallærislegt að halda með Mainz og Frankfurt og Kaiserslautern verða þessa dagana að láta sér nægja 10. og 14. sæti .
Helgi spilaði með Mainz Einn Íslendingur hefur leikið með Mainz 05 .
Helgi Kolviðsson var hjá félaginu tvö tímabil , 1998 til 2000 .
Liðið var þá í 2. deild og Helgi var einn af lykilmönnum þess .
Helgi þjálfar nú Pfullendorf , sem hann lék eitt sinn fyrir .
Liðið er í 4. deild og hefur Helgi fengið lofsamlegar umsagnir í blaðinu Kicker fyrir störf sín .
