Viðbrögð ríkisstjórnarinnar við mótmælunum á Austurvelli á föstudag fyrir viku og sl. mánudag hafa ekki verið sannfærandi .
Viðræður við stjórnarandstöðuna hafa runnið út í sandinn enda ekki til þeirra stofnað með þeim hætti að búast mætti við árangri .
Viðræður við Hagsmunasamtök heimilanna standa enn yfir þegar þetta er skrifað .
Sennilega eru þær viðræður eina hálmstráið sem ríkisstjórnin hangir á .
Hagsmunasamtök heimilanna hafa vakið athygli fyrir ábyrgan og málefnalegan málflutning .
Það er athyglisvert að þessi grasrótarsamtök hafa tekið við því hlutverki , sem verkalýðshreyfingin einu sinni gegndi en gerir ekki lengur , að vera málsvari mannsins á götunni , fólksins á Austurvelli .
Þau Jóhanna Sigurðardóttir forsætisráðherra og Steingrímur J. Sigfússon fjármálaráðherra slá úr og í .
Að loknum fundi með fulltrúum Hagsmunasamtaka heimilanna sl. miðvikudag vildi Jóhanna ekki útiloka hugmyndir samtakanna um að færa verðtryggingu lánaskuldbindinga aftur til ársbyrjunar 2008 en benti á að það þýddi viðræður við banka , lífeyrissjóði o.fl. Þá um kvöldið kom Steingrímur fram í Kastljósi og var augljóslega lítið hrifinn af slíkum hugmyndum og vildi fara aðrar leiðir .
Það má vel vera að þau séu ekki sammála en það getur líka verið að þau séu að reyna að vinna sér tíma .
Verði engin niðurstaða í viðræðum ríkisstjórnarinnar við Hagsmunasamtök heimilanna á næstu dögum geta ráðherrarnir farið að undirbúa brottför sína úr ráðuneytunum .
Staða stjórnarandstöðunnar er umhugsunarverð .
Yfirleitt hefur það verið svo , þegar vinstristjórnir hafa hrökklast frá völdum að Sjálfstæðisflokkurinn hefur unnið stórsigur í þeim kosningum sem fram hafa farið í tíð eða í kjölfar slíkra stjórna .
Það gerðist í borgarstjórnarkosningunum 1958 og í borgarstjórnarkosningum og þingkosningum 1974 .
Nú er meiri spurning hvað gerist enda aðstæður aðrar .
Hrunið er ekki gleymt og þá var Sjálfstæðisflokkurinn við völd .
Umræðurnar um stefnuræðu forsætisráðherra sl. mánudagskvöld voru athyglisverðar .
Þetta eru fyrstu meiriháttar umræður á Alþingi frá hruni þar sem stjórnarflokkarnir voru í áberandi vörn og stjórnarandstaðan augljóslega í sókn .
Í ræðum talsmanna Sjálfstæðisflokksins mátti merkja viðleitni til þess að taka upp málstað fólksins sem var saman komið á Austurvelli .
Þingmenn Hreyfingarinnar eru vaxandi og þeir líta af eðlilegum ástæðum á sig sem talsmenn þess fólks enda kjörnir á þing úr röðum þeirra sem þar komu saman fyrir tæpum tveimur árum .
Þegar horft er yfir þennan pólitíska vígvöll nú er ljóst að stjórnarflokkarnir báðir eru trausti rúnir .
Þeir hafa heldur ekkert að segja , ekkert fram að færa , engar nýjar hugmyndir .
Sjálfstæðisflokkurinn er augljóslega að reyna að breyta sér .
Hann er að leitast við að taka sér stöðu með fólki sem hefur fyrir sanngjörnum , eðlilegum og réttlátum málstað að berjast .
Getur hann öðlast tiltrú þess fólks ? Það er hin stóra spurning og hið mikla viðfangsefni sem nýir forystumenn Sjálfstæðisflokksins standa frammi fyrir .
Á þessum vígvelli má sjá vísbendingu um að ný stjórnmálahreyfing gæti verið í burðarliðnum .
Nái Hagmunasamtök heimilanna og þingmenn Hreyfingarinnar saman í kjölfar þess að viðræður ríkisstjórnar og samtakanna verði árangurslausar getur orðið til framboð til þings , sem enginn skyldi gera lítið úr , ekki sízt ef þessir aðilar ná að virkja fólk af landsbyggðinni með sér .
Þetta eru vangaveltur en þær eiga rétt á sér vegna þess að það er svo augljóst að hin pólitíska yfirstétt á Íslandi á í erfiðleikum með að skilja þá þjóðfélagsstrauma sem eru á ferðinni og enn erfiðara með að bretta upp ermarnar og ganga til verks á þann veg að sannfæri hinn almenna borgara og veki hjá honum trú á framtíðina í þessu landi .
Það stendur yfir eins konar bylting á Íslandi , ekki blóðug bylting eins og við þekkjum frá útlöndum , en bylting gegn " hinum ráðandi öflum " sem hafa reynzt ófær um að takast á við verkefnin í kjölfar hrunsins á þann veg að fólkið í landinu hafi trú á þeim .
Í byltingum koma fram nýjar hreyfingar og nýir forystumenn og það er að gerast hér eins og annars staðar .
Í grein , sem birtist í Lundúnablaðinu The Times hinn 26. maí 2009 sagði einn af merkari sagnfræðingum nútímans í Bretlandi , Richard Ovary : " Verða alltaf pólitískar afleiðingar af alvarlegri efnahagskreppu á borð við þá , sem nú er í Bretlandi ? " Og bætti síðan við : " Svarið hlýtur að vera já " .
Richard Ovary lýsti því síðan hvernig kreppan á fjórða áratug 20. aldarinnar hefði dregið úr trú fólks á hefðbundna stjórnmálaflokka og stofnanir samfélagsins .
Sú skoðun hefði orðið útbreidd að brezka þingið endurspeglaði ekki lengur sjónarmið og viðhorf brezkra þjóðfélagsþegna .
Þetta er að gerast hér .
Hrunið er að hafa pólitískar afleiðingar en við sjáum ekki enn hverjar þær verða .
Alþingi endurspeglar ekki lengur sýn almennings á samfélagið .
Í Bretlandi tafði heimsstyrjöldin síðari breytingar .
Eftir að Churchill hafði leitt Breta til sigurs í stríðinu var hann sendur til síns heima , sem mörgum þótti mikið vanþakklæti .
Flokki hans , Íhaldsflokknum , tókst hins vegar að endurnýja sig á árunum eftir stríð , m.a. undir forystu ungra manna á borð við Richard Butler , eins vanmetnasta forystumanns í þeim flokki .
Tekst stjórnmálaflokkunum hér að endurnýja sig ? Tekst Sjálfstæðisflokknum að endurnýja sig ? Eða erum við að upplifa aðdraganda grundvallarbreytinga á íslenzka flokkakerfinu ? 