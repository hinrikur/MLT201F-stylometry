Það hefur verið mikið í umræðunni undanfarið að menn séu að sprautusalta fisk með hvítuefnum til þess að gabba kaupendur og eins til að flýta vinnsluferlinu .
Víða erlendis eru þessi litarefni bönnuð , en vegna mikils þrýstings frá kaupendum um að saltfiskur sé hvítur hafa íslenskir framleiðendur farið meira í þessar aðgerðir .
Og þeir sem leggja metnað sinn í að gera góðan íslenskan saltfisk upp á gamla mátann eigi undir högg að sækja , enda eru þau vinnubrögð mun tímafrekari en sprautusöltun .
Það er skelfilegt til þess að hugsa að sú gamla hefð við að salta fisk sé á undanhaldi og það er hreinlega skylda okkar sem höfum áhuga á íslenskum mat og matarhefðum að verja þessar gömlu hefðir .
Oft þegar talað er um íslenskan mat hugsar fólk um gamlan mat , súran , saltan , reyktan , kæstan og þurrkaðan , fólk sér nútíma mat ekki fyrir sér sem íslenskan .
Helsta tískubólan á fínu veitingastöðunum núna er norrænn matur .
Þar virðist oft vanta grunnþekkingu á fyrirbærinu , enda tiltölulega ung heimspeki , sumir vilja meina að þarna sé aðeins um að ræða hráefni sem vex í norrænum löndum og ég veit dæmi um að slíkir veitingastaðir noti ekki súkkulaði eða ólífuolíu af því að þetta hráefni vex ekki á norrænum slóðum en á sömu stöðum nota menn rúsinur , kanil og múskat sem ekki heldur vex á norrænum slóðum .
Mín skilgreining á íslenskum mat er einfaldlega þessi , hráefnið þarf að vaxa á norrænum slóðum með undantekningu þó , undantekningarnar eru þegar hráefnið á langa hefð í okkar matreiðslu , t.d. rúsínur , kanill , negull og múskat , svartur pipar og súkkulaði sem á bara örlítið styttri sögu í íslenskri matargerð en ítalskri , spænskri og franskri .
Í þriðja lagi er það nútíminn að maturinn , réttirnir og framsetningin eigi við núna , passi okkur eins og við viljum hafa mat í dag , en þetta er einmitt helsti styrkur ítalskrar og spænskrar matargerðar hvernig maturinn ferðast með kynslóðunum , tekur smávægilegum breytingum hjá hverri kynslóð og er þess vegna í stíl við samtímann .
Þess vegna finnst mér við hæfi að heiðra alla þá sem salta fisk upp á gamla mátann og gefa nútíma uppskrift af klassískum saltfiski með hömsum .
Saltfiskur með rófukremi og hömsum 4x 150 gr stk af alvöru íslenskum saltfiski , útvötnuð , beinlaus með roði 1 stór rófa 1 gulrót 1 dl rjómi 1 dl vatn Salt og pipar 10 gr smjör 1 lítil dós hamsatólg Afhýðið rófuna og gulrótina og skerið í grófa bita .
Setjið í pott og sjóðið í vatninu við vægan hita í 10 til 12 mínútur .
Bætið þá rjómanum saman við og sjóðið í mauk og maukið í matvinnsluvél með smjörinu .
Smakkið til með salti og pipar .
Setjið saltfiskstykkin í pott og látið suðuna koma upp .
Setjið þá lok á pottinn og látið standa í 5 til 8 mínútur áður en fiskurinn er borinn fram með sjóðheitum hömsum ( sigtið úr hamsatólginni ) , rófukremi og hugsanlega nýsoðnu kartöflusmælki .
