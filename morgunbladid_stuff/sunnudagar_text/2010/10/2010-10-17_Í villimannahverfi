Sú var tíðin að hluti norðurbæjarins á Siglfirði var nefndur Villimannahverfið .
Strákar sem þar ólust upp vörðu hverfið með kjafti og klóm og þá sérstaklega ruslahauga bæjarins þar sem ýmsa gullmola mátti finna .
" Líklega var ég um sjö ára þegar ég byrjaði fyrst að fara á haugana .
Hernámsliðið sem hér var , breskir og bandarískir dátar , skildi sitthvað eftir sig sem hægt var að koma í verð , svo sem glös sem apótekið keypti og flöskur sem hægt var að fara með í Ríkið og fá einhverjar krónur fyrir .
Og þess var síðan alltaf gætt að ágóðinn skiptist jafnt á milli okkar strákanna , ella hefðu menn verið gerðir brottrækir úr félaginu , " segir Siglfirðingurinn Sveinn Björnsson .
Hvanneyrarbraut er ein af lengstu götunum í Siglufjarðarbæ og þau Sveinn og Guðný Guðmundsdóttir kona hans búa í húsi númer 23 .
" Mér fannst gott að koma aftur í norðurbæinn þegar við fluttum hingað árið 1989 .
Raunar er bærinn mér afskaplega kær .
Tæplega tvö ár vorum við fyrir sunnan vegna veikinda konu minnar og ég var þeirri stund fegnastur þegar við snerum aftur .
Kyssti flugvallarhlaðið að hætti múhameðstrúarmanna þegar við komum aftur í bæinn , " segir Sveinn .
Siglfirðingar eru í dag rétt rúmlega 1.200 .
Bærinn ber þó svip af því að hafa eitt sinn verið mun fjölmennari og umsvifin meiri , eins og gerðist til dæmis á síldarárunum .
Þá var mikið byggt á Siglufirði framan af tuttugustu öldinni á lendum og lóðum sem tilheyrðu Hvanneyrarprestakalli sem sr. Bjarni Þorsteinsson þjónaði .
Hann lagði línurnar að skipulagi bæjarins og gaf götunum jafnframt nafn .
Þau eru gjarnan hin sömu og tíðkast í höfuðborginni , svo sem Suðurgata , Laugarvegur , Hverfisgata , Lindargata , Túngata og Mjóstræti og mætti þó fleiri tína til .
Vitnar þetta um stórhug .
" Á síldarárunum voru hér þúsundir aðkomufólks sem ég tel eiga sinn þátt í því að gestrisni og góðar móttökur gagnvart fólki sem kemur í bæinn hafa alltaf verið áberandi meðal Siglfirðinga .
Sé viðkomandi ekki fyrri til og gefi á kjaftinn er vel tekið á móti öllum sem hingað koma .
Þegar mest veiddist af síld voru hér hundruð sjómanna og söltunarfólks sem kom frá Noregi , Svíþjóð og Færeyjum .
Einnig sáust hér Þjóðverjar og Hollendingar og Danir í nokkrum mæli sem meðal annars starfræktu hér bakarí .
Allt varð þetta til þess að gera Siglufjörð að nánast fjölþjóðlegu samfélagi , " segir Sveinn sem bætir við að samgöngur við Siglufjörð hafi lengi verið þannig að bæjarbúar hafi orðið að vera sjálfum sér nægir um flest .
Eigi það ekki síst við um félagsstarf ýmiss konar .
" Vegurinn um Siglufjarðarskarð var opnaður árið 1946 og var eina leiðin hingað þar til Strákagöng voru tekin í notkun um tuttugu árum síðar .
Þessi hæsti fjallvegur landsins lokaðist í fyrstu snjóum á haustin og þá varð ekki öðruvísi farið hingað en á sjó ; með strandferðaskipunum eða póstbátnum Drangi .
Þessi einangrun varð með öðru þess valdandi að hér var lengi fjölbreytt félagsstarf ; leikfélag , kórar , skákfélag og fleira , " segir Sveinn .
Hann er sjálfur enn á fullu í félagslífinu þótt hann sé nú hátt á áttræðisaldri .
Með félögum sínum heldur hann úti hljómsveit sem leikur gömlu dansana og æfir í bílskúrnum á Hvanneyrarbraut á hverjum laugardagsmorgni – og þá er það Sveinn sem syngur .
sbs@mbl.is Uppáhaldsstaðir 1 .
Í áratugi var ég sjómaður og þegar í land var komið starfaði ég lengi við löndun úr togurum , síðast hjá eigin fyrirtæki .
Fyrir vikið er hafnarsvæðið mér afar kært og í daglegum gönguferðum mínum fer ég þar alltaf um .
Þræði svæðið sem hefur breyst gífurlega mikið frá því ég man fyrst eftir mér .
Þá er afskaplega gaman að fylgjast með skipum , hvort sem það eru trillur , togarar eða enn stærri skip sem eru þó sjaldséð hér .
2 .
Ég geng gjarnan hér suður í bæ .
Fer þá um Drottningarbrautina sem svo er kölluð , en hún var lögð þegar forsetinn okkar Vigdís Finnbogadóttir heimsótti okkur fyrir mörgum árum .
Mér finnst áberandi hvað fólki á ferð hér um bæinn hefur fjölgað eftir að Héðinsfjarðargöngin voru tekin í notkun .
Hingað kom um daginn til dæmis sjötíu manna hópur eldri borgara úr Þingeyjarsýslum og annar stór hópur frá Akureyri .
Siglufjörður er kominn í þjóðbraut .
