Björgunin ótrúlega í Síle verður lengi í minnum höfð og líklega hefur athygli manna um allan heim aldrei beinst jafn mikið að hættulegu starfi námumanna .
Alls staðar eru unnin verðmæt efni úr jörðu og það hafa menn gert um þúsundir ára .
Sílemenn hafa meiri áhuga á námum en flestar þjóðir : nær helmingur af útflutningstekjum þeirra verður til í námum eins og kopar- og gullnámunni alræmdu í iðrum Atacama-eyðimerkurinnar .
Og hagvöxturinn í Kína hefur gert vinnsluna enn hagkvæmari .
Kínverjar þurfa æ meira af alls konar hráefnum .
Kopar er einkum notaður í rafmagnskapla , nú er verið að rafvæða afskekkt svæði í Kína og spurnin eftir málminum eykst í samræmi við það .
Nokkrum dögum fyrir hrunið örlagaríka í San Jose-námunni , sem er ein af mörgum í landinu og alls ekki sú gjöfulasta , sögðu talsmenn ríkisnámufyrirtækisins Codelco að vegna eftirspurnar í Kína yrði þörf fyrir milljón tonn í viðbót næstu tvö árin .
Námuvinnsla í heiminum fer að mestu leyti fram án þess að menn þurfi að hírast neðanjarðar .
Jarðvegi er t.d. víða svipt af landi þar sem stutt er í kol og þeim síðan skóflað með risakjöftum upp á færibönd og loks í heljarmikla vörubíla eða á járnbrautarvagna .
En annars staðar þarf að grafa holur og göng , það er gert víða í fátækum ríkjum og aðstæður námumanna oft illar , að ekki sé notað sterkara orð .
Hvers vegna var haldið áfram eins og ekkert hefði í skorist í San Jose-námunni þótt reyndasti starfsmaðurinn , Mario Gomez , hefði varað við hruni ? Ljóst er að öryggismálin hafa ekki verið í lagi og hækkandi verð á mörkuðum olli því að eigandinn , San Esteban , sem er meðalstórt , einkarekið námufyrirtæki , lagði enn meiri áhersla en ella á að framleiða sem mest og það fljótt .
En það á við um fleiri námur og fleiri vinnustaði í Síle og nú hefur forseti landsins , Sebastian Pinera , lofað bragarbót .
Sáttmáli ILO verði staðfestur " Við munum aldrei framar leyfa að fólk sé látið vinna við jafn hættulegar og ómanneskjulegar aðstæður og í San Jose-námunni og víða annars staðar í landinu okkar , " sagði hann í vikunni .
Sums staðar í landinu er unnið í námum án þess að nokkurt raunverulegt eftirlit sé með starfseminni , þar eru á ferð lítil fyrirtæki og kjörin oft slæm .
Stéttarfélag síleskra námumanna í einkareknum námum , CONFEMIN , með um 18.000 félaga , krefst þess nú að stjórnvöld staðfesti sáttmála Alþjóðavinnumálastofnunarinnar , ILO , frá 1995 um öryggi og heilsugæslu í námum .
Það hafa alls 24 ríki gert en aðeins tvö í Rómönsku-Ameríku , Brasilía og Perú .
Leiðtogi CONFEMIN , Nestor Jorquera , er ekki í vafa um að staðfestingin og ný löggjöf í samræmi við hana yrði til bóta .
Námumennirnir í San Jose séu ekki bara hetjur heldur fórnarlömb .
" Ef verkamaður er í námu þar sem ekki er nægilega hugað að örygginu gæti hann vegna sáttmálans gefið skýrslu um ástandið , lagt niður störf og hann myndi njóta verndar , " segir hann .
En við núverandi aðstæður myndi hann verða rekinn .
Dáðir en heimurinn er oft fljótur að gleyma Hvernig verður framtíð námumannanna hugrökku , 32 Sílemanna og eins Bólivíumanns , sem nú eru hetjur allra ? Þeim Juan Illanes og Carlos Mamani , sem sneru í gær aftur til heimaborgarinnar Copiago eftir að hafa verið til öryggis á sjúkrahúsi , var tekið með kostum og kynjum .
En fátækrahverfið þeirra er svo hættulegt að lögreglan þorir sjaldan þangað .
Grannarnir sögðu að Illanes og Mamani væru breyttir , væru nú afar " auðmjúkir , mjög þöglir menn " .
Reynslan á eftir að sýna hve fljótt þeir ná sér andlega en líkamlega ástandið var sagt ótrúlega gott hjá öllum mönnunum .
Einn mun þó vera með lungnabólgu og nokkrir með svonefnd kísíllungu , algengan kvilla hjá námumönnum .
Mörg fyrirtæki hafa nú sent námumönnunum og fjölskyldum þeirra peninga , grískt fyrirtæki bauð þeim að hvíla sig frítt á sólarströnd í Eyjahafinu í nokkrar vikur .
Og þeim hefur verið boðið mikið fé fyrir einkarétt á frásögnum af dvölinni í neðanjarðarvítinu .
Einnig hefur verið rætt um auglýsingasamninga og kvikmyndarétt , bækur .
En áhugi umheimsins og fjölmiðla dvínar oft hratt , annað grípur athyglina .
Ef til vill sætta mennirnir sig flestir eða allir vel við það .
En verra væri ef loforðin reyndust hjómið eitt .
Blankir Fyrirtækið sem á San Jose-námuna , San Esteban , er sagt vera afar illa statt .
Það neitaði í fyrstu að borga mönnunum laun meðan þeir voru í prísundinni , um 600 metra undir yfirborði jarðar við skelfilegar aðstæður .
Engir peningar væru til , sögðu talsmenn þess .
