MEÐ Jóhann Björnsson grunnskólakennari Með tillögu mannréttindaráðs Reykjavíkurborgar er verið að tryggja að skólastarf sé í þágu allra barna óháð trúar- eða lífsskoðunum .
Gera þarf skýran greinarmun á trúboði annars vegar og fræðslu um trúarbrögð hins vegar .
Mannréttindaráð er að leggja til að trúboð , sem er gildishlaðin tilraun til að fá einhvern til fylgis við sig og sjónarmið sín , eigi ekkert erindi í skólum sem eru fyrir alla .
Mikilvægt er að hafa í huga að mannréttindaráð er ekki að banna fræðslu um trúarbrögð , það er ekki verið að banna litlu jólin né þjóðsönginn , það er ekki verið að banna fólki að segja " guð hjálpi þér " þegar einhver hnerrar , það er ekki verið að banna þjóðfánann þó í honum megi finna kross , það er ekki verið að úthýsa náungakærleik og vináttu , það er ekki verið að ráðast á kirkju og kristni og það er ekki verið að endurtaka menningarbyltingu í anda Maós eins og sumir hafa haldið fram .
Starfsmenn skólanna fengju skýrari ramma um hvað teldist viðeigandi í skólastarfi þegar trúarbrögð eru annars vegar , en slíkt hefur ekki verið fyrir hendi .
Með slíkum ramma myndi frekar ríkja sátt um skólastarf , en ósætti það sem trúboðið hefur stuðlað að er engum til góðs , og allra síst skólastarfi .
Sú ákvörðun að skilja að kirkju og skólastarf er sérstaklega kirkjunni til framdráttar þar sem sátt myndi ríkja um starfsemi hennar .
Kirkjan ætti því að taka tillögu mannréttindaráðs fagnandi og efla enn frekar starf sitt með ungu fólki eftir að skóla er lokið á daginn .
Þannig myndi hún styrkja stöðu sína í samfélaginu og deilurnar sem upp koma á hverju ári yrðu úr sögunni .
MÓTI Birgitta Thorsteinson grunnskólakennari og formaður Félags kennara í kristnum fræðum , siðfræði og trúarbragðafræðum Tillögur mannréttindaráðs að reglum um samskipti skóla og trúar- og lífsskoðunarfélaga hafa vakið mikil og hörð viðbrögð í samfélaginu .
Það er eðlilegt að setja ramma um samstarf skóla við trúar- og lífsskoðunarfélög þar sem lögð er áhersla á að slíkt samstarf sé á grundvelli fræðslu en ekki trúboðs .
Þær tillögur sem hér eru til umræðu eru um margt óljósar .
Þær vekja fleiri spurningar en svör og eru síst til þess fallnar að draga úr óvissu varðandi umrætt samstarf .
Tillögurnar virðast auk þess stangast á við áhersluatriði í aðalnámskrá grunnskóla og fela í sér afskipti af því hvaða kennsluaðferðum kennarar beita í starfi sínu .
Jafnframt beinast þær gegn ýmsum hefðum sem hafa verið órjúfanlegur þáttur í starfi skólanna , t.d. í tengslum við jólaundirbúning .
Í tillögunum er þess sérstaklega getið að ekki sé hróflað við öðrum jólaundirbúningi leik- og grunnskóla án þess að það sé skýrt nokkuð nánar .
Í tillögunum felast einnig fullyrðingar sem fá ekki staðist .
Því er haldið fram í sambandi við fermingarfræðslu þjóðkirkjunnar að í öllum skólum raskist skólastarf í a.m.k. tvo daga á ári vegna hennar .
Þetta á alls ekki við um alla skóla .
Það er hins vegar réttur foreldra að sækja um leyfi fyrir börn sín hvort sem það er til þátttöku í íþróttaviðburði , námskeiðshaldi , utanlandsferðum , tónlistarnámi eða fermingarfræðslu .
Að banna eitt þessara atriða felur í sér mismunun .
Faglegt sjálfstæði skólanna ber að virða sem og uppeldisrétt foreldra .
Tillögurnar í núverandi mynd eru illa ígrundaðar og ónothæfar .
Þær munu ekki skapa sátt um samstarf skóla og trúar- og lífsskoðunarfélaga .
