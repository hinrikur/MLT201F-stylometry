Þóra Einarsdóttir fæddist í Reykjavík 20. október 1971 en bjó fyrstu fimm árin í Kaupmannahöfn .
Þóra gekk í Mýrarhúsaskóla og Valhúsaskóla , stundaði píanónám í Tónlistarskóla Seltjarnarness og söng í skólakórnum .
Þegar hún hóf nám í MR hóf hún samhliða því nám í Söngskólanum í Reykjavík .
Hún söng með Kór Langholtskirkju og fékk strax mikla hvatningu frá Jóni Stefánssyni sem bauð henni oft að syngja einsöng .
Ólöf Kolbrún Harðardóttir , aðalkennari hennar , og Garðar Cortes voru henni líka mikil hvatning og hún söng lítið hlutverk í Rigoletto í Íslensku óperunni aðeins 18 ára gömul .
Að loknu stúdentsprófi frá MH fór hún í framhaldsnám við Guildhall School of Music and Drama í London og útskrifaðist úr óperudeild skólans 23 ára gömul og hóf þá sinn söngferil .
Hún hefur nú þegar sungið yfir 50 óperuhlutverk í óperuhúsum víða um heim og komið fram á fjölda tónleika í mörgum af frægustu tónleikasölum heims .
Hún var lengi búsett á Englandi og svo í Þýskalandi með viðdvöl í Svíþjóð .
Hún var fastráðinn söngvari í Wiesbaden í Þýskalandi í sjö ár .
Þóra býr nú á Íslandi með eiginmanni sínum , Birni Ingiberg Jónssyni óperusöngvara , og sonunum Einari og Jóni .
Hún kemur reglulega fram á tónleikum og í óperum hér heima og erlendis en næsta verkefni hennar er hlutverk Gildu í uppsetningu Íslensku óperunnar á Rigoletto sem frumsýnd verður 9. október næstkomandi .
