Þessa dagana má sjá á þjóðvegum landsins gripaflutningabíla hlaðna sauðfé sem flutt er til slátrunar .
Dýraverndunarsinnar hafa haft orð á því að þetta séu ómannúðlegir flutningar þar sem fá sláturhús eru orðin í landinu og því verður oft að aka langar vegalengdir með féð .
Í Evrópu hefur undanfarin ár verið mikil umræða um slæma meðferð sláturdýra .
Sýndar hafa verið heimildarmyndir , meðal annars í BBC , sem sýna hrottalega meðferð á dýrum .
Þau eru flutt í þröngum og illa loftræstum vögnum langar leiðir og ekki er óalgengt að þau drepist á leiðinni .
Þá hafa verið sýndar skelfilegar myndir úr sláturhúsum þar sem dýrin sæta nánast pyntingum .
Fyrsta dýraverndarfélagið , The British Royal Society for Prevention of Cruelty On Animals , var stofnað 1824 .
Nú má segja að dýraverndunarsamtök af ýmsu tagi séu orðin afar útbreidd í hinum vestræna heimi og hefur stundum verið talað um nýja atvinnugrein í því sambandi .
Starfsaðferðir sumra þessara samtaka eru umdeilanlegar , þó ekki sé meira sagt .
Aliminkum hefur verið sleppt út í náttúruna og sprautað hefur verið málningu á fólk í pelsum .
Mörg þessara samtaka hafa til þessa barist gegn veiðum , telja að ekki eigi að leyfa fólki að veiða dýr sér til ánægju .
Nokkuð hefur dregið úr gagnrýni á veiðar undanfarin ár og eru helstu ástæðurnar þær að mörg þessara samtaka hafa fremur beint spjótum sínum að slæmri meðferð sláturdýra fremur en að veiðum .
Í Evrópu gegna veiðar miklu menningarlegu og sögulegu hlutverki og raunar einnig þjóðhagslegu .
Veiðar skapa störf í strjálbýli , það er verið að nýta land sem oft á tíðum ekki er hægt að nýta á annan hátt en til veiða og þá er villibráð einhver sá hollasti og besti matur sem völ er á .
Nýting dýra er oft umdeilanleg , margir telja að nautaat sé ekkert annað en langdregin pynting og að lyfjatilraunir á dýrum ætti að banna .
Líklegast telja margir Spánverjar að nautaat sé forn hefð sem sé þáttur í menningu þjóðarinnar og velflestir vísindamenn telja að lyfjatilraunir á dýrum séu nauðsynlegar .
Sennilega fara þó leikar svo að nautaat verði bannað á komandi árum , allavega hér í Evrópu .
Lyfjatilraunir á dýrum munu í einhverjum mæli verða nauðsynlegar en líklegast verða dýratilraunir með snyrtivörum bannaðar .
Líf okkar mannanna hefur óhjákvæmilega mikil áhrif á vöxt og viðgang villtra dýra .
Gríðarlegur fjöldi dýra drepst í umferðarslysum ár hvert , þess eru dæmi í Svíþjóð og Þýskalandi að á ákveðnum svæðum drepast fleiri dýr í umferðinni en eru felld af veiðimönnum .
Glöggur veiðimaður og náttúruunnandi sagðist hafa komist að því að á 30 km leið sem hann ekur oft um , sé á vorin og fyrrihluta sumars keyrt á sex fugla að jafnaði á degi hverjum .
Þá flýgur fjöldi fugla á rafmagnslínur og önnur mannvirki .
Þá má ekki gleyma því að ýmsar gjörðir okkar mannanna gagnast villtum dýrum .
Gæsum hefur til dæmis fjölgað mikið hér á landi á undanförnum árum .
Ástæðurnar fyrir því eru meðal annars þær að vetrarræktun á korni í Skotlandi hefur aukist verulega og meiri gróður og bætt veðurfar hér á landi .
Hlýnandi veðurfar mun á komandi árum hafa talsverð áhrif á íslenska náttúru .
Nýjar tegundir fugla gætu farið að verpa hér á landi , í því sambandi mætti nefna kanadagæs .
Hún er hinsvegar mikil plága , veldur miklum skemmdum á landi og hún gæti hrakið íslensku gæsirnar af varpstöðvum sínum .
Þess vegna ætti að kappkosta að koma í veg fyrir að kanadagæsin taki sér bólfestu hér á landi .
Umræða um náttúrvernd þarf að vera byggð á skynsemi og rökum , ekki bara á tilfinningum .
Stundum mætti halda að ýmsir svokallaðir náttúruverndarsinnar hefðu lært náttúrufræði af verkum Walt heitins Disney .
Þessi klausa birtist í dagblaði í Bandaríkjunum : " Þið skotveiðimenn sem þykist veiða ykkur til matar , þið ættuð að skammast ykkar .
Þið getið keypt ykkur kjöt úti í búð , þar sem það er búið til .
" 