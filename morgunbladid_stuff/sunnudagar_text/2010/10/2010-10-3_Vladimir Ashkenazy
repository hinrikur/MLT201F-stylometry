Vladimir Ashkenazy verður ekki kalt þennan dag í Hörpu .
Hann er í hvítum rúllukragabol og líka með trefil .
Og það liggur vel á honum , þó að hann hafi gleymt hjálminum og sé ekki farinn að rata um húsið .
" Ég mun læra inn á það , " segir hann salírólegur .
– Þú kinkaðir kolli þegar fram kom á blaðamannafundinum að Harpa yrði bylting í íslensku tónlistarlífi ? " Ég held hún verði það , " svarar hann .
" En hvað er byltingarkennt ? Hver veit það ? Ég held að fleirum gefist tækifæri til að njóta stórbrotinnar tónlistar – og að fastagestum muni fjölga .
Sagan sýnir að þegar stórar tónlistarhallir rísa , þá tendrar það oft áhuga hjá fólki .
" – Er draumur að rætast ? " Vilji og þrá til að styðja við framúrskarandi tónlist .
Það er það sem við listamenn lifum fyrir ; merkileg list , merk list , sem við erum hluti af .
Á hverjum degi reynum við að styðja við hana og miðla henni til fleira fólks , því hún gerir því svo gott .
Í því felst líka að skapa aðstöðuna , þannig að karakterinn í tónlistinni verði sterkari , alvaran meiri .
" Hann veltir vöngum .
" Draumur eða ekki draumur .
Kannski draumur , en þetta er veruleiki sem blasir við .
" " Luzern var það líka , " skýtur Þórunn Jóhannsdóttir , eiginkona hans , inn í .
" Þegar við settumst að í Sviss árið 1978 , þá spilaði ég í tónlistarhúsinu í Luzern , " segir Ashkenazy .
" Auðvitað hafði ég spilað þar áður , en þegar ég kom þangað aftur velti ég því fyrir mér hvernig á því stæði að svona þróað menningarríki ætti svona lítið tónlistarhús .
Ekki síst þar sem þar er haldin merk tónlistarhátíð , sem stofnað var til í aðdraganda heimsstyrjaldarinnar síðari , af því að Sviss var hlutlaust ríki og listamenn áttu athvarf þar .
Ég nefndi það í einu viðtali , af hverju svona merkileg hátíð væri haldin í svona ómerkilegu tónlistarhúsi .
" Nú fær Þórunn ekki orða bundist .
" Sviss er ekki fátækt ríki .
Af hverju átti það ekki nógu gott tónlistarhús fyrir Mahler eða Bruckner ? Aðstöðuleysið var slíkt , að svalirnar þrengdu að kontrabassaleikaranum ! " " Eftir þessi ummæli óskuðu Lions og fleiri samtök eftir fundi með mér , " segir Ashkenazy .
" Ég sagði að Sviss væri stórþjóð – hún hlyti að geta byggt stórt tónlistarhús .
Það tók 25 ár .
En það var byggt ! " – Og tónleikasalurinn í Luzern hefur svonefnda " skókassa " -lögun , eins og salurinn í Hörpu ? " Hönnunin á salnum er dásamleg og hljómurinn afar fallegur , " segir Ashkenazy .
" En að utan er húsið alltof kassalaga og passar ekki við loftlínuna í Luzern .
Þetta er mjög falleg borg , lestarstöðin kennileiti og fleiri byggingar , en svo birtist þessi svarti kassi ! " " Hann er ekki svartur , heldur grænn , " skýtur Þórunn inn í .
" Þetta er eins og risastórt dökkgrænt vöruhús , sem passar ekki við landslagið eða borgina .
Þau höfnuðu sigurtillögunni , sem hefði verið kennileiti , vegna kostnaðar og völdu tillöguna sem varð í þriðja sæti .
" – Hvaða verk verður flutt í vor ? " Auðvitað níunda sinfónía Beethovens , " svarar Ashkenazy blátt áfram .
Þögn .
– Af hverju auðvitað ? " Það er ekki til betra verk fyrir upphafstónleika en Óðurinn til gleðinnar .
" Það lifnar yfir Ashkenazy .
" Það var í fyrsta skipti sem tónskáld notaði kór í sinfóníu .
Beethoven gat ekki stýrt hljómsveitinni sjálfur , því hann var heyrnarlaus .
En hann leigði salinn sjálfur og tónleikarnir gengu mjög vel .
Beethoven uppskar nóg til að borga leiguna og mat fyrir hljóðfæraleikarana .
Svo hann ákvað að endurtaka leikinn .
En þá var komið fram í maí , veðrið var gott þennan dag og ekki margir sem komu .
Hann tapaði því peningum .
En auðugur vinur hans bætti honum tjónið .
Og þetta var Beethoven ! " Ashkenazy fórnar höndum .
" Og við kvörtum yfir okkar lífi ! " Hann hlær .
" Svo mér finnst gaman að flytja níundu sinfóníuna – og ég vona að enginn tapi peningum á því ...
" – Það spilar ungur einleikari með þér á öðrum tónleikum við opnunina , Víkingur Heiðar Ólafsson .
" Hann er mjög góður , " segir Ashkenazy .
" Ég hef heyrt afbragðs upptökur .
Hann er á alþjóðlegan mælikvarða og ég vona að hann eigi eftir að eiga góðan alþjóðlegan feril .
Við höfum ekki ákveðið hvaða píanókonsert verður fluttur .
Ég held það ætti að vera Grieg .
Svo semur Þorkell Sigurbjörnsson stutt verk , kannski tíu mínútur , sem verður opnunarverkið .
" " Mér finnst það eigi að vera gleðiríkt ! " skýtur Þórunn inn í .
" En þú veist að Víkingur Heiðar spilaði Grieg á opnunartónleikum menningarhússins á Akureyri , " segir Steinunn Ragnarsdóttir , tónlistarstjóri Hörpunnar , sem fylgist einnig með samræðunum .
" Akureyri ? Hvar er það ? " svarar Ashkenazy .
" Nei , ég er að grínast , " flýtir hann sér að bæta við .
" Ég hef spilað á Akureyri og á þar marga vini .
Mér líkar staðurinn vel .
En mín hugmynd er að spilað verði eitt íslenskt verk , eitt skandinavískt og svo Beethoven .
" – Spilar þú enn á píanóið ? " Ekki opinberlega .
En ég tek upp .
Nýlega lauk ég við partítur Bachs , sem komu út hjá Decca .
Svo hef ég spilað með sonum mínum , sem spila á klarinett og píanó , og framundan eru tónleikar í Kína og Evrópu .
" – Hefur orðið mikil framþróun í íslensku tónlistarlífi frá því þú komst hingað fyrst ? " Sinfónían er í miklu hærri gæðaflokki en fyrir 30 árum .
Það er ekki hægt að líkja því saman .
Ungt fólk er komið í sveitina , sem hefur lært í góðum skólum um allan heim , það gefur sig allt í þetta og spilar mjög vel .
Sinfónían getur spilað hvaða verkefnaskrá sem er .
Áður varð fólk að spyrja sig : getum við spilað þetta eða þetta ? Heyrðirðu hvernig kvartettinn spilaði [ á blaðamannafundinum , þær Sigrún Eðvaldsdóttir , Sif Tulinius , Helga Þórarinsdóttir og Bryndís Halla Gylfadóttir ] ! ? " " Fjórar konur ! " skýtur Þórunn inn í .
" Í hæsta gæðaflokki sem til er ! " klykkir Ashkenazy út með .
Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 