Tékkneski rithöfundurinn Václav Havel fékk hin svonefndu Franz Kafka-verðlaun í vikunni .
Þetta er í tíunda sinn sem verðlaunin eru veitt , en meðal verðlaunaþega eru rithöfundarnir Philip Roth , Harold Pinter , Haruki Murakami , Yves Bonnefoy , Ivan Klima og Arnost Lustig .
Havel er verðlaunaður fyrir leikrit sín og ritgerðasöfn og í umsögn dómnefndarinnar segir að verk hans hafi haft áhrif á bókmenntir Tékklands , Evrópu og alls heimsins .
Havel var þekktur andófsmaður á stjórnarárum kommúnista í Tékkóslóvakíu frá 1948-1989 og síðan einn forsvarsmanna flauelsbyltingarinnar svonefndu 1989 sem batt enda á alræði kommúnista þar í landi .
Hann var kjörinn forseti Tékkóslóvakíu 1989 og síðan forseti Tékklands 1993 og gegndi því embætti í áratug .
Leikrit eftir Havel hafa verið sett upp hér á landi .
Franz Kafka-verðlaunin eru rúm milljón króna .
