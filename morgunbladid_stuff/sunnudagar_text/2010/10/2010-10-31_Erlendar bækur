Solar - Ian McEwan & sstar ; { sstar } & sstar ; { sstar } Ian McEwan kveðst ekki sjá hvernig rithöfundar geti komist hjá því að takast á við samtíma sinn og hefur í síðustu tveimur bókum sínum tekið sjálfan sig á orðinu .
Í Saturday var 11. september og innrásin í Írak efniviður grípandi skáldsögu .
Í bókinni Solar tekst hann á við umhverfismálin og framtíð jarðkúlunnar í gegnum sérlega ógeðfellda persónu Michaels Beards , sem lesandinn kemst þó ekki hjá því að fá ákveðna samúð með þvert gegn vilja sínum .
Beard er haldinn snilligáfu og fékk nóbelsverðlaunin fyrir að átta sig á samspili geislunar og efnis .
Þegar sagan hefst er hins vegar langt um liðið frá hinni miklu uppgötvun , sem hann væri ekkert án .
Örlögin ráða því að hann kemst yfir tímamótaniðurstöður nema á rannsóknarstofnuninni , sem hann veitir forstöðu , og ákveður að gera þær að sínum .
Beard traðkar á öllum , sem hann kemur nálægt , persónulegt líf hans er í rúst og hver kostuleg uppákoman rekur aðra .
Beard ætlar að bjarga heiminum og gera sjálfan sig ódauðlegan um leið , en á fullt í fangi með að halda sjálfum sér á floti .
Kostuleg lesning og konungleg skemmtun .
Freedom - Jonathan Franzen & sstar ; { sstar } & sstar ; { sstar } Jonathan Franzen tekst líkt og Ian McEwan á við samtímann í skáldsögunni Freedom .
Saga sænskættuðu Berglund-fjölskyldunnar er notuð til að búa til mynd af bandarísku samfélagi í lok 20. aldarinnar og upphafi þeirrar 21. , saga laskaðrar fjölskyldu lýsir löskuðu samfélagi .
Frelsi er titill bókarinnar , en í raun fjallar hún um það hvernig ytri aðstæður - foreldrar , vinir , ættingjar - þrengja að hinum frjálsa vilja og leiða til lífs í skugga þvingaðra ákvarðana , jafnvel þegar ætlunin er að brjótast undan oki umhverfisins .
Bandaríkin eru grundvölluð á hugmyndinni um frelsið , en frelsi til hvers ? Til að bera byssur ? Til að ganga svo á auðlindir náttúrunnar að eftir er sviðin jörð ? Á einum stað talar Franzen um hina bandarísku tilraun í sjálfstjórn , " tilraun , sem frá upphafi var tölfræðilega skökk , vegna þess að það var ekki fólkið með félagslegu genin , sem flúði hinn þéttskipaða gamla heim ; það var fólkið , sem gat ekki látið sér lynda við aðra " .
Franzen sló í gegn með bókinni The Corrections og hinnar nýju bókar hans var beðið með mikilli eftirvæntingu .
Í Freedom fer hann á kostum , sagan er fyndin , persónusköpunin sterk og dregin upp háðsleg mynd af þjóðfélagi á villigötum án þess þó að líta niður á það .
Karl Blöndal kbl@mbl.is 