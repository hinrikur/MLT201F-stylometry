Margir hafa reynt að kasta tölu á fjölda tungumála í heiminum .
Nefndar hafa verið tölur allt frá 3000 upp í 10.000 .
Þær tölur eru sambland af grófum ágiskunum og samkomulagi um hvað telja skuli tungumál .
Ágiskanir manna um fjölda tungna í heiminum eru eðlilega nokkuð ónákvæmar en flestir virðast sáttir við að telja tungumálin á bilinu 4 til 5 þúsund .
Lítum á tungumál Evrópu og hvaða sess íslenska skipar þeirra á meðal .
Á þessum litla skækli heimsins hafa verið talin 136 tungumál frumbyggja , að meðtöldum þeim málum sem töluð eru í Tyrklandi og konungsríkinu Danmörku .
Þessar tungur tilheyra sjö málaættum .
Langstærst er hin indóevrópska málaætt en mál þeirrar ættar eru 60 talsins um þvera og endilanga álfuna .
Af hinum 136 tungum Evrópu eru 97 tungumál töluð af minna en einni milljón manna .
Nokkur indóevrópsk mál í Vestur-Evrópu eru í þessum flokki og ég ætla að nefna þau sem okkur eru næst svo lesendur geti gert sér örlitla grein fyrir í hvaða félagsskap íslenskan er .
Fyrst er að nefna færeysku , sem töluð er af um 50 þúsund manns .
Í Lúxemburg mæla um 400 þúsund manns á lúxembúrgsku , í norðanverðu Þýskalandi og í Hollandi mæla um 300 þúsund manns á frísnesku en jiddíska , eitt aðalmál evrópskra gyðinga , er talað af allt að hálfri milljón manna .
Á Bretlandseyjum hafa fjögur tungumál af keltneskum stofni barist fyrir tilveru sinni .
Á Írlandi er giskað á að 260 þúsund manns hafi írsku að móðurmáli , innan við fjórðungur þjóðarinnar .
Um hálf milljón á velsku að móðurmáli , um 60 þúsund skoska gelísku en um kornísku í Cornwall eru tölur á reiki .
Í Bretagne í Frakklandi getur liðlega ein milljón manna brugðið fyrir sig fimmta málinu af keltnesku ættkvíslinni , bretónsku , en mun færri hafa hana að móðurmáli .
Engin þeirra tungna , sem hér hafa verið taldar , er óskorað ríkismál í neinu landi og hvergi eru þessar tungur talaðar á ríkisstjórnarfundum .
Hvergi í menntakerfi Evrópu er boðið samfellt nám frá sex ára aldri að æðstu menntagráðu í háskóla á neinu þessara tungumála eingöngu og ekki veit ég neinn háskóla þar sem kennt er á þessum tungum um flest svið vísinda og tækni .
Hins vegar eru öll þau lönd , sem hér um ræðir , í Evrópusambandinu og málstefna sambandsins hefur orðið til að styrkja þessi tungumál í sessi með því að viðurkenna stöðu þeirra , menningarlegt gildi og rétt fólks til að fá að tala og nota móðurmál sitt í samfélaginu .
Á þessum tungum hafa verið skrifaðar bókmenntir en mér þykir ólíklegt að næstum 400 manns í rithöfundasambandi skrifi bækur á þessum tungum sem 50 bókaútgefendur gefa út .
Vel má vera að til séu þau leikhús sem sýna leikverk á þessum tungum en ekkert þeirra er þjóðleikhús og ég efast um að til séu þrjú atvinnuleikhús sem helga starfsemi sína eingöngu nokkru þessara mála , með samtals sex sviðum , auk fjölda atvinnu- og áhugahópa .
Allt þetta hefur íslenskan og meira til .
Við skulum hafa í huga að fátítt er að nokkurt tungumál , sem svo fáir tala , skuli að flestu leyti geta borið sig saman við tífalt fjölmennari málsamfélög og þaðan af stærri .
Einmitt vegna þessarar sérstöðu íslenskunnar hefur tölvurisinn Microsoft tekið upp íslensku sem eitt af þeim tungumálum sem talið er sjálfsagt að birtist í notendaviðmóti á tölvum heimsins , líkt og þýska , franska , danska , norska og finnska .
Í allmörg ár hefur íslenskt viðmót í tölvum staðið landsmönnum til boða – ókeypis – sem sjálfsagður hluti af stýrikerfi og notendahugbúnaði .
Þá bregður svo við að Íslendingar kæra sig ekkert um að nota sitt eigið móðurmál .
Í nálega gervöllum tölvubúnaði landsmanna er allt viðmót á ensku .
Slíkt þætti frændum vorum Dönum hlálegt afspurnar fyrir þjóð sem telur sjálfri sér og öðrum trú um að hún láti sér sérlega annt um vöxt og viðgang tungu sinnar .
Margir í hinum 96 litlu málsamfélögunum í Evrópu líta til Íslendinga um fordæmi fyrir því hvernig tunga smáþjóðar getur haldið stöðu sinni í heimsþorpinu .
Þegar á reynir kemur í ljós að í brjósti landsmanna slær merarhjarta þegar þeir standa frammi fyrir nývirki á heimsmálinu ensku .
Getur hugsast að við þurfum að ganga í Evrópusambandið til að komast að því að fólk á rétt til tungumáls og að tungumál á að njóta réttar og virðingar ? Ég skora á yfirmenn íslenskrar stjórnsýslu , skóla- og menntamála að upplýsa hve stórt hlutfall starfsmanna byrjar vinnudaginn með því að smella á " START and OPEN " og lýkur honum með " SAVE and CLOSE " .
