Bærinn sem ég bý í , Þrándheimur , er mjög lifandi og skemmtilegur bær .
Þrándheimur er stúdentabær og stunda vel yfir 20.000 nemendur nám hér að vetrarlagi og flestir þeirra við Norges Teknisk-Naturvitenskapelige Universitet ( NTNU ) .
Mikið líf skapast í kringum komu nýrra nemenda á hverju hausti þar sem ýmislegt er gert til að bjóða nemendurna velkomna og kynna þá fyrir Þrándheimi og kynna erlendu nemendurna fyrir norskum siðum og venjum .
Þar sem ég stunda alþjóðlegt nám hef ég verið með norskum samnemendum mínum að kynna ýmsar venjur fyrir " útlendingunum " .
Eftirtektarverðast fannst mér hversu mikilvæg hefðin er hér fyrir að borða hrísgrjónagraut á laugardögum .
Til að aðstoða nemendur í að halda í hefðina eru mötuneytin í skólanum með graut í hádeginu á föstudögum og þá er afar mikilvægt að borða grautinn rétt ! Grautinn á að borða með kanilsykri og smjörklípu sem sett er í miðjan grautinn og höfð er með þessu saft .
Hér er illa séð að hræra grautinn og það er alveg bannað að setja mjólk út á hann .
Einnig er stór hefð fyrir að stunda útivist og margt er gert fyrir útivistarfólk .
Margir fara til dæmis allra ferða sinna á hjóli allt árið um kring og nota bara góð nagladekk í snjónum .
Bymarka er útivistarsvæði þeirra sem hér búa og er þar oft margt um manninn og gaman að vera en þar eru upplýstar gönguskíðabrautir á veturna , gönguleiðir , golfsvæði og veiðivötn .
Mjög skemmtilegt er að taka stutta ( eða langa ) göngu þar um svæðið að litlum bústöðum ( hytter ) inni í skóginum þar sem hægt er að setjast niður með nesti eða gæða sér á kaffi / kakói og nýsteiktum vöfflum .
Af þessum bústöðum er vinsælast að ganga upp að Skistua og njóta veitinga við opin arineld á köldum vetrardögum .
Norðmenn eru mikið fyrir hátíðir og eru stærstu hátíðirnar hér í Þrándheimi síðustu helgina í júlí á hverju ári en þá er bæði Matfest ( http://www.oimat.no / ) , þar sem kynntur er matur sem framleiddur er í héraðinu , og einnig Heilags Ólafs dagar með tónleikum , leiksýningum og mörgu fleiru .
Ef fólk ferðast hingað er frábært að borða á stað sem heitir Graffi og er til húsa bæði í miðbænum og við verslunarmiðstöðina Solsiden nálægt lestarstöðinni .
Þar eru afbragðsgóðir hamborgarar , samlokur og salöt og frábært að sitja úti í sólinni á sumrin með bjór og góðan mat .
Af kaffihúsum er skemmtilegt að heimsækja Skydstation ( http://www.skydsstation.no / ? ref = vibb.n o ) sem er í gamla bænum í afar skökku og notalegu húsi .
Þar færðu frábærar heimagerðar kökur sem hægt er að skola niður með alvöru súkkulaði eða kaffi .
Af þessu má sjá að fólk er velkomið til Þrándheims hvenær sem er árs og alltaf er nóg að gera fyrir alla .
Hrefna Rún Vigfúsdóttir 