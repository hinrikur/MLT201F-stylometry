Viðbrögð í Færeyjum við samkynhneigð vöktu athygli hér á Íslandi síðla sumars og spurningar um hvers konar samfélag hefði orðið til í því fámenni og einangrun , sem Færeyingar hafa lengst af búið við .
Viðbrögðin bentu til lokaðs samfélags , þar sem umtalsverð þröngsýni ríkti .
Síðar hef ég heyrt á förnum vegi , að mörgum ungum Færeyingum þyki erfitt að búa í því samfélagi og fylgja þeim óskráðu reglum , sem þar eru um samskipti fólks .
Sumir þeirra leiti gjarnan á brott .
Við Íslendingar horfum til Færeyja úr fjarlægð og sjáum þess vegna kannski betur en þeir sjálfir styrkleika þeirra og veikleika .
Viðbrögð Færeyinga við hruninu á Íslandi gleymast aldrei , alla vega ekki núlifandi kynslóðum Íslendinga .
Slíkur var drengskapur þeirra .
En um leið er það áleitin spurning , hvort við sjáum ekki sjálf okkur með einhverjum hætti í færeysku samfélagi .
Við erum líka fá , þótt við séum fleiri en Færeyingar .
Við höfum líka lengst af búið við mikla einangrun , þótt hún hafi verið rofin hér eins og þar á seinni áratugum .
Viðbrögðin í Færeyjum við samkynhneigð nú voru þau sömu og á Íslandi fyrir hálfri öld .
Sú spurning hefur leitað á mig undanfarin misseri , þegar ég hef fylgzt með umræðum hér á Íslandi um okkar eigin málefni , hvort við búum í sjúku samfélagi , hvort fámennið og sú hugmyndalega einangrun , sem við búum enn við þrátt fyrir öll samskipti út og suður , hafi sýkt samskipti fólks með svo alvarlegum hætti , að erfitt verði að brjótast út úr því .
Stundum fæ ég bréf frá fólki , sem ég þekki ekki , vegna skrifa minna hér í Morgunblaðið og að nokkru leyti einnig vegna skrifa á lítinn vefmiðil , sem við Björn Bjarnason , fyrrverandi alþingismaður og ráðherra , höldum úti um málefni Íslands og Evrópusambandsins og nefnist evrópuvaktin.is .
Þegar ég hóf skrif þessa pistils á fimmtudagsmorgni fékk ég bréf frá einum lesanda Evrópuvaktarinnar , sem kallaði mig og mína skoðanabræður í ESB-málum nánast " hyski " .
Ég svaraði bréfinu kurteislega , kvaðst tilbúinn til skoðanaskipta og rökræðna um ESB og Ísland en það væri óneitanlega erfitt ef bréfritari liti á mig sem " hyski " , sem ætti að hafa sig á brott frá Íslandi .
Til baka kom kurteislegt svar , sem sýndi að bréfritaranum var ofboðið vegna ástandsins í því samfélagi , sem við búum í , og átti erfitt með að sjá einhverja útleið og gerði sér alveg grein fyrir að eðlilegt væri að við töluðum saman á annan hátt , þótt skoðanamunur væri til staðar um Evrópumál .
Umræðuvenjur okkar Íslendinga eru vísbending um , að við búum í sjúku samfélagi .
Við stöndum ekki úti í miðjum drullupolli , ef þá er einhvers staðar að finna , og köstum drullu í vegfarendur .
En við gerum það ef við setjumst niður og skrifum greinar í blöð eða á vefmiðla , tölvupóst eða nýtum aðra þá samskiptatækni , sem nútíminn býður upp á .
Af hverju þetta stöðuga skítkast í annað fólk ? Af hverju er ekki hægt að ræða um sameiginleg málefni lands og þjóðar án þess að hafa uppi persónulegar svívirðingar um nafngreinda einstaklinga ? Vinsælasta fréttaefnið er um meintar ávirðingar einhverra einstaklinga .
Vilji menn ná eyrum ljósvakamiðla sérstaklega en dagblöð ekki undanskilin er eina örugga leiðin til þess að nota nógu sterk orð um náungann .
Bloggskrif eru kapítuli út af fyrir sig að ekki sé talað um nafnlaus bloggskrif .
Þeir sem gera tilraun til að ræða um málefni út frá efnislegum forsendum en ekki á persónulegum nótum ná sjaldnast athygli .
Það er sennilega rangt hjá mér að telja umræðuhætti okkar vísbendingu um að við búum í sjúku samfélagi .
Líklegra er að sá sjúkdómur sé staðreynd .
Hann hefur búið um sig , vaxið og dafnað í fámenninu og myrkri hugans og brýzt fram með þeim hætti að það er einungis þriggja kosta völ : vaða út í drullupollinn og taka þátt í skítkastinu , draga sig í hlé og loka sig inni í eigin músarholu eða flytja af landi brott eins og margir ungir Færeyingar og Íslendingar vilja helzt gera .
Hér er um að ræða sálrænt vandamál heillar þjóðar .
Þegar einstaklingur á við alvarleg sálræn vandamál að stríða hefur það áhrif á líðan hans og hegðun .
Þegar heil þjóð á við slíkan vanda að etja hefur það sömu áhrif .
Fólki líður illa og skeytir skapi sínu á náunganum og þjóðin sem slík kemst ekkert áfram , að ekki sé talað um að vinna sig upp úr öldudal af einhverjum krafti .
Það er orðið tímabært að við sem þjóð og samfélag ræðum þetta vandamál opið og af hreinskilni .
Og gerum tilraun til að rífa okkur upp úr þeim farvegi , sem við erum í .
Við getum hneykslast á þröngsýni og lokuðum heimi nokkurra Færeyinga varðandi samkynhneigð en það mundi skila meiri árangri ef við reyndum að gera okkur grein fyrir því að við höfum sjálf lokað okkur inni í lokuðum og þröngum heimi , sem er ekki frýnilegur þegar litið er inn í hann utan frá .
Gamall samstarfsmaður minn á Morgunblaðinu , Matthías Johannessen , sagði stundum að það yrði að stinga á kýlinu og hleypa greftrinum út .
Það þarf íslenzkt samfélag að gera , stinga á kýlinu og láta gröftinn vella út .
Það er haft orð á þessu hér vegna þess , að sálræn hreinsun af þessu tagi er forsenda fyrir því að þjóðin nái sér á strik eftir hrun .
Getur RÚV ekki tekið upp vikulegan þátt , þar sem fjallað er um sálræn vandamál hins íslenzka samfélags , umræðuhætti þjóðarinnar og aðra ósiði og sjá , hvort slík umfjöllun getur ekki leitt okkur af braut sundrungar og mannorðsmorða til sátta og samstöðu ? 