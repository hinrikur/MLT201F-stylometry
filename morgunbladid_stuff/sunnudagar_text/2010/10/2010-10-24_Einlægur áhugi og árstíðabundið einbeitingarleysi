Ég er alltaf með nokkrar bækur í gangi í einu – kannski óvenjumargar núna – og kemur þar tvennt til ; einlægur áhugi á mörgum hlutum og árstíðabundið einbeitingarleysi .
Nú eru allar Bjartsbækur farnar í prent , fyrstu jólabækurnar komnar , sumar löngu komnar og búnar að vinna verðlaun , en þetta verður alveg glimrandi haust ! En það er unaðslegt að gleyma sér yfir smásagnasafni eftir kanadísku skáldkonuna Alice Munro ; ég hafði ekki lesið neitt eftir hana áður en féll einfaldlega fyrir titlinum og kippti henni með mér úr bókabúð um daginn : Too Much Happiness heitir bókin , frábær titill .
Þetta eru flottar sögur , heilla mig reyndar mismikið einsog gengur , en þær bestu eru algert dúndur , þannig að eftir stutta sögu finnst mér ég hafa lesið mikinn doðrant eða þekkt persónurnar alla tíð .
Þá er ég að lesa ævisögu Guðrúnar Ögmundsdóttur , sem Halla vinkona mín Gunnarsdóttir skrifaði ; ég , sem þykist ekki kunna að lesa ævisögur og geri það helst ekki , hef gaman af þessari .
Bókin er bæði blátt áfram og skemmtileg , það er náttúrlega flott blanda .
Ég er líka að renna aftur í gegnum hina dásamlegu ljúflingssögu Bókmennta- og kartöflubökufélagið ; hún kom út síðasta haust og í kilju í sumar , var svolítið lengi í gang en er að slá í gegn , enda er þetta reglulega sæt og hreinlega hjartastyrkjandi bók , og nú á að lesa hana í nýstofnuðum leshring sem ég er meðlimur í .
Ég hlakka til að lesa ljóðabók Gerðar Kristnýjar , er búin að fletta henni en ekki byrjuð að lesa .
Og svo sá ég glænýja bók um Birgi Andrésson í Eymundsson Austurstræti í gær , mikið hrikalega leist mér vel á hana .
