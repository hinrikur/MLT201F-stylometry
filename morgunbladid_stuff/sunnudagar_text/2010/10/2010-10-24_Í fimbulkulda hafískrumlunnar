Í aldarfjórðung hefur Ragnar Axelsson ljósmyndari skrásett lífið í veiðimannasamfélögum á norðurslóðum og bundist fólkinu , inúítunum , órofa böndum .
Þetta mikla safn mynda hans kemur nú í fyrsta sinn fyrir augu almennings hér heima og erlendis í bókinni Veiðimenn norðursins .
Orri Páll Ormarsson orri@mbl.is Frelsið á ísbreiðunum virðist ekki eiga sér nein takmörk .
Hljómur þagnarinnar lætur sérkennilega í eyrum , gnauðið í vindinum og brestirnir í ísnum tala við mann og segja sögu sem maður heyrir en skilur ekki .
Það er afrek út af fyrir sig að inúítarnir hafi búið við þessar aðstæður í þúsundir ára í fimbulkulda hafískrumlunnar og þurft að berjast fyrir lífi sínu upp á hvern dag .
" Þannig kemst Ragnar Axelsson ljósmyndari að orði í bók sinni Veiðimenn norðursins sem kemur út um þessar mundir .
Bókin er þegar komin út í Þýskalandi , Austurríki og Sviss ( Die letzten Jäger der Arktis ) og kemur út á Bretlandseyjum nú um helgina ( Last Days of the Arctic ) .
Þá verður bókinni dreift í Bandaríkjunum og Kanada frá og með apríl á næsta ári .
Ragnar kom fyrst til Grænlands fyrir um aldarfjórðungi og hefur heimsótt landið mörgum sinnum síðan og skrásett lífið í veiðimannasamfélögum Grænlands og síðar Norður-Kanada .
Hann gjörþekkir líf veiðimannanna og er uggandi fyrir þeirra hönd .
Hvergi á byggðu bóli hafa loftslagsbreytingar og hlýnun jarðar nefnilega haft eins mikil áhrif á daglegt líf fólks og þar .
Myndir Ragnars eru einstakar heimildir um daglega önn í afskekktustu byggðum heims og koma nú flestar hverjar í fyrsta skipti fyrir augu almennings með atbeina bókaforlagsins Crymogeu .
Inngang ritar skoski félagsmannfræðingurinn Mark Nuttall , einn helsti sérfræðingur heims í málefnum inúíta og norðurslóða .
Kristján B. Jónasson útgáfustjóri Crymogeu er hæstánægður með samstarfið við Ragnar enda búi hann yfir þeim einstaka hæfileika að ná til fólks og hrífa það inn í heima sem það þekkti ekki áður .
" Við Ragnar höfum þekkst í nokkur ár , meðal annars gegnum útgáfustarf , en það var haustið 2007 sem við ræddum fyrst um mögulega útgáfu á þessum norðurslóðamyndum hans .
Fyrst varð titill bókarinnar til á ensku , Last Days of the Arctic , og við lögðum út af honum við gerð bókarinnar .
" Hlýnun jarðar hefur verið í brennidepli undanfarin misseri og norðurslóðir urðu á allra vörum sumarið 2007 þegar í ljós kom að íshellan á Norður-Íshafi hafði ekki verið minni frá því mælingar hófust .
Sú þróun virðist ætla að verða á einn veg .
" Ragnar á eitt stærsta safn mynda í heiminum frá þessum slóðum og 80% þeirra hafa aldrei birst opinberlega .
Hann hefur að mestu unnið að þessu verkefni í kyrrþey .
Okkur þótti tímabært að færa heimsbyggðinni þennan fjársjóð , " segir Kristján .
Enda þótt náttúran sé óvíða stórbrotnari og ómengaðri en á norðurslóðum segir Kristján þá Ragnar hafa verið sammála um að nálgast viðfangsefnið fyrst og síðast gegnum fólkið .
" Við vildum segja frá fólkinu .
Hvernig búa inúítarnir og hvað verður um þá ef þeir geta ekki sinnt veiðunum lengur ? Þeir standa frammi fyrir gríðarlegum breytingum í sínu lífi , bæði vegna hlýnunar jarðar en ekki síður vegna breytinga í samfélaginu .
Margs er krafist af þeim og skilningur á lifnaðarháttum þeirra ekki alltaf fyrir hendi .
Sjálfur hefur Ragnar mjög skýra sýn á þetta , eins og fram kemur í bókinni , enda hefur hann þekkt þetta samfélag í hartnær aldarfjórðung og merkir gríðarlegar breytingar .
Hans upplifun er allt önnur en upplifun manns sem myndi sækja þessar slóðir heim í fyrsta skipti nú .
" Sem fyrr segir kemur bókin út á þremur tungumálum í þessari atrennu en Kristján er vongóður um að þau verði fleiri .
" Þreifingar standa yfir í fleiri löndum og við erum hóflega bjartsýn á að þær skili árangri .
Gangi það upp að bókin komi út í fimm til sjö löndum verður markmiðunum sem lagt var upp með náð .
" Hann segir viðbrögð erlendra útgefenda alls staðar á einn veg , þeir heillist af verkefninu og myndunum .
" Það þarf ekki sérfræðing til að sjá að ljósmyndunin er í mjög háum gæðaflokki .
Tímasetningin gæti heldur ekki verið betri en bókaútgefendur um allan heim eru nú að mæta auknum áhuga á norðurslóðum .
Augu heimsins beinast að þessum framandi heimi .
" Kristján segir fjölda bóka um norðurslóðir þegar í umferð en fáar þeirra nálgist viðfangsefnið af sömu dýpt og umhyggju og Veiðimenn norðursins .
Hróður Ragnars Axelssonar hefur borist víða .
Kristján er ekki í vafa um að Veiðimenn norðursins eigi eftir að gera veg hans enn meiri .
" Það átta ekki allir sig á því að Ragnar hefur þegar vakið mikla athygli erlendis á sinn hógværa hátt .
Hann hefur margoft verið settur í samhengi við kunnustu ljósmyndara allra tíma , og gagnrýnendur hafa nefnt nöfn eins og Edward C. Curtis sem skráði lifnaðarhætti frumbyggja Norður-Ameríku um aldamótin 1900 eða stríðsfréttaljósmyndarann James Nachtwey .
Um leið býr hann yfir gáfu sögumannsins sem gerir honum létt að tengjast áhorfandanum .
" Ragnar hefur markað sér sérstöðu með norðurslóðaverkefninu en Kristján bendir á , að hann hafi unnið fleiri verkefni yfir lengri tíma .
Nægir þar að nefna gangnamenn á Landmannaafrétti .
Forlagið Knesebeck annast útgáfuna á þýska málsvæðinu en Crymogea gefur bókina út sjálf á Bretlandseyjum ásamt litlu forlagi , Polarworld , sem sérhæfir sig í útgáfu bóka tengdum norðurslóðum .
Útgáfu bókarinnar var fagnað á föstudagskvöldið með uppákomu í Dyflinni , þar sem landkönnuðir , ævintýramenn , vísindamenn og annað áhugafólk um norðurslóðir kom saman , auk fjölmiðlafólks .
Brennipunkturinn var Ragnar sjálfur sem greindi frá verkefninu og gerði grein fyrir kynnum sínum af veiðimönnunum í norðri .
Að sögn Kristjáns hefur verið boðuð nokkur umfjöllun um bókina í breskum og írskum dagblöðum og tímaritum .
Þá mun þýska vikuritið Der Stern birta ítarlega grein um bókina ásamt mörgum myndum úr henni .
Bókin kemur formlega út á Íslandi 30. október næstkomandi .
Sama dag verður opnuð ein stærsta einkasýning íslensks ljósmyndara sem sett hefur verið upp hérlendis í Gerðarsafni í Kópavogi .
Þar verða sýndar myndir úr bókinni Veiðimenn norðursins , myndir frá Grænlandi og Norður-Kanada , í sölunum á efri hæð .
Í sal niðri verður sýnt verkefnið Andlit aldanna , ljósmyndir Ragnars af ísjökum úr Jökulsárlóni á Breiðamerkursandi sem hann hefur unnið að um árabil .
Þar verður í fyrsta sinn verkefnið sýnt í heild sinni hérlendis með myndbandsverki sem unnið er upp úr ljósmyndunum með tónlist eftir Sigur Rós .
Þessar myndir voru sýndar á stórri sýningu í Sjanghæ nýverið og mynduðu einnig ytra byrði íslenska sýningarskálans á heimssýningunni .
Myndirnar voru einnig sýndar í húsakynnum Crymogeu nú í vor á Listahátíð og fékk sýningin frábæra gagnrýni í hinu virta tímariti ARTnews .
Þar sagði m.a. : " Framtíðin hefur aldrei virst eins brothætt .
" 