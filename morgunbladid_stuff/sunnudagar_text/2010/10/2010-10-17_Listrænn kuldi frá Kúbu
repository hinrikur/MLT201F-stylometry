Fornbílar í misgóðu ásigkomulagi eru stór hluti af hinni rómantísku ímynd Kúbu og það er varla til sá ferðamannabæklingur eða ferðaumfjöllun í fjölmiðlum um þessa eyju í Karíbahafinu sem ekki sýnir eins og einn gamlan amerískan kagga frá sjötta áratugnum í fullri notkun á hinum grotnandi götum í Havana .
Ástæðuna þekkja flestir , viðskiptahömlur nágrannans í norðri en það sem fæstir hafa kannski leitt hugann að er að sömu sögu má segja um hinn lítilláta heimilisísskáp sem er mun mikilvægari græja í heitu loftslagi en átta gata tryllitæki úti á götu .
Kúbanir eru stoltir af hæfni sinni í að geta haldið stórum , háværum og orkufrekum ísskápaskrímslum frá sjötta áratugnum gangandi með hugviti og kænsku líkt og hinum forna bílaflota .
Þessi skrímsli bera nöfn á borð við Frigidaire , Westinghouse , Philco og Kelvinator en nú er í gangi orkusparnaðarátak á Kúbu og unnið að því að skipta hinum öldnu kæliskápum út og því duttu nokkrir listamenn niður á þá hugmynd að kjörið væri að gera þá ódauðlega með aðstoð listagyðjunnar .
" Gömlu amerísku ísskáparnir á Kúbu hafa flestir þjónað mörgum ættliðum og eru því eins og hver annar heitt elskaður fjölskyldumeðlimur , " sagði Eduardo Roca , kúbanskur myndlistarmaður sem dags daglega segist vera kallaður " Choco " .
Choco er myndlistarmaður af gamla skólanum , málar yfirleitt með olíu á striga en að þessu sinni sýnir hann verk sem unnið er með olíu á ísskáp .
Ísskápasýningin er nú á flakki um heiminn og er styrkt af kúbönskum listasjóði sem nefnist Havana 7 Cultura sem er fínna nafn yfir rommverksmiðjuna og kostunaraðilann Havana Club .
Sýningin nefnist einfaldlega 53 Neveras Convertidas En Arte eða 53 ísskápar umbreyttir í list og segir sá titill í raun allt sem segja þarf .
Sá sem þetta ritar datt inn á sýninguna í glæsilegum miðasölu- og forsal lestarstöðvarinnar Estació de França í Barcelona .
Lestarfarþegar sem og listunnendur og villuráfandi ferðamenn þvældust um á milli skápanna sem voru á víð og dreif um salinn og þar rakst ég einnig á nokkra úr hópi listamannanna , þar á meðal þá Mayito og Choco .
Sýningin hafði verið í Sevilla og var á leið heim til Kúbu í stuttan stans áður en förinni verður haldið áfram til Suður-Kóreu og hugsanlega New York .
Hinir svölu Kúbönsku listamennirnir tilheyra hópi listamanna sem búa og starfa í Havana , þeir eru fimmtíu og fimm talsins og kalla sig Hinir svölu eða " Los frios " og það er hann Mario González , oftast nefndur " Mayito " , sem er leiðtogi þeirra .
Hann hóf að vinna með gamla ísskápa árið 2005 í samstarfi við félaga sinn Roberto Fabelo þegar Fidel Castro lét það verða eitt af sínum síðustu embættisverkum ( áður en Raoul bróðir hans tók við af honum ) að bjóða fólki nýja og sparneytnari kínverska ísskápa .
Kastró keypti ríflega 300 þúsund ísskápa frá Kína og bauð almenningi að kaupa þá með afborgunum í þeirri von að spara orku og hafa gömlu ísskáparnir verið teknir upp í þá nýju og settir í endurvinnsluna .
Mayito segist vonast til þess að eitthvert safn eða listunnandi kaupi sýninguna í heild sinni .
Hann segir að það væri synd að selja skápana sem einstök listaverk , þeir eigi heima sem ein heild í sýningu sem sé stolt verk sem segi margt um kúbanska arfleifð .
Ísskáparnir á sýningunni taka á sig ýmsar myndir og umbreytast í hin ótrúlegustu farartæki sem og áróðursvélar , óræðar eggjavélar , líkkistur , glymskratta og abstrakt skrímsli og fræg kennileiti frá Havana .
" Ískápurinn er mikilvægt tæki í heitu landi og oft snýst fjölskyldulífið meira og minna í kringum ísskápinn og innihald hans .
Á hverjum degi sótti fólk sér svalandi drykki og næringu úr þessum skápum og við viljum heiðra þessa vinnujálka með því að segja eitthvað um Kúbu á listrænan hátt með þá sem okkar miðil , " sagði Choco og brosti út í bæði .
En hvað finnst listamönnunum um að ganga til samstarfs við kostunaraðila og stórfyrirtæki á borð við rommframleiðandann ? " Við settum þessa sýningu saman óháð öllum kostunaraðilum og síðan gerir rommverksmiðjan okkur kleift að sýna verkin úti um allan heim .
Sýningin vekur athygli og allir njóta góðs af .
Ég finn enga togstreitu innra með mér sökum þessa samstarfs .
Það er gott fyrir alla sem hlut eiga að máli , " sagði Choco og brosti enn breiðar en áður sem stingur ögn í stúf við hinn alvarlega svip sem hann setur upp fyrir myndatökuna .
" Verkin voru öll unnin í stórum sal sem við höfðum afnot af og komu listamennirnir saman og hjálpuðust að við hugmyndavinnuna og útfærslu á hugmyndunum og einnig komu okkur til aðstoðar færir vélsmiðir og tæknimenn , " sagði Mayito .
" Það myndaðist skemmtileg stemning , við hittumst á föstudögum og létum sköpunargleðina taka öll völd .
Sumir skápanna eru samstarfsverkefni tveggja eða fleiri listamanna , " sagði hann að lokum .
