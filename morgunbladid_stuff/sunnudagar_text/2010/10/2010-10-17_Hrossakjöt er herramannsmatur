Þá er komið að árlegu hrossablóti okkar Skagfirðinga hjá Svönu og Tótu á Hótel Varmahlíð í samstarfi við Sögusetur íslenska hestsins .
Það er við hæfi að aðrir landsmenn taki þátt í þessari skemmtilegu veislu sem löngu er orðið uppselt í með því að elda folaldakjöt á grillinu sem fer nú væntanlega von bráðar að fá hvíld eftir gott grillsumar .
Einhverjum gæti þótt það skrítið að Skagfirðingar sem oft eru taldir bestu vinir hestsins geri þetta , en það sýnir vel hvað Skagfirðingar eru opnir og jákvæðir , þeir flykkjast á hverju ári til að borða margrétta kvöldverð sem búinn er til úr afurðum íslenska hestsins .
Sumir hér á höfuðborgarsvæðinu eru með glósur á hestamenn um að þeir séu að leika sér með matinn en ég held að þetta fari bara vel saman og rétt sé að njóta matarins til fullnustu eins og garðyrkjubændur sem nostra við matjurtirnar sumarlangt og uppskera síðan að hausti .
Hrossakjöt er og hefur lengi verið herramannsmatur hér á Íslandi sem og annars staðar , til dæmis borga Norður-Ítalir meira fyrir kílóið af góðu hrossakjöti en nautakjöti .
Einnig má nefna að í Asíu þykir vel feitt hrossakjöt sérlega góður matur .
Ég hef oft baunað því á Húsvíkinga að þeir ættu að taka Skagfirðinga sér til fyrirmyndar og halda almennilega hvalaveislu þar sem hvalaskoðun , hvalaréttir , hvalasögur , hvalarímur , hvalasöngvar og annað tengt ræður ríkjum , en það er önnur saga .
Hér á eftir kemur skemmtileg grilluppskrift fyrir lengra komna : Beikonvafðar heilgrillaðar hrossalundir með perlulauk , sveppum , grilluðum kartöflum og rauðvínssósu fyrir 4 til 6 manns 1,5 kg hrossalundir ½ kg beikon ( fitulítið ) 6 stk. bökunarkartöflur ( stórar ) 200 g sveppir ( litlir ) 250 g perlulaukur ( ferskur ) 2 msk .
rósmarín ( ferskt ) 3 msk .
timjan ( ferskt ) 1 fl rauðvín 100 g smjör 1 dl ólífuolía ½ dl rauðvínsedik ½ l nautasoð Hreinsið sinina af lundunum og vefjið beikonsneiðunum þétt utan um kjötið .
Gott er að gera þetta kvöldið áður og pakka lundunum þá vel inn í plastfilmu .
Hitið upp að suðu helminginn af rauðvíninu ásamt helmingnum af edikinu , ögn af rósmarín og salti .
Setjið perlulaukinn ( óflysjaðan ) út í rauðvínsblönduna og geymið í kæli yfir nótt .
