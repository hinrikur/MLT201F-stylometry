Apaplánetu-ævintýrið hófst með klassíkinni sem bálkurinn dregur nafn sitt af og ól af sér fjórar framhaldsmyndir sem gerðar voru á árunum 1971-74 .
Allar nutu þær umtalsverðra vinsælda , fyrst í bíó , síðan á myndböndum og -diskum .
Þá voru gerðir sjónvarpsþættir og endurgerð frummyndarinnar var sýnd árið 2001 .
Hún þótti mislukkuð , jafnvel þó að sjálfur Tim Burton sæti keikur í leikstjórastólnum .
Fox-kvikmyndaverið hefur löngum verið meðvitað um vannýtta möguleika lífseigs efnisins og nú hefur Peter Chernin , fyrrverandi æðsti maður þess , ákveðið að leggja enn á ný til atlögu við fyrirbrigðið – sem verður jafnframt hans fyrsta kvikmynd sem sjálfstæður framleiðandi .
Umrædd mynd nefnist Rise of the Apes og verður frumsýnd á besta aðsóknartímanum að ári , eða 24. júní .
Um er að ræða forsögu eða undanfara ( prequel ) myndbálksins og mun athyglin beinast að vísindamanninum Will Rodman ( James Franco ) , sem hefur verið að þróa lyf til lækninga á Alzheimer-sjúkdómnum og reynt þau á öpum .
Ekki er að sökum að spyrja ; allt fer úrskeiðis .
Svo fer að aparnir taka yfir Móður jörð þegar aðaltilraunadýrið , Caesar ( Serkis ) , tekur að sýna yfirburðagáfur og forystuhæfileika .
Auk Francos leika Tim Felton ( Harry Potter-myndirnar ) , Brian Cox , John Lithgow , Freida Pinto ( Slumdog Millionaire ) og fyrrgreindur Andy Serkis ( Gollum í Hringadróttins-þrennunni ; Kong í King Kong 2005 ) í formyndinni , sem er leikstýrt af Rupert Wyatt .
Hann er kunnur handritshöfundur og kvikmyndatökumaður en á fá leikstjórnarverk að baki og lítt þekkt utan The Escapist ( ' 08 ) .
Chernin hefur í hyggju að framleiða nýjan bálk ef nýja upphafið malar gull .
saebjorn@heimsnet.is 