Tuttugasta og fyrsta öldin hefur verið gjöful gömlu kempunni honum Clint Eastwood .
Þótt kominn sé á þann aldur sem flestir kjósa að fara að gíra sig niður er engan bilbug að finna á karlinum , þvert á móti er hann hægt og bítandi orðinn einn merkasti kvikmyndagerðarmaður samtímans .
Eftir áratugi í misjöfnum myndum hefur Eastwood tekið sér tak og snúið sér að nýjum og áhugaverðum viðfangsefnum þar sem gætir mikillar fjölbreytni eins og sjá má þegar rennt er yfir helstu myndir þessa ódrepandi töframanns síðasta áratuginn : Gran Torino ( ' 09 ) ; Letters From Iwo-Jima ( ' 06 ) ; Flags of Our Fathers ( ' 06 ) ; Million Dollar Baby ( ' 04 ) og Mystic River ( ' 03 ) , svo eitthvað sé nefnt .
Ný mynd frá Eastwood er einfaldlega orðin einn af stórviðburðunum í kvikmyndaheiminum .
Enn á sigurbraut Svo er að sjá af því orðspori sem fer af nýju myndinni , Hereafter , sem er frumsýnd núna um helgina í Vesturheimi , að sá gamli sé enn á sigurbraut .
Hereafter hefur verið viðruð á kvikmyndahátíðum að undanförnu , m.a. í Toronto og New York , og hlotið frábæra dóma hjá mörgum af virtustu gagnrýnendunum .
Eins og nafnið bendir til fæst Eastwood að þessu sinni við yfirnáttúrlega hluti , veltir fyrir sér hvað tekur við eftir jarðvist okkar dauðlegra manna .
Hvort við eigum annað líf í vændum er ráðgátan mikla , hins vegar hefur leikstjórinn þegar tryggt sér ódauðleika í sögunni .
Eastwood hefur hingað til fengist mestmegnis við jarðbundnar persónur , líkt og vestrahetjur mynda Leones , Dirty Harry og nú síðast Kowalski í Gran Torino , allir hafa þeir staðið óhagganlegir andspænis dauðanum án minnstu bollalegginga um hvað bíði " hinum megin " .
Hereafter fléttar á hinn bóginn saman sögum af þremur einstaklingum sem hafa velt dauðanum mikið fyrir sér , en þeir eru Marie ( Cécile de France ) , frönsk blaðakona , sem var hætt komin í flóðbylgjunni sem skall á Austurlönd fjær árið 2004 ; George ( Matt Damon ) , maður úr verkamannastétt sem er gæddur umtalsverðum miðilshæfileikum – hvort sem honum líkar betur eða verr .
Sá þriðji er Marcus ( Frankie McLaren ) , breskur skólastrákur , sem vill ólmur komast í samband við látinn tvíburabróður sinn .
Fólkið hittist og sögur þess tengjast á bókakaupstefnunni í London , af öllum stöðum .
Enginn er skotinn , enginn er laminn .
Gamli naglinn að mýkjast ? Það skyldi þó ekki vera að gamli naglinn sé að mýkjast ? Þá yrði einhver fyrir vonbrigðum , svo mikið er víst .
Aðspurður segir Eastwood vera að fást við málefni sem allir velti fyrir sér af og til .
Hvort líf sé eftir dauðann og hverju það líkist .
Öll helstu trúarbrögð heims takist á við spurninguna , en einn af kostum handritsins segir hann vera andlegar pælingar án ákveðins trúarstimpils .
Það sem hreif hann þó mest var sögumennskan , það sé komið inn á nýlega atburði líkt og flóðbylgjuna sem skall á Austur-Indlandsskaganum og víðar fyrir sex árum og sprengingar hryðjuverkamanna í London og þeir tengdir spurningunni um framhaldslíf .
Enn fremur fámál aðalsöguhetjan , George , sem sé jafnan forvitnileg því hún sé fjarri því að vera þakklát fyrir þá sérstöku hæfileika sem hún hefur til að bera .
Höfundur handrits Hereafter er Peter Morgan , kunnastur fyrir verk sín um breska kóngafólkið ( The Queen , The Other Boleyn Girl ) og leikritið Frost / Nixon , sem var kvikmyndað .
Hann hefur mun meiri reynslu og áhuga á eilífðarmálunum en leikstjórinn .
Það sem kveikti hugmyndina að myndinni var lestur bókarinnar If the Spirit Moves You : Life and Love After Death , eftir Justine Picardie , breska blaðakonu sem tók dauða ungrar systur sinnar ákaflega nærri sér .
Hún heimsótti sálarrannsóknarfélög , miðla og einstaklinga sem töldu sig færa um að taka upp raddir framliðinna .
Bókin vakti Morgan til umhugsunar um hvað við vitum lítið um það sem gerist eftir dauðann í samanburði við þá þekkingu sem við höfum aflað okkur um lífið áður en það fæðist .
Úr þessu þekkingarleysi reynir hann að bæta í handritinu .
Átti ekki von á miklum viðbrögðum Skriftirnar fóru að ganga betur eftir að Morgan missti vin sinn , það ýtti við honum í vangaveltunum um viðfangsefnið .
Þegar hann var orðinn ánægður með árangurinn fór hann með verkið á fund framleiðandans Kathleen Kennedy , sem hefur m.a. unnið mikið og lengi með Steven Spielberg .
Morgan átti ekki von á miklum viðbrögðum en Hereafter minnti Kennedy á The Sixth Sense , og hafði samband við leikstjóra myndarinnar , M. Night Shyamalan .
Hún var stödd hjá Spielberg sem hlustaði á samtalið og líkaði greinilega það sem hann heyrði .
Spielberg fékk handritið lánað , las það yfir og gerði talsverðar athugasemdir sem Morgan tók umsvifalaust til greina .
Það varð úr að Spielberg spurði höfundinn hvort hann mætti sýna verkið vini sínum Clint .
Það næsta sem Morgan vissi var að Eastwood hafði fest kaup á kvikmyndaréttinum nokkrum mánuðum síðar og var að hefja tökur á óbreyttu handritinu .
Hann reiknaði með að miklar umræður færu í gang milli hans og leikstjórans og bjó sig undir endurvinnslu , en af því varð ekki .
Það sem menn sjá á tjaldinu er Hereafter rétt eins og myndin var skrifuð af Morgan .
Sem fyrr segir er verið að frumsýna Hereafter vestan hafs núna um helgina en Evrópufrumsýningar eru ráðgerðar í byrjun næsta árs .
Hún verður sýnd hérlendis um mánaðamótin janúar / febrúar – þegar búið er að tilkynna óskarsverðlaunatilnefningarnar .
