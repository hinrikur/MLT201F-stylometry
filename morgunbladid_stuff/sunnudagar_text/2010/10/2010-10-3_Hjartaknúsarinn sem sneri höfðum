Hann var svo myndarlegur að konur snerust á hæli þegar hann gekk framhjá þeim .
" Væri ég indíáni hefðu menn kallað mig Snýr Höfðum , " gantaðist hann einhverju sinni .
Þannig maður gat aldrei orðið annað en kvikmyndastjarna .
" Alveg frá því ég var unglingur veitti fólk mér athygli .
Ég vil ekki vera hrokafullur en ég hafði þetta allt .
Hef þetta allt .
Fáir menn í sögunni hafa búið við eins mikil forréttindi og ég , " sagði Tony Curtis í viðtali fyrir nokkrum árum .
Háfleyg og einföld lýsing á litríku lífshlaupi en eflaust hefur gamli hjartaknúsarinn hitt naglann á höfuðið .
Nú er hann allur , blessaður .
Curtis andaðist á heimili sínu í Nevada-ríki á miðvikudag , 85 ára að aldri .
Líf Bernards Schwartz , eins og hann var skírður , var þó enginn dans á rósum í bernsku .
Foreldrar hans voru blásnauðir innflytjendur frá Ungverjalandi , faðirinn vann fyrir sér sem skraddari á Manhattan en móðirin þjáðist af geðklofa og lagði hendur á syni sína þrjá .
Annar bræðranna varð barnungur undir flutningabíl og dó en hinn ól manninn lengst af á geðsjúkrahúsi .
Schwartz-fjölskyldan voru gyðingar og þurfti Bernard hinn ungi að hafa varann á ætti hann leið inn í önnur hverfi .
" Ég lærði snemma að ganga eins og Ítali eða Þjóðverji , eftir því hvar ég var staddur , " rifjaði hann upp síðar .
Segið svo að lífið sé ekki leikur ! Bernard Schwartz var ósáttur við nafn sitt og um tíma vildi hann ekki heldur að fólk vissi að hann væri gyðingur .
Þess vegna skipti hann um nafn .
Hann átti ættingja sem báru eftirnafnið Kurtz , enskaði það , og eiginnafnið sótti hann í fyrstu skáldsöguna sem hann hafði lesið , " Anthony hinn fjandsamlegi " .
Sumsé : Tony Curtis .
" Fullkomið nafn .
" Curtis lagði til skamms tíma stund á leiklistarnám í New York en Hollywood dró hann fljótt til sín .
Þar voru margir kallaðir en fáir útvaldir .
" Stúlkurnar þurftu að krjúpa svo oft að þær voru allar með hnéhlífar .
Sumir strákanna líka .
Þannig gengu hlutirnir fyrir sig .
Ég þurfti hins vegar aldrei að hafa fyrir þessu , " rifjaði hann upp .
Curtis og kvikmyndatökuvélin , það var ást við fyrstu sýn .
" Þegar enginn sá til tók ég utan um hana , strauk henni blítt og sagði : Ég elska þig ! " Það var örugglega gagnkvæmt .
Kann hvorki að syngja , dansa né leika Fyrsta myndin sem Curtis lék í var Criss Cross árið 1949 , síðan komu þær á færibandi enda var hann á föstum samningi hjá Universal-kvikmyndaverinu .
Lítið reyndi þó á leikhæfileikana fyrstu árin , Curtis brosti bara og bar sig vel .
Og umsagnirnar voru eftir því : " Kann hvorki að syngja , dansa né leika .
" Curtis lét þetta ekki á sig fá í fyrstu enda fékk hann vel borgað og naut hylli glæstra meyja .
Hann kveðst fyrst hafa gert sér grein fyrir því að hann væri kvikmyndastjarna þegar hann gekk framhjá pylsuvagni nokkrum í New York og ókunnug stúlka galaði : " Hei , þarna er Tony úr bíómyndunum ! " " Því gleymi ég aldrei , " sagði hann síðar .
Smám saman óx Curtis fiskur um hrygg , hlutverkin dýpkuðu og umsagnirnar bötnuðu .
Sæti strákurinn gat þá leikið eftir allt saman .
Vendipunkturinn er yfirleitt talinn hafa verið Trapeze árið 1956 , þar sem Curtis lék á móti Burt Lancaster og Ginu Lollobrigida .
Eftir það lá leiðin hratt upp á við með myndum á borð við Sweet Smell of Success og The Defiant Ones , þar sem Curtis fékk sína fyrstu og einu óskarstilnefningu .
Hátindinum náði hann svo árið 1959 með Some Like it Hot , sem almennt er talin með betri gamanmyndum sem gerðar hafa verið .
Curtis er þar óborganlegur ásamt Jack Lemmon og goðsögninni sjálfri , Marilyn Monroe .
Af alvarlegri hlutverkum má nefna The Outsider og The Boston Strangler sem báðar voru byggðar á sönnum atburðum .
Giftist sex sinnum og missti son sinn Tony Curtis gekk að eiga sex konur um dagana .
Að vísu aðeins eina í einu .
Frægust eiginkvenna hans var sú fyrsta , leikkonan Janet Leigh , en með henni eignaðist hann dæturnar Kelly og Jamie Lee , sem báðar fetuðu í fótspor foreldranna á hvíta tjaldinu .
Curtis og Leigh skildu árið 1962 eftir ellefu ára hjónaband .
Enda þótt hann hafi síðar viðurkennt að hafa haldið framhjá henni sá Curtis verulega eftir Leigh .
" Ég var ekki nóg fyrir Janet .
Það særði mig hjartasári .
" Því næst kvæntist Curtis hinni sautján ára Christine Kaufmann sem lék með honum í kvikmyndinni Taras Bulba og gat með henni aðrar tvær dætur .
Það samband stóð þó stutt .
Þá kom röðin að Leslie Allen , Andriu Savio , Lisu Deutsch og loks Jill Vandenberg Curtis , sem hann var giftur til dauðadags .
42 ára aldursmunur var á hjónakornunum .
Curtis varð fyrir miklu áfalli árið 1994 þegar 23 ára gamall sonur þeirra Allen , Nicholas , lést af völdum heróínneyslu .
" Sem faðir jafnar maður sig aldrei á slíku áfalli .
Hann er stöðugt í huga mér , " sagði Curtis síðar .
