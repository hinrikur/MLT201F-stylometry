06.30 Vaknaði við vekjaraklukkuna , nennti ekki alveg strax á fætur og setti á snús .
07.10 Er ekki til setunnar ( legu ) lengur boðið og ég dreif mig í sturtu og því næst í vinnufötin .
Hreinsaði kassann hennar kisu og gaf henni hreint vatn og snaraðist svo út og tók ruslið í leiðinni .
Er ég var komin út í bíl á leið í vinnu uppgötvaði ég að gemsinn hafði orðið eftir heima og varð bara svo að vera .
07.45 Mætt í vinnu og fór með næturvaktinni yfir vaktina .
08.00 Klefar fanga aflæstir og þeim heilsað .
Tínast þeir á fætur einn af öðrum í morgunmat og fá síðan morgunlyf sín .
09.00 Vinna hefst í vinnusal en þar eru unnin létt verk , svo sem að líma saman möppur úr pappa eða búa til barmmerki .
Einn hefur með höndum ræstingu í sameign hússins og annar þvær þvott í þvottahúsi fyrir húsið og nokkra aðra staði .
Unnið er til ellefu að frádreginni tíu mínútna pásu .
Rafvirki og smiður komu rúmlega níu að laga ljós og smíða áfellu á spegil í íþróttasal sem hafði brotnað stuttu áður .
11.00 Upp úr ellefu faxa ég pöntun til einnar verslunar bæjarins , matarpöntun fanga sem þeir hafa tekið saman og kemur í hús daginn eftir .
En þeir elda sjálfir sinn mat .
Við verðirnir fáum hins vegar matinn okkar sendan á bakka til okkar og rennur hann í hlað til okkar rúmlega hálftólf .
12.00 Eftir að hafa matast gef ég föngum hádegislyf þeirra og fer síðan og litast um í útivistargarði , opna síðan dyr að garðinum og kalla upp útivist í kallkerfi hússins , en hún varir í klukkutíma .
Veðrið er eins og á ljúfum vordegi og tekinn er léttur körfuboltaleikur og gengið rösklega áður en haldið er aftur inn og til vinnu .
Unnið er til þrjú með einni tíu mínútna pásu .
13.00 Fangaflutningsmenn koma um eitt og flytja einn fanga í dóm og koma tæpum klukkutíma síðar aftur með hann í hús .
Sálfræðingur Fangelsismálastofnunar kemur rétt áður en vinnu lýkur og ræðir við þau sem skráð eru á lista hans í rúma þrjá tíma .
16.00 Seinni útivist dagsins er upp úr fjögur og er hún um hálftími .
Ein heimsókn var skráð til fanga í dag en gestur hans afboðaði sig vegna flensu sem virðist vera að ganga þessa dagana .
Eftir útivist fara margir í líkamsræktarsalinn og að því loknu er eldaður kvöldmatur .
20.00 Vakt mín er 12 tímar og lýkur henni klukkan átta og held ég þá heim á leið .
Er ég lít á gemsann eru þar nokkur símtöl , þar á meðal ein vinkona mín sem hafði eldað mat og datt í hug að færa mér .
Kom hún færandi hendi og sátum við og spjölluðum og hlustuðum á tónlist fram til klukkan ellefu er hún fór heim og ég í háttinn fyrir næstu vakt að morgni klukkan átta .
Vonandi að hún verði jafn róleg og í dag .
