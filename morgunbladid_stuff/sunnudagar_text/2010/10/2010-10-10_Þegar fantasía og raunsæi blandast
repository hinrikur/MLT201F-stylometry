Á meðan Aurelíanó Búendía liðþjálfi stóð andspænis aftökusveitinni átti hann eftir að minnast löngu liðna kvöldsins , þegar faðir hans leiddi hann sér við hönd og sýndi honum ísinn .
Macondo var þá smáþorp með tuttugu húsum úr leir og pálmafléttum ...
Þannig hefst Hundrað ára einsemd , mesta skáldverk kólumbíska rithöfundarins Gabriel García Márques ( 1928 ) .
Sagan sem skipti sköpum þegar hann hlaut Nóbelsverðlaunin árið 1982 fyrir " sögur þar sem fantasía og raunsæi blandast saman í þéttofnum skáldskap sem endurspeglar líf og baráttu heillar heimsálfu , " eins og Nóbelsnefndin sænska komst að orði .
Hundrað ára einsemd kom fyrst út á íslensku árið 1978 , í snilldarþýðingu Guðbergs Bergssonar .
Hér sem annars staðar sló bókin í gegn ; suðurameríska töfraraunsæið , eins og García Márques framreiddi það , var eitt vinsælasta bókmenntaform þessara ára .
Íslendingar voru virkir þátttakendur í þeirri bylgju , enda Guðbergur þá í ham við að þýða merkilegar suðuramerískar skáldsögur .
Sagan kom aftur út hér á landi í kilju árið 1993 og er þetta þriðja útgáfan , sem Erlend klassík .
Hundrað ára einsemd er líka ein þeirra bóka sem verða að vera fáanlegar á hverjum tíma , og allir lesendur verða að kynnast , því þetta er án efa ein merkasta og mikilvægasta skáldsaga 20. aldar .
Einskonar stef við Mósebók Í Hundrað ára einsemd er sögð saga nokkurra kynslóða Búendía-fjölskyldunnar .
Ættfaðirinn Jose Arcadío Búendía , sem " var gæddur því taumlausa ímyndunarafli , sem nær ævinlegra lengra en snilld náttúrunnar , jafnvel töluvert lengra en kraftaverk og galdrar " , leiðir fólk sitt yfir heiðalönd á flótta undan syndinni og stofnar bæinn Macondo .
Eins og Guðbergur Bergsson bendir á í fróðlegum eftirmála , er biblíulegur blær yfir frásögninni , enda er hún einskonar stef við Mósebók .
Í sögunni er fjallað um nokkrar kynslóðir Búendía-fjölskyldunnar ; frásögnin er ekki línuleg heldur byggist á nokkrum tímaplönum , en gerist öll innan bæjarins sem þenst smám saman út eftir því sem árin líða .
Um leið og rakin er saga fjölskyldunnar er óbeint sögð saga Kólumbíu og Suður-Ameríku síðustu öldina ; vísað er til styrjalda og stjórnmálaátaka og þess hvernig umheimurinn þrýstist smám saman inn í Macondo , en ætíð kynnist lesandinn þessum hræringum í gegnum líf og dauða fjölskyldumeðlimanna .
" Hundrað ára einsemd er lokaður heimur , hringlaga eins og tíminn , " skrifar Guðbergur .
Bókin er full af táknum og allskyns furður eru jafn réttháar og það sem hefðbundnara má teljast .
Hringur sögunnar lokast þó í lokin og óviðráðanleg náttúruöflin ráðast gegn fyrirheitnu borginni sem í upphafi sögunnar var einungis þorp með um tuttugu húsum .
Sannkölluð lestrarnautn Ég man enn undrunina og það sem kalla má lestrarunaðinn , þegar ég las Hundrað ára einsemd í fyrsta skipti , skömmu eftir að hún kom út á íslensku .
Fyrir nokkrum mánuðum las ég hana enn einu sinn ; það gerist ekki oft við lestur , þótt ég hrífist af verkum , að þau komi út á mér gæsahúð – enda dregur líklega eitthvað úr hrifnæminu með aldrinum .
Það gerðist þó nokkrum sinnum þegar ég las bókina að nýju , að ég fékk þennan nautnahroll – þessi saga var enn betri og heilsteyptari en mig minnti .
Hundrað ára einsemd er eitthvert áhrifamesta skáldverk sem hefur komið út í íslenskri þýðingu .
Hér er einn mesti höfundur 20. aldar í sínu allra besta formi og verkið hefur haft gríðarleg áhrif á lesendur um allan heim .
Þetta er bók sem ætti að vera hverjum fullorðnum manni skyldulesning .
