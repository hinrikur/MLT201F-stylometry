Ég pældi nú ekki í því fyrr en bara nýlega en það gerðist ansi margt hinn 20. apríl árið 1971 .
Gott og slæmt .
Handritin komu til að mynda heim með danska varðskipinu Vædderen , sem var gott .
Bækurnar sem Danir höfðu eignað sér komu loksins til síns heima .
Undirritaður fæddist svo þennan sama dag .
Mörgum finnst það sennilega ekkert svo merkilegt .
Nema mömmu náttúrlega .
Eða maður svona gengur út frá því .
Adolf nokkur Hitler fæddist líka þennan sama dag , sem var slæmt .
Og allmörgum finnst það sennilega ekkert svo merkilegt .
Nema kannski Klöru Hitler .
Henni hlýtur að hafa fundist það merkilegt þegar hann Addi litli fæddist .
Eða maður gengur út frá því .
Eins og öll ár þá var 1971 ekkert öðruvísi .
Það gerist alltaf eitthvað .
Idi Amin varð til dæmis forseti Úganda árið 1971 .
Hann reið nú reyndar ekki feitum hesti frá forsetatíð sinni blessaður eins og kom svo í ljós .
Ljótur strákur hann Idi Amin .
Öllu meira elskandi náungi að nafni Jim Morrison fór í bað í París árið 1971 og dó .
Þá grétu margir .
Óli Jó fór líka í bað árið 1971 en dó ekki og varð forsætisráðherra .
Nú Disney World opnaði dyr sínar í fyrsta sinn suður á Flórída árið 1971 og " restin er saga " eins og Kaninn segir .
Sama dag var reyndar röðin fundin upp .
Árið 1971 fæddist líka górilla að nafni Koko .
Koko vann sér það til frægðar að læra tvö þúsund táknmálsorð .
Sko utanbókar .
En af hverju lærði hún ekki fleiri orð , fyrst hún var byrjuð ? Það eru til allavega fimmtíu þúsund orð í táknmáli .
Koko var greinilega löt górilla .
Á þessu herrans ári vann líka maður að nafni Pablo Neruda Nóbelinn .
Hann orti til dæmis þetta ljóð : Hundurinn minn er dáinn , Ég jarðaði hann í garðinum , Við hliðina á ryðgaðri gamalli vél .
Ég veit ekki hvort hann vann Nóbelinn fyrir þetta tiltekna ljóð , en hann orti líka önnur .
En manneskja fædd árið 1971 , hvaða kynslóð tilheyrir hún ? Er það von að þú spyrjir kæri lesandi , því ég er ekki viss .
Ég meina hvað er hægt að kalla okkur ? Og í framhaldi , hverjar eru hugsjónir okkar ? Fyrir hvað stöndum við ? Hipparnir voru allavega með málstað .
Hver er málstaður minnar kynslóðar ? Bara svona til að finna eitthvað þá mætti svo sem kalla okkur skuldakynslóðina .
Svona í ljósi alls þessa dagana .
Vegna þess að fólk sem er fætt á árunum 1970-1979 skuldar eiginlega allt sem það á í dag .
Og á í rauninni ekki neitt .
Nema sjálft sig .
Og börnin .
Og ekki munum við eiga börnin okkar að eilífu .
Þau munu yfirgefa okkur um leið og þau verða búin að mergsjúga okkur að innan og hefja sitt eigið sjálfstæða líf .
Og ekki er hægt að kalla okkur krútt .
Krúttkynslóðin kom á eftir minni kynslóð .
Áhyggjulausu lopapeysukrúttin sem hafa farið í sjö Interrail-ferðir , fimmtán Airwaves-hátíðir og líta á heiminn sem eitt stórt jurtatespartí .
Og ekki erum við hippar .
Við eigum ekkert sameiginlegt með hippunum .
Nema jú við vorum mörg hver alin upp af hippum .
Og þar setjum við línuna .
Ég held að kynslóðin mín hafi gert þau reginmistök að fæðast mitt á milli tveggja kynslóða með sterkan málstað .
Og svo hefur okkur alltaf vantað einhverja hugsjón .
Við erum meira bara svona fólk sem hefur lagt á sig nám , unnið myrkranna á milli , eignast börn og heimili og svoleiðis .
Og nú stefnir í að við munum tapa öllu takk fyrir , vegna þess að við hugsanlega klikkuðum á hugsjóninni .
Við erum kynslóð án titils , án hugsjónar .
Við getum þó huggað okkur við það að mæður okkar verða sennilega alltaf jafnstoltar af okkur .
