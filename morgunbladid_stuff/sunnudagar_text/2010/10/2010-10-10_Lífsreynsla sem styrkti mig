Ólafur Egilsson sýnir stjörnuleik í kvikmyndinni Brimi .
Hann gerir leikgerðina í Fólkið í kjallaranum sem frumsýnt er í Borgarleikhúsinu í kvöld .
Einnig er hann að vinna að kvikmyndahandriti að víkingamynd ásamt Baltasar Kormáki .
Hann ræðir í viðtali um listina og ólæknandi kvilla sem hann lifir með .
Ólafur Egilsson fær feiknagóða dóma fyrir leik sinn í kvikmyndinni Brimi í leikstjórn Árna Ólafs Ásgeirssonar .
Vesturport kom að gerð kvikmyndarinnar , en á ferli sínum hefur Ólafur átt ríkulega samvinnu við þann hóp .
Spurður um góða dóma segir Ólafur : " Eigum við ekki að segja að ég taki hæfilega mikið mark á gagnrýni , hvort sem hún er góð eða vond .
Það geta verið alls kyns forsendur fyrir því hvernig til tekst , kannski eru þær gagnrýnandanum ekki kunnar , frekar manni sjálfum .
Það gildir að gera sitt besta og standa með því .
Ég legg ekki lengur jafnmikið upp úr því að fá jákvæða dóma .
Auðvitað er það ánægjulegra að hafa meðbyr , sérstaklega þegar maður er sáttur við útkomuna sjálfur , en það fer ekkert endilega alltaf saman .
" Gagnrýnendur hafa farið góðum orðum um Brim , sem gerist að stærstum hluta um borð í skipi .
" Upptökur voru um borð í gömlu skipi , Jóni á Hofi .
Það skip fór reyndar í brotajárn strax eftir myndatökur , sem voru á Faxaflóanum , svo þetta var lokatúr Jóns , " segir Ólafur .
" Ég á sjóara í föðurlegginn , afi minn og nafni , Ólafur Egilsson , var á sjó frá því hann var tólf ára gamall og langafi og langalangafi , Egill og Ólafur , voru sjósóknarar í Njarðvíkunum .
Það átti vel við mig að vera á sjó og ég slapp algjörlega við sjóveiki sem hrjáði nokkra samstarfsmenn mína .
Gunni Færeyingur , sem var vélstjóri hjá okkur , uppnefndi mig sjóarann síkáta þegar ég skellti í mig þriðja kjötsúpudiskinum í hressilegri brælu .
" Alinn upp við að láta vaða Þú ert ekki gamall maður en hefur komið mjög víða við .
Þú gerir leikgerðina fyrir Fólkið í kjallaranum sem nú er sýnt í Borgarleikhúsinu , hefur sinnt búningagerð , meðal annars í Myrkrahöfðingjanum , og ert leikari og leikstjóri .
Þú ert greinilega mjög fjölhæfur .
" Kannski er ég bara svona óskammfeilinn ! Með búningana og leikmyndirnar þá höfum við systkinin alltaf verið miklir föndrarar .
Ætli það sé ekki bara í genunum .
Mamma og pabbi eru mikið handverksfólk .
Það hefur alltaf verið mér mikill innblástur .
Þegar ég var krakki saumaði mamma til dæmis föt á okkur bræðurna , forláta leðurfrakka sem voru fóðraðir með gömlum sængurverum .
Þau stóðu svo í því alla mína uppvaxtartíð að gera upp gamla timburhúsið þar sem við bjuggum , þannig að stöðugt var verið að dytta að og laga , kítta og sparsla , mamma parket- og flísalagði , og ég er alinn upp við það að víla hlutina ekki fyrir mér , heldur ganga í það sem fyrir liggur , láta vaða og krafla sig svo einhvern veginn að landi .
Ég verð alltaf þakklátur fyrir að hafa fengið að koma að leikhúsinu og kvikmyndagerðinni frá ýmsum hliðum .
Þannig öðlast maður ómetanlega innsýn og reynslu .
Þegar ég gerði búningana fyrir Myrkrahöfðingjann var ég nýútskrifaður úr menntaskóla .
Ég hafði verið að vinna í götuleikhúsi Hins hússins í nokkur ár og þar var mikið saumað og meðal annars gerðar brynjur úr kóktöppum og hárkollur úr skúringamoppum og svo framvegis .
Hrafn vissi af þessu og vildi fá mig í þetta verkefni .
Það tók eitt og hálft ár og ég stóð í ströngu , hannaði og saumaði og sútaði og lagðist í alls konar rannsóknir tengdar þessu tímabíli í íslenskri sögu .
Myndin var svo tekin upp um fjöll og firnindi um miðjan vetur og það var eldskírn að komast í gegnum þá vinnu .
Allt í kringum þá mynd var magnað ævintýri og efniviður í ófáar góðar sögur .
" Hvernig var að vinna með Hrafni ? " Okkur Hrafni gekk vel að vinna saman .
Hann er auðvitað goðsögn í lifanda lífi , stór og mikill karakter með sterkar skoðanir og það eru vissulega á honum horn og jafnvel hali líka , ef svo ber undir , en hann á líka til mýkri hliðar og í skapandi hugsun og dirfsku komast fáir með tærnar þar sem hann hefur hælana .
" Sameiginlegur snertiflötur Nú eru foreldrar þínir , Tinna Gunnlaugsdóttir og Egill Ólafsson , mjög þekktir , það sama á við um Hrafn , móðurbróður þinn , og ömmu þína , Herdísi Þorvaldsdóttur .
Hafa þessi tengsl einhvern tíma valdið einhverjum vandræðum á þínum ferli ? " Nei , almennt séð ekki .
Eftir að mamma gerðist þjóðleikhússtjóri fóru einhverjir að hnýta í það að ég og spúsa mín Esther Talía , sem er líka leikkona , störfuðum þar .
Sú gagnrýni er kannski bara í takt við tíðarandannn og stemninguna þessi síðustu ár þar sem menn sjá alls staðar samsæri og spillingu .
En í þessu er því til að svara að við Esther höfum unnið í öllum atvinnuleikhúsum á Íslandi og fjölmörgum frjálsum leikhópum og ég starfaði við Þjóðleikhúsið áður en mamma tók við embætti , við mamma náðum því meira að segja að leika saman í Svartri mjólk sem Kjartan Ragnarsson leikstýrði og þótti ekki takast verr til en svo að ég á verðlaunastyttu uppi í skáp merkta þeirri sýningu .
Í Þjóðleikhúsinu eru það leikstjórar sem velja fólk í sýningar .
Þannig hefur það verið í öllum þeim sýningum sem ég hef tekið þátt í og það er fáránlegt að ætla leikstjórum á borð við Stefán Jónsson , Baltasar Kormák eða Gísla Örn Garðarsson að vera svo metnaðarlitlir listamenn að ráða undirmálsfólk í sýningarnar sínar til að þjónusta einhverja fjölskylduhagsmuni .
Ég held að þeir leikstjórar sem ég hef unnið með kvitti hiklaust upp á það að þeir kalli mig eða fólk mér tengt til samstarfs á faglegum forsendum og ekki öðrum .
Að öðru leyti nýt ég þess að foreldrar mínir eru listamenn .
Listin er sameiginlegur snertiflötur okkar í tilverunni .
Ég hafði áhuga á leikhúslífi frá fyrstu tíð og það er gaman að geta leitað til pabba og mömmu og sótt í þeirra reynslubanka .
Og það sama get ég sagt um ömmu Herdísi .
Við tölum mikið saman um leikhús og náum vel saman .
Þótt hún sé orðin 86 ára er hún í fullu fjöri og vel það .
Við erum að leika saman í Íslandsklukkunni og hún er þar að auki að gera heimildarmynd um helsta baráttumál sitt , takmörkun á lausagöngu sauðfjár á Íslandi , og þar er ég að aðstoða hana .
" Hvert var fyrsta hlutverk þitt ? " Mitt fyrsta hlutverk var í sjónvarpsmyndinni Silfurtunglinu .
Þetta var dramatísk rulla , kornabarn sem deyr .
Fyrsta hlutverk mitt á sviði var svo í Pétri Gaut .
Amma og mamma voru líka í sýningunni sem Þórhildur Þorleifsdóttir leikstýrði , Arnar Jónsson lék Pétur eldri og Þorleifur Arnarsson , sem nú er öflugur leikstjóri , var líka í sýningunni svo þetta var sannkölluð fjölskyldusýning og þótti ekki verri fyrir vikið .
Þá var ég ellefu ára .
Þegar kom svo að því að velja starfsvettvang þá fór ég í leiklistardeild Listaháskólans .
Eftir útskrift fékk ég svosem ekkert sérstakt að gera en tók að mér að gera leikmyndir fyrir sumarsmelli , Grease og Fame .
Eitt sinn hélt ég partí heima hjá mér og þangað kom Gísli Örn Garðarsson , sem ég þekkti úr Listaháskólanum .
Hann sagðist ætla að gera sýningu upp úr Rómeó og Júlíu fyrir Borgarleikhúsið og nýta sér þar sitthvað úr fimleikum .
Hann bauð mér að vera með .
Sex mánuðum síðar vorum við enn að æfa og stunduðum samhliða fimleika í Ármanni .
Við vorum án launa en leikhúsið lofaði okkur sýningarlaunum ef vel gengi .
Guðjón Petersen , sem réð ríkjum í Borgarleikhúsinu , var bjartsýnn á að sýningar gætu orðið nokkrar .
Ég er búinn að leika eitthvað í kringum 350 sýningar í Rómeó og Júlíu vítt og breitt um heiminn og hef samt ekki leikið í öllum þeim sýningum sem hafa verið sýndar .
Þetta var ótrúlegt ævintýri fyrir okkur .
Við vorum í miklu og nánu samstarfi og þarna mynduðust sterk tengsl .
Einhvern tíma þegar ég var krakki spurði ég mömmu af hverju það kæmu svona fáir í heimsókn til okkar .
Þá hafði ég verið í heimsókn hjá vini mínum og á því heimili var mjög mikill gestagangur .
Mamma svaraði því til að þau pabbi væru alltaf að vinna með vinum sínum og eftir vinnudaginn þá færu þau öll heim til sín en vissu að þau myndu hittast aftur í vinnunni .
Þannig var þetta svo með okkur sem unnum við Rómeó og Júlíu , við bundumst miklum vina- og tryggðaböndum .
Í dag gerum við okkur kannski betur grein fyrir því hversu mikil verðmæti felast í þessum vinskap .
Það hefur hjálpað okkur mikið í samstarfinu að eiga fullkomið traust og trúnað hvert annars .
" Kvikmyndahandrit að víkingamynd Þessi hópur sem þú talar um er Vesturportshópurinn sem hefur sýnt bæði hér heima og erlendis , og vakið mikla athygli .
Hver er lykillinn að velgengni Vesturports ? " Gísli Örn er öflugur leikstjóri , drífandi og framtakssamur maður og góður vinur og þau Nína Dögg , kjarninn í Vesturporti , eru mögnuð saman .
Gísli hefur líka mikinn sannnfæringarkraft og á auðvelt með að fá hæfileikafólk til að vinna með sér .
Hann gerir ótrúlega hluti , eins og að hringja í heimsfrægan tónlistarmann og fá hann til samvinnu við lítinn leikhóp frá Íslandi .
Hvað sýningarnar sjálfar varðar þá fann Vesturport kokteil sem virkar og gengur upp , en það skiptir líka miklu máli að vera á réttum tíma á réttum stað með rétta efnið og þar er Gísli meira en lítið naskur og fylginn sér .
Þegar talað er um samstarf verð ég líka að minnast á Baltasar Kormák .
Ég hef unnið undir hans handleiðslu jafnlengi og með Vesturporti , eða síðustu átta árin .
Meðal annars skrifuðum við saman handritið að Brúðgumanum og leikgerðina á Gerplu og unnum saman að uppsetningunni á Ivanov , það var líka fyrir hans atbeina að ég kom að handritinu á Sumarlandinu sem frumsýnd var í haust .
Þessi átta ár höfum við Baltasar líka verið að skrifa kvikmyndahandrit að stórri víkingamynd og það er ómetanlegur skóli að vinna með jafn metnaðarfullum og krefjandi samstarfsfélaga .
Fyrir utan það að Baltasar er listamaður af guðs náð .
Í raun eru átta ár ekki svo langur tími þegar þróun á svona mynd á í hlut .
Auðvitað væri óskandi að þetta færi að komast í tökur , þó ekki væri nema þjóðhagslega , það er verið að tala um milljarða gjaldeyristekur ef af verður .
En þetta tekur sinn tíma , Baltasar hefur alltaf klárað það sem hann tekur sér fyrir hendur og ég held að það verði ekkert öðruvísi með þetta verkefni .
Myndin verður gerð en allt ferlið í kringum hana verður langt , þetta er mynd af þeirri stærðargráðu .
Í heild hef ég verið ótrúlega heppinn með samstarfsfólk , ég gæti talið svo marga upp sem hafa haft áhrif á mig og kennt og bent : Stefán Jónsson , Kjartan Ragnars , Egill Heiðar Pálsson og ég verð eiginlega líka að fá að þakka Magnúsi Geir fyrir gott samstarf í gegnum tíðina , hann leikstýrði mér í tvígang í Herranótt og svo lék ég fyrir hann Fagin í Oliver þegar ég var útskrifaður og hann orðinn leikhússtjóri á Akureyri .
Í kvöld verður svo frumsýnd leikgerð sem ég gerði úr bók Auðar Jónsdóttur , Fólkið í kjallaranum , í Borgarleikhúsinu þar sem Magnús hefur verið að gera góða hluti .
" Ólæknandi kvilli Þú ert í starfi þar sem atvinnuöryggið er sennilega ekki mjög mikið .
Hugsarðu stundum um það ? " Þær áhyggjur komu snemma á ferlinum .
Þegar ég lék í kvikmynd Þráins Bertelssonar , Einkalífi , var ég kominn með vott af skalla .
Það er arfgengur og glæsilegur skalli í fjölskyldu minni , há kollvik og tilheyrandi .
En ég var bara átján ára og þetta þótti nokkuð snemmt .
Mér tókst að ljúka við vinnu mína í kvikmyndinni með sæmilegar lufsur á höfðinu en rakaði þær svo af og skellti mér í leikfélagið í MR af fullum krafti .
Læknar sögðu mér að ekkert væri við þessu að gera , þetta væri sjaldgæfur og ólæknandi kvilli , sem þó lýsti sér ekki í öðru en viðvarandi hárleysi fyrir aldur fram .
Þegar ég var svo í búningavinnu í Myrkrahöfðingjanum féll af mér skegg og aðrar skrokklýjur .
Læknarnir sögðu það sama , ekkert væri við þessu að gera .
Ég var vitaskuld miður mín yfir þessu og sjálfstraustið var ekki upp á marga fiska .
Á þessu tímabili hafði ég sótt um í Leiklistarskólanum og fengið inngöngu .
Ég fór á fund skólastjórans , Gísla Alfreðssonar , og sagðist , fullur af sjálfsvorkunn , ekki eiga þangað erindi svona nauðasköllóttur .
Gísli sagðist ekki hlusta á þetta , sagði að í leikhúsunum væri her manns sem saumaði hárkollur og tilheyrandi .
Og ég tók mark á honum .
Í skólanum blundaði samt alltaf í mér hugsunin : Hvaða markaður er fyrir leikara með svona sérstakt útlit ? Það er kannski þess vegna sem ég fór að hugsa til þess að hafa að öðru að hverfa en leiklistinni .
Auðvitað hefur þetta líklega ýmislegt að segja um það hvaða hlutverk mér bjóðast , en það búa allir leikarar við í einni eða annarri mynd .
Stundum er þetta mínus , stundum plús .
Sænskur förðunarmeistari sem ég vann með fyrir nokkrum árum var til dæmis yfir sig hrifinn af því að hafa svona óskrifað blað , hreinan grunn , til að vinna með .
Í dag lít ég svo á að þessi lífsreynsla öll hafi að vissu leyti styrkt mig , og það held ég að sé kjarni málsins , við eigum að eflast af þeim lykkjum sem lífið leggur á veg okkar .
Á einhverjum tímapunkti ákvað ég að láta þetta ekki krumpa mig á sálinni , þetta yrði útlitseinkenni , ekki karaktereinkenni .
Ég veit að þeir sem lenda í þessu eiga erfitt með að ímynda sér að þetta skipti þá einn daginn ekki miklu máli , sérstaklega þegar börn eða unglingar eiga í hlut , og þetta er kannski erfiðara fyrir stelpur en stráka , en svona er þetta nú samt .
Þetta er yfirstíganlegt og í rauninni smámál þegar frá líður og aðrar stærðir lífsins fara að taka pláss í tilverunni .
Dóttir mín , Ragnheiður Eyja , sem verður fjögurra ára í næsta mánuði , var einhvern tíma að velta því fyrir sér að hún væri með ljóst hár en mamma hennar dökkt , svo leit hún á mig og sagði nokkuð sátt : " Pabbi , þú ert ekki með hár , þú ert bara með haus " og það skiptir meira máli að hafa hann í lagi en það sem á honum sprettur .
" Þú hefur skrifað kvikmyndahandrit og gert leikgerðir , en áttu efni í bók einhvers staðar ? " Já , ég á heilmikið efni .
Ég tek þau skrif regulega upp úr skúffunum , fikta eitthvað við þau , en svo fara þau aftur ofan í skúffuna .
Einhvern tíma var sagt að einungis væru til sjö sögur í veröldinni , og allar skriftir snerust um útfærslu á þeim .
Þú getur sagt mér góða sögu og ég sagt þér góða sögu en hvort sögurnar eiga erindi á svið eða í bíó eða á bók felst í úrvinnslunni , hvernig sagan er sögð , sett fram .
Það er kannski þess vegna sem það skiptir mig ekki öllu máli að eiga upphaflegu hugmyndina .
Það veitir mér nógu mikla ánægju í bili að taka efni og vinna það í dramatískt form .
Þar að auki hef ég meiri ánægju af samstarfi en að sitja einn og vinna .
Ég held að skriftir séu skelfilega einmanalegt starf og ég myndi ekki vilja starfa eingöngu við það , en í bland við leiklistina nærir þetta hvað annað , það er gott að byrja að æfa eða sýna eftir langa törn við lyklaborðið og öfugt .
Þess á milli reynir maður bara að vera til , og gera það besta úr þessu öllu saman .
" 