Sennilega hefðu einhverjir seint trúað því að ríkisstjórn Vinstri grænna og Samfylkingarinnar , með þau Steingrím J. Sigfússon og Jóhönnu Sigurðardóttur í forsvari , ætti eftir að hafa forgöngu um það að gera aðför að þeim í þessu landi , sem síst geta borið hönd fyrir höfuð sér , gamla og sjúka fólkinu á Íslandi .
Það hefur nú samt sem áður ítrekað komið á daginn að þessi ríkisstjórn sem kennir sig við félagshyggju og " norræna velferð " og hefur spangólað um það í rúmlega hálft annað ár að " slá skjaldborg um heimilin í landinu " , gæta hagsmuna þeirra sem minnst mega sín , hefur haft afskaplega litla burði til þess að hrinda hinum góðu áformum í framkvæmd .
Í fjárlagafrumvarpi Steingríms J. Sigfússonar fjármálaráðherra fyrir árið 2011 er enn þjarmað að öldruðum en þar kemur fram að hjúkrunar- og dvalarrýmum aldraðra verður fækkað , þrátt fyrir biðlista .
Ekki verður komist hjá því að skerða þjónustu og mönnun á hjúkrunar- og elliheimilum verður komin að eða jafnvel niður fyrir öryggismörk .
Skera á niður daggjöld vegna hjúkrunarrýma um 1,2% og dagvistargjöldin verða skert um 5% .
Enn er " norræna ríkisstjórnin " að forgangsraða svo kolvitlaust að sómatilfinningu þorra , líklega allra , landsmanna hlýtur að vera gróflegalega misboðið .
Það hefur komið fram , m.a. í máli Einars K. Guðfinnssonar , þingmanns Sjálfstæðisflokksins á Vestfjörðum , að niðurskurðaráform ríkisstjórnarinnar til heilbrigðismála og til hjúkrunar- og dvalarrýma aldraðra njóta ekki stuðnings meirihluta þingmanna á Alþingi .
Nægir það eitt ekki til þess að ríkisstjórnin sjái að sér ? Það hlýtur að hafa gengið fram af fleirum en mér þegar ítrekað var greint frá því í desember í fyrra að lítil hjúkrunar- eða vistheimili aldraðra , úti á landi , svo sem á Akureyri , Djúpavogi og Flateyri , þurftu vegna aðstæðna að breyta starfsemi sinni með þeim hætti , að flytja varð aldraða vistmenn heimilanna annað , það varð að loka og því ekki um annað að ræða en flytja vistmennina á aðrar stofnanir .
Í gamla daga hét þetta að flytja fólk hreppaflutningnum .
Það gat ekki alið önn fyrir sér sjálft , var upp á aðra komið og hafði ekkert um sinn næturstað að segja .
Gamla fólkið sem lenti í þessari ómanneskjulegu meðferð og var ósátt í jólamánuðinum í fyrra , hafði hreiðrað um sig í sinni heimabyggð , til þess að njóta ævikvöldsins , eftir vel unnið lífsstarf , í grennd við vini og ættingja .
Þetta fólk hefur stritað í sveita síns andlitis , alla sína hunds- og kattartíð , lagt grunninn að því þjóðfélagi sem við nutum ávaxtanna af , rausnarlega og dyggilega , allt þar til nokkrir tugir manna fóru með lífsstarf þessa fólks , nánast fjandans til , fyrir örfáum misserum , þar sem lykilorðið að velmegun varð " skuldsett yfirtaka " .
Allir vita í dag hverju slíkir græðgisgjörningar skiluðu okkur hinum í skertum lífskjörum .
Nú skal gamla fólkinu , sem lagði grunninn að því sem við höfum á að byggja á í dag , jafnvel þótt loftbóla útrásarinnar sé dregin frá að fullu og öllu , refsað , með því að ævikvöld þess skal rústað , í þágu hagræðingar og sparnaðar .
Þetta er svo grátlegt að það er þyngra en tárum taki að ræða þessa framkomu við gamla fólkið .
Ef það er eitthvað sem við Íslendingar höfum ekki efni á , við núverandi aðstæður í þjóðfélagi atvinnuleysis , skuldavanda , svartnættis og bölsýni , er það að glata mannúðinni og væntumþykju í garð náungans og því að hugsa um hag þeirra sem ekki eru færir um að gera það sjálfir .
Þótt við sem erum á vinnumarkaðnum og enn í fullu fjöri , þurfum að leggja meira á okkur , til að afstýra slíku , þá verður bara svo að vera .
Ekki satt ? 