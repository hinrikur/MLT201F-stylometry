Breski leikstjórinn John McTiernan má muna sinn fífil fegurri , en þessi heimskunni höfundur úrvals hasarmynda á borð við Die Hard , hefur verið sekur fundinn um að ljúga fyrir dómi í máli einkaspæjarans Anthony Pellicano , sem hefur viðurkennt hleranir og fjárglæfra í hneykslismáli sem skók kvikmyndaborgina .
McTiernan var að hljóta árs fangelsisdóm en það er vægast sagt óvenjulegt að menn af hans stærðargráðu lendi í slíkri óhæfu .
Hinn 59 ára gamli McTiernan laug að alríkislögreglunni árið 2006 um viðskipti sín við Pellicano , sem var réttnefndur einkaspæjari stórstjarnanna í Hollywood .
Pellicano viðurkenndi m.a. að hafa hlerað síma framleiðandans Chucks Roven á sama tíma og McTiernan vann fyrir hann að gerð Rollerball , árið 2002 .
Samkvæmt fréttum er McTiernan talinn hafa sloppið ansi ódýrt frá málinu því hann harðneitaði allri ábyrgð þó hann ætti þess engan kost að afsanna sakargiftir fyrir réttinum .
Þessi eftirsótti kvikmyndagerðarmaður á að baki stórvirki og kassastykki í hrönnum , þ. á m. , hina upphaflegu Predator , The Hunt for Red October , The Thomas Crown Affair endurgerðina : The Last Action Hero , Die Hard ( hans vinsælasta verk ) , og Die Hard With Vengeance , svo eitthvað sé nefnt .
Dómarinn dæmdi leikstjórann að auki til greiðslu á 100 þúsund dala sekt og þriggja ára skilorð auk fangelsisvistarinnar .
Pellicano var dæmdur fyrir tveimur árum fyrir 76 af 77 ákærum og hljóðaði dómsorðið upp á 15 ár bak við múrinn .
Þannig lauk einu umtalaðasta dómsmáli í kvikmyndaheiminum í áraraðir .
McTiernan er eftirsóttur og virtur leikstjóri , sem hóf ferilinn á meistaraverkinu The Long Good Friday ( ' 80 ) , ( sem Paul W. Anderson er að endurgera ) , og var sjálfur að hefja endurgerð spennumyndarinnar Chase , sem Arthur heitinn Penn gerði á sínum tíma .
Pellicano var í innstu klíku fræga fólksins , sem leitaði ósjaldan til hans ef skítverka var þörf , símahlerana , persónunjósna osfrv .
Hætt er við að ferill beggja sé í rúst , en þess má geta að lokum að stjarna McTiernans hefur farið heldur lækkandi undanfarin ár .
saebjorn@heimsnet.is 