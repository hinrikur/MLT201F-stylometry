Tekist er á um aðild Íslands að Evrópusambandinu .
Ekkert er sjálfsagðara en það .
Málefnið er fyrirferðarmikið og áhugavert .
Æskilegast væri og líklegast til árangurs ef umræðan færi fram málefnalega og af sanngirni .
Teflt væri fram hver væri að mati fylgjenda hinn augljósi ávinningur að aðild og á móti hver væri hinn augljósi annmarki .
Því næst gætu fylgjendur gert grein fyrir vonum sínum um hvað að auki gæti orðið jákvætt við aðild og andstæðingar á hinn bóginn upplýst um hvaða bölvun þeir óttuðust að óhjákvæmilega myndi leiða af aðild og þar fram eftir götunum .
Með öðrum orðum væri æskilegt að nokkur sátt gæti verið um tilteknar mikilvægar staðreyndir , þótt tekist væri á um hverjar afleiðingar þeirra yrðu og þó einkum hvort kostir og gallar væru þess eðlis að annað kynni að vega á móti til góðs eða ills .
Ef svo mikilvægt álitaefni mætti nálgast með slíkum hætti væri von til þess að umræðan gerði þeim einum sem verður að gera upp hug sinn að lokum , það er að segja þjóðinni sjálfri , léttara um vik .
Ruglandin í öndvegi Fram að þessu er upplitið allt annað en það ætti að vera og ruglandin hefur verið fyrirferðarmest .
Þeir sem stofna til umræðunnar og átakanna með því að samþykkja aðildarumsókn í bullandi ágreiningi á Alþingi hljóta að bera mesta ábyrgð á því að hún fari ekki þegar á flakk og haldi sig eftir það út og suður .
Víðsfjarri er að þeir hafi risið undir þeirri ábyrgð .
Það er mjög ámælisvert og ekki síst vegna þess að í upphafi vegferðar var látið eins og stefnt væri að því að upplýst umræða ætti að verða meginforsenda niðurstöðunnar .
Hvers vegna hefur svona illa tekist til ? Stór hluti skýringarinnar felst auðvitað í því hvernig til ákvörðunarinnar var stofnað .
Ekkert ríki hefur fram til þessa sent aðildarumsókn til Brussel án þess að ríkisstjórnin öll og mikill meirihluti þingmanna viðkomandi ríkis stæðu heil og óskipt að baki því að sótt væri um og með það að lokamarkmiði að knýja inngöngu fram .
Ekkert ríki hefur nokkru sinni sagt að það sé að sækja um aðild að ESB á þeirri forsendu að það viti ekki hvað í aðild felst og ætli að kynna sér það á meðan á aðildarviðræðum standi .
Og það muni svo fara eftir niðurstöðum í því spjalli hvort lagt verði til við þjóðina hvort gengið skuli í sambandið eða ekki .
Nú hagar því reyndar þannig til að Samfylkingin hefur fyrir löngu gert upp við sig að Íslandi sé fyrir langbestu að ganga í ESB og talsmenn þess flokks hafa oft og mörgum sinnum lýst opinberlega þeirri trú sinni og sannfæringu .
Það er í sjálfu sér ekkert athugavert við það að stjórnmálaflokkur verði þannig heltekinn af einu máli sem allsherjarlausn alls vanda .
En sá flokkur verður þó að beygja sig fyrir því að hann hefur aldrei fengið meirihlutastuðning hjá þjóðinni fyrir þessari pólitísku hugljómun enda hefur viðvarandi stóratvinnuleysi í Evrópu og margvíslegur efnahagslegur vandi annar ekki reynst þau tákn og sannindamerki um þau kraftaverk sem búa í ESB-aðild .
Að auki hefur stór hluti íslensku þjóðarinnar ekki viljað fórna fullveldi sínu fyrir óljósan fagurgala og fyrirheit .
Og þar sem Samfylkingunni hefur ekki tekist að sannfæra nema lítinn hluta þjóðarinnar um ágæti aðildar að Evrópusambandinu hefur flokkurinn þurft að fá einhvern til fylgilags við umsókn um aðild svo hún yrði afhent .
Við það er heldur ekkert að athuga og er reyndar algengt í löndum sem búa við hlutfallskosningar .
Stuðningsflokkarnir eru þá jafnan þeir sem eru jákvæðir gagnvart aðild þótt þeir séu ekki endilega eins ákafir og forystuflokkurinn í málinu .
En á Íslandi er málið ekki þannig vaxið .
Öðru nær .
Og það skýrir ekki síst þær ógöngur sem málið hefur verið í frá fyrsta degi .
Samfylkingin fékk ekki samstarfsflokk til liðs við sig í málinu , sem var hlynntur aðild eða að minnsta kosti veikur fyrir henni .
Svo ótrúlega sem það hljómar þá er hinn burðarflokkur málsins sá flokkur íslenskur sem fyrir margar kosningar , hinar síðustu sem aðrar , birtist kjósendum sem sá stjórnmálalegi merkisberi sem helst mætti treysta til að bregðast ekki í málinu .
En krosstré bregðast sem önnur tré .
Fyrir setu í valdastólum í fáein ár voru forystumenn þess flokks keyptir til að standa að samþykkt á Alþingi um að sækja um aðild að ESB .
Það kom eins og þruma úr heiðskíru lofti og mest var auðvitað kjósendum og félagsbundnum í VG brugðið .
Þeim varð við eins og kaþólskum söfnuðum yrði við ef klerkaþing þeirra myndi afneita Maríu guðsmóður gegn því að fá að ganga þrjá hringi í kringum musterið í Mekka .
Hætt er við að klerkarnir hefðu þurft að gefa flóknar skýringar á þeim drottinsvikum .
Og hæpið er að nokkur skýring hefði dugað .
Og forystumenn VG hafa einnig þurft að útskýra margt vegna sinna einstöku svika og sinnaskipta .
Og þær skýringar hafa ekki haldið vatni , mígleka allar og ekki sjón að sjá þær .
Og þessi forleikur og upphaf málsins marka allan þess ömurlega framgang .
Margir þingmenn VG sem fóru að fyrirmælum forystu sinnar og greiddu atkvæði með aðildarumsókn létu fylgja með hróp um að þeir hefðu aldrei verið meira á móti aðild að ESB en einmitt á því augnabliki svikanna við sannfæringuna og þá kjósendur sem höfðu treyst þeim fyrir fjöregginu .
Ráðherrar í ríkisstjórninni hafa sagt þetta sama .
Samt fór Össur Skarphéðinsson á fund til Evrópusambandsins , belgdi sig út svo sem honum er einum lagið og segir svo að öll ríkisstjórnin standi þétt á bak við umsóknina að ESB .
Af hverju gerði hann þetta ? Hann veit betur .
Hann veit að öll embættismannahjörð ESB eins og hún leggur sig veit betur .
Af hverju varð hann að byrja svona illa ? Sjálfsagt fæst aldrei svar við þessu .
En þetta er ein af mörgum ástæðum þess að talið um " upplýsta umræðu " fer mönnum eins og Össuri Skarphéðinssyni svo illa .
Skjölin upplýsa þann þátt sem leyna átti Í skjölum Evrópusambandsins sem íslenskir nefndarmenn samþykkja segir í yfirskrift að nú fari fram " aðlögunarviðræður " .
Ekki samningaviðræður .
Ekki " kíkja í pakkann " viðræður .
Og Evrópusambandið gengur lengra .
Það segir í sínum leiðbeiningum um það ferli sem nú stendur yfir að varasamt sé og villandi að tala um " samningaviðræður .
" Eftir að land hafi sótt um aðild fari ekki fram " samningaviðræður " þá fari fram " aðlögunarviðræður .
" Veruleiki sambandsins liggi fyrir gagnvart umsóknarríkjum sem öðrum .
Ekki standi til að breyta honum .
Af hverju eru " talsmenn " Íslendinga með þessi látalæti .
Núverandi forystumenn þeirra vilja ganga í Evrópusambandið og ófrávíkjanlegt skilyrði Evrópusambandsins er , sem þeir árétta hreinskilnislega , að þá fari fram aðlögunarviðræður en ekki samningaviðræður .
Þetta liggur fyrir .
Af hverju er það ekki viðurkennt ? Sé óhjákvæmilegt að afbaka slíkar grunvallarforsendur alls málsins af þeirri ástæðu einni að samþykki Alþingis var illa fengið , getur þá nokkurn tímann farið fram " upplýst umræða " ? Er það ekki hluti af blekkingaleiknum að utanríkisráðherra skipar " aðalsamningamann " til að stjórna leiknum fyrir Ísland .
Hefur ESB skipað sinn " aðalsamningamann " til að fara með gagnhlutverkið gagnvart Íslandi ? Nei .
Þeirra maður heitir " stækkunarstjórinn .
" Hann á að sjá um að Íslendingar lúti öllum aðlögunarskilyrðum .
Enginn blekkingaleikur þar .
Þeir verða dregnir fram í dagsljósið Hingað til hafa allir tilburðir forystumanna Samfylkingarinnar miðast við að sveipa aðildarumsóknina og þá meðferð sem hún fær blekkingahulu .
Því skal ekki haldið fram að það geri þessir menn að gamni sínu .
Þeir hljóta að vita að þeir verða fyrr eða síðar afhjúpaðir .
En þeir telja sig sennilega ekki komast hjá því að bera sig þannig að eins lengi og kostur er vegna þess hve umsóknin var illa fengin .
Þeir sveipa málið hulu hvenær sem þeir geta , jafnt í stóru sem smáu .
Þeir vilja ekki horfast í augu við þá staðreynd , frekar en aðrar , að umræða sem fram fer við myrkvaðar aðstæður mun aldrei verða " upplýst .
" En samfylkingarmenn eru því miður ekki einir um að teyma þjóðina út í ófæruna .
Eins og Hjörleifur Guttormsson , fyrrverandi ráðherra , vék að í grein í Morgunblaðinu ber VG " óskoraða pólitíska ábyrgð " á málinu .
Sá flokkur er að þramma með þjóðina í taumi fram og aftur blindgötuna .
Og sjálfur er hann í taumi Samfylkingarinnar .
Sumt er svo einfalt og klárt að það ætti ekki að þurfa að segja það .
Eitt af því er það sem Hjörleifur Guttormsson segir um VG í lok greinar sinnar : " Flokkur sem lýst hefur yfir andstöðu við ESB-aðild getur hvorki sóma síns vegna né siðferðilega leikið áfram tveim skjöldum eins og hann nú gerir .
" 