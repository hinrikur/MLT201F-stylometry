" Við viljum heiðarlegt samfélag , vera gjafmild , muna söguna og leggja rækt við börn og náttúru .
" Óhætt er að taka undir þessi orð Vigdísar Finnbogadóttur , en hún á síðasta orðið í Lesbók Sunnudagsmoggans í dag .
Á þessum umbrotatímum eru Íslendingar lánsamir að eiga forystumann , sem þekkir söguna og tímana tvenna , og beitir sér fyrir þeim gildum , sem hafa löngum mótað íslenska þjóðarsál , án þess að blanda sér í daglegt orðaskak stjórnmálanna .
Það er reyndar athyglisvert , að í viðtalinu gagnrýnir hún tíðarandann í samfélaginu og þá leið sem farin hefur verið , að sundra frekar en sameina .
" En þetta niðurrifstal er dapurlegt .
Það dregur úr okkur kraftinn að tala þjóðfélagið svona niður , í stað þess að segja frá því sem vel gengur .
Við höldum áfram að fiska – og svo stóðum við okkur einstaklega vel í gosinu .
En það hryggir mig að við höldum ekki fastar í hendur hvert annars á svona erfiðum tímum – að við körpum um keisarans skegg .
" Vigdís segir erfitt að við skyldum ekki rísa yfir þær línur sem aðgreina flokkana þegar svona mikið liggur við .
" Að við skyldum ekki geta gert það strax .
Við erum föst í sama farinu .
" Og aðspurð hvort hún sé fylgjandi þjóðstjórn svarar hún : " Ég hefði viljað þjóðstjórn .
Ég held að það hefði verið farsælla fyrir okkur , á meðan við komumst yfir erfiðasta hjallann .
" Full ástæða er til að taka undir orð Vigdísar .
Á ögurstundu er mikilvægt að þjóðin standi saman , en til þess þarf framtíðarsýn sem fólk hefur trú á .
Það er áhyggjuefni , að í stað þess að sameina þjóðina , hefur sú leið verið farin að sundra henni í hverju risamálinu á fætur öðru .
Stöðugt er verið að grafa nýjar skotgrafir , um leið og öðrum er kennt um .
Það vakti því óneitanlega athygli þegar Steingrímur J. Sigfússon fjármálaráðherra hvatti fólk til að sýna stillingu á fjölsóttum hitafundi í Stapanum um atvinnumál á Suðurnesjum á fimmtudag með þeim orðum að " umkenningarleikur " skilaði engu .
Það hefur þó verið eitt af því fáa sem ríkisstjórnin hefur sameinast um , að minnsta kosti án þess að kattasmölun þurfi til .
En kannski þjóðin standi saman þrátt fyrir allt .
Ef hún væri bara spurð .
Ekki bar á öðru í þjóðaratkvæðagreiðslunni um Icesave-samninginn , þar sem þjóðin stóð sameinuð gegn því að leggja gríðarlegar skuldabyrðar á komandi kynslóðir , sem hún ber enga ábyrgð á .
Og það kom berlega í ljós í viðbrögðunum við eldgosinu .
Ekki skortir gjafmildina , sem Vigdís nefnir , eins og sjá má af viðtalinu við Maríu M. Magnúsdóttur í blaðinu í dag , en Maríusjóður , sem stofnaður var í Gaza-borg í Palestínu á dögunum , er nefndur eftir henni .
María upplifði hörmungarnar í London í seinna stríði og veit hvað það er að búa í stríðshrjáðu landi .
María hefur látið fé af hendi rakna til Palestínufélagsins og þegar Sveinn Rúnar Hauksson spurði hvort nefna mætti sjóðinn eftir henni , svaraði hún : " Ég sagði honum að það væru margar Maríur til ; María Magdalena og María hin , eins og séra Bjarni sagði , María mey og fleiri , en hann sagðist sérstaklega vilja nefna sjóðinn eftir mér því honum fannst svo merkilegt að ég skyldi enn hafa áhuga á slíkum málum , svona gömul kona .
" Það er vonandi að konurnar , sem þekkja söguna og hafa lifað tímana tvenna , haldi áfram að blanda sér í þjóðmálaumræðuna .
