Á flugferðum mínum , sem hafa verið nokkuð tíðar að undanförnu , hef ég lesið töluvert .
Helst ætti ég að nýta tímann til vinnu , en í litlu sætisbili lágfargjaldflugfélaganna , rúmast fartölvan sjaldan milli sætisbaks og bumbu .
Það er nægilega góð afsökun til að grípa til kiljunnar sem oftar en ekki inniheldur sakamálasögu .
Þær eru margar mjög góðar , en geta oft verið ansi keimlíkar , hvort sem höfundurinn er Brown , Indriðason , Mankell eða Jósepsson .
Stundum verður tilbreytingarleysið helst til mikið svo maður leitar að annarskonar afþreyingu .
Eftir að hafa lesið hina stórgóðu bók Viltu vinna milljón eftir Vikas Swarup , hlakkaði ég mikið til að lesa Sex grunaðir .
En hvílík vonbrigði .
Bókin heldur mér engan veginn , þótt margt sé mjög skemmtilega skrifað .
Saga hverrar persónu er mjög langdregin og ég þarf að endurlesa síðasta kafla persónunnar þegar loks kemur að þeim nýja .
Ég hef þó ekki gefist upp enn , þó svo að lesturinn hafi tekið mig meira en hálft ár – með löngum hléum .
Í þessum hléum hef ég gripið til fyrrnefndra sakamálasagna , en nú síðsumars sneri ég mér frá skuggahliðum raunveruleikans sem þar er lýst , yfir til hryllings fáranleikans og endurnýjaði kynni mín af Richard Bachman , öðru sjálfi Stephen King .
Ég er mikill aðdáandi hans , þótt vitleysan hafi undir það síðasta verið helst til yfirgengileg .
Margar af gömlu sögunum hans , Visnaðu , Betrun , Eymd og fleiri , eru náttúrulega hrein meistaraverk og það sem betra er , það er ólíklegt að finna svipaða sögu í annarri bók sem maður grípur á leið út í flugvél .
Síðastliðin kvöld hef ég þó eingöngu lesið upplífgandi skemmtiefni eins og Alfræði barnanna um risaeðlur fyrir son minn , Fólkið í blokkinni með eldri dóttur minni og Í heimsókn hjá Hönnu með þeirri yngri .
