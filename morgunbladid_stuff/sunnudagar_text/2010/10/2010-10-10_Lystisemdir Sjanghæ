Sjanghæ , borgin við mynni Yangtze-fljóts , er stærsta borg alþýðulýðveldisins Kína .
Vöxtur er ör og borgin hefur tekið stakkaskiptum eftir að efnahagsþróun þessa stórveldis í austri hófst seint á síðustu öld .
Heimssýning stendur nú yfir í Sjanghæ og hefur íslenska skálanum verið afar vel tekið .
Myndir : Ragnar Axelsson rax@mbl.is , Texti : Orri Páll Ormarsson orri@mbl.is Sú var tíðin að Sjanghæ var rólegur fiskibær .
Á lýðveldistímanum varð staðurinn við óshólma Yangtze-fljóts aftur á móti að mikilvægustu borg Kína , brennipunktur menningar , stjórnmálaumræðu , mennta – og lasta .
Um miðja síðustu öld tók við hnignunarskeið í sögu Sjanghæ enda var borgaralegt yfirbragð hennar þyrnir í augum Maóista sem komnir voru til valda .
Með endurreisn markaðshagkerfisins árið 1992 urðu hins vegar vatnaskil á ný og síðan þá hefur Sjanghæ vaxið og dafnað á leifturhraða .
Fáar borgir í heimi , ef nokkur , eru í eins mikilli mótun nú um stundir og vissara fyrir íbúana að lygna augunum ekki of lengi aftur í senn – þeir gætu misst af einhverju .
" Sjanghæ er ótrúleg borg , " segir Hreinn Pálsson , framkvæmdastjóri íslenska skálans á heimssýningunni EXPO 2010 , sem dvalist hefur eystra undanfarna mánuði .
" Hún er í örum vexti og ég er sannfærður um að Sjanghæ á eftir að verða miðstöð efnahagslífs í Asíu með sama hætti og New York í hinum vestræna heimi .
Uppgangur er mikill , skýjakljúfarnir hoppa upp hver af öðrum og fyrirtæki og hlutabréfamarkaðurinn stækka bara og stækka .
Tækifærin eru á hverju strái – það er bara spurning um að nýta þau .
" Hann segir íslensk fyrirtæki tvímælalaust eiga erindi inn á kínverskan markað , ekki síst þau sem starfa í orkugeiranum .
" Orku- og verkfræðifyrirtæki voru hérna um daginn og áhugi á þeirra starfi og þjónustu er mikill .
Það er ekki bara að við séum að opna hitaveitur í Kína , heldur skiptir líka miklu máli að vinna saman og nýta þekkinguna sem íslenskir verkfræðingar og arkitektar búa yfir .
Að sama skapi er erfðageirinn mjög vaxandi , svo eitthvað sé nefnt .
" Hreinn ber Kínverjum vel söguna , þeir séu upp til hópa alúðlegt fólk .
" Það eru miklar breytingar í kringum Kínverja , einkum þá sem búa í borgunum .
Við sjáum töluverðan mun á borgarbúum annars vegar og þeim sem koma lengra að hins vegar .
Þróunin fer hratt yfir en nær misfljótt til fólksins .
" Viðtökur vonum framar Þegar talið berst að íslenska skálanum á heimssýningunni segir Hreinn viðtökurnar hafa verið vonum framar .
" Gestafjöldinn hefur staðist væntingar , við gerum ráð fyrir að yfir tvær milljónir manna heimsæki okkur áður en yfir lýkur sem er mjög gott .
Það sem skiptir hins vegar ekki minna máli er fjölmiðlaumfjöllunin sem við höfum fengið í kínverskum miðlum .
Umfjallanir með viðtölum og / eða öðrum upplýsingum eru komnar yfir tvö hundruð og sjálfur hef ég farið í einhver fjörutíu sjónvarpsviðtöl hér í Kína .
Það hefur verið frábært að taka þátt í að kynna Ísland , íslenska menningu og fyrirtæki með þessum hætti .
Sumir þessara miðla ná til tuga ef ekki hundraða milljóna manna .
" Hreinn segir engan hafa órað fyrir þessum mikla áhuga fjölmiðla .
" Í sannleika sagt kom ég hingað út til að sjá til þess að allt gengi vel og væri á fjárhagsáætlun .
Ég átti aldrei von á því að enda sem sjónvarpsstjarna , " segir hann hlæjandi .
Það eru ekki bara fjölmiðlar , Hreinn segir kínverskan almenning upp til hópa sýna Íslandi mikinn áhuga .
Alltaf sé röð við skálann og gestirnir spyrji starfsmenn spjörunum úr .
Að sögn Hreins hefur áhugi og þátttaka íslenskra fyrirtækja einnig farið fram úr björtustu vonum .
" Við gerðum okkur ekkert sérstakar vonir í upphafi í þessu erfiða árferði heima en núna hafa um sjötíu viðskiptaaðilar nýtt sér þátttöku með einum eða öðrum hætti .
Menn hafa bæði komið sjálfir á svæðið og sent kynningarefni .
Það er virkilega ánægjulegt , " segir Hreinn en aðaláherslur þátttöku Íslands á sýningunni eru á sviði endurnýjanlegra orkugjafa , þekkingariðnaðar og ferðamennsku .
Eitt þeirra fyrirtækja sem sótt hafa Sjanghæ heim í tilefni af heimssýningunni er Latibær .
" Það var mikill heiður að fá að taka þátt fyrir hönd Íslands og í raun sögulegt að fylgjast með kínverskum börnum í fyrsta skipti hreyfa sig við Latabæ , " segir Ágúst Freyr Ingason , sem skipulagði ferðalagið af hálfu Latabæjar .
" Um 75 milljón manns heimsækja heimssýninguna og var ánægjulegt að fulltrúar yfirvalda töldu sýningu Latabæjar þá mest sóttu og var okkur í kjölfarið boðið á World Leisure Expo , sem tileinkuð er heilsu og hreyfingu , í Hangzhou í Kína haustið 2011 .
" Latibær fór einnig í skólaheimsókn með forseta Íslands og borgarstjóranum og funduðu þeir lengi þar sem forsetinn ræddi árangur Latabæjar tengt heilsu barna og lagði áherslu á mikilvægi forvarna .
" Kínversk skólabörn tóku sýningunni mjög vel og samstarf við skóla í Kína er í umræðu .
" Erlent barnefni á ekki greiðan aðgang að sjónvarpi í Kína , en Latabæ var samt boðið að hitta fulltrúa kínverska ríkissjónvarpsins , CCTV í Peking að máli og segir Ágúst Freyr viðræður um samstarf hafnar .
