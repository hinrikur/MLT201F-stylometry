7.30 Ég vaknaði við klukkuna en ákvað samt að taka tvö til þrjú " snooze " þar sem ég fór seint að sofa kvöldið áður .
Er bara nokkuð ánægður þennan morguninn og renni aðeins yfir verkefni dagsins í huganum yfir morgunmatnum .
8.22 Brunaði af stað í Lónið , með smá viðkomu á tveimur stöðum þar sem ég þurfti að ná í kokkajakka sem áttu að vera tilbúnir og plexígler sem var verið að laga fyrir mig .
Mér til mikilla vonbrigða voru jakkarnir vitlaust merktir og þeir gleymdu að laga plexíglerið fyrir mig .
Það fauk aðeins í mig , trúði nú ekki að þessi dagur myndi verða svona .
9.10 Sem betur fer tók það hálftíma að koma sér í vinnuna , þannig að maður mætti skælbrosandi og tilbúinn í átök dagsins .
Alveg brjálað að gera í dag þar sem íslenska kokkalandsliðið er með 270 manna styrktarkvöldverð í kvöld og fullt af veislum yfir daginn .
Svona dag þarf að skipuleggja vel svo allt gangi upp .
Bara gaman .
11.30 Landsliðið byrjað að tínast í hús og vel farið að þrengja að mannskapnum í eldhúsinu .
Allt er þó á áætlun en ekki laust við smá stress vegna 200 manna veislu sem byrjar um tvöleytið .
13.45 Allt er komið á yfirsnúning .
15 mínútur í gestina og við eigum eftir að stilla upp öllum forréttunum .
En eins og alltaf í eldhúsum þá reddast þetta og allt var klárt þegar gestirnir mættu .
15.14 Fékk mér tvöfaldan latte og fór inn í apabúr ( skrifstofan ) til að gera lista yfir þau verkefni sem eftir voru , allt er þó á áætlun enda heill her af matreiðslumönnum í eldhúsinu .
16.00 Byrjuðum að stilla upp þeim réttum sem áttu að vera kaldir á diska og setja þá á diskarekka og inn á kæli .
Það tók dágóðan tíma að telja diskana enda um 1400 stykki að ræða .
Það er eins gott að eiga nóg af diskum fyrir svona alvöru partí .
17.54 Allt klárt .
Fengum okkur kaffi og byrjuðum að stilla upp eldhúsinu og keyrsluborðinu .
Eyþór og Gunni þjálfarar í landsliðinu fóru í að skrifa niður keyrsluplön svo allt færi nú rétt og fagmannlega fram .
20.00 Stressið farið að minnka enda allt búið að ganga samkvæmt áætlun og réttirnir farnir að tínast út hver af öðrum og veislugestirnir mjög ánægðir með allt saman .
23:30 Nú er fjör í húsinu , síðasti rétturinn farinn og bara eftir að þrífa og ganga frá áður en við í liðinu kíkjum aðeins fram og heilsum upp á gestina .
Sumir gestirnir hafa aðeins fengið sér neðan í því og vilja endilega segja okkur hvernig maturinn hjá kokkalandsliðinu eigi að vera .
02.10 Pantaði mér lummu á leiðinni heim þar sem ég áttaði mig á því að ég var ekki búinn að borða bita yfir daginn .
Kíkti á sjónvarpið yfir matnum , fékk mér svo einn kaldan áður en ég fór að sofa .
Steinsofnaði svo áður en ég lagðist á koddann enda langur dagur að baki .
