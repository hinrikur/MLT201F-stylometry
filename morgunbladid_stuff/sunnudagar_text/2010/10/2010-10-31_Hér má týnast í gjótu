Mörgum stendur ógn af hraungjótum og sprungum í hvössu hrauni , enda gleymast seint martraðarkenndar þjóðsögur af fólki sem fallið hefur í gjótur og kemst ekki upp aftur .
Eggert Pétursson myndlistarmaður kannast vel við þennan kitlandi ótta sem margt göngufólk hefur af gjótunum , en á nýjustu málverkum hans birtast hraunsprungur , gjótur og gróðurinn sem þar er að finna í skugga ; engin bein eru hins vegar sjáanleg .
Í dag , laugardag , klukkan 15 verður opnuð í Hafnarborg sýning á sjö stórum olíumálverkum Eggerts .
Hann er án efa einn vinsælasti og virtasti myndlistarmaður þjóðarinnar , löngu kunnur fyrir myndir af íslenskri flóru , foldarskartinu eins og þjóðskáldið kallaði blómin .
Eggert myndskreytti bók um íslensku flóruna árið 1983 en teikningarnar sem þá voru unnar fyrir handbók hafa nýverið verið gefnar út í gríðarstóru bókverki þar sem jurtirnar eru sýndar í raunstærð .
Hann sýndi fyrst blómamálverk árið 1989 og hefur síðan unnið með gróðurinn í verkum sínum .
Á þessari sýningu birtist hraunið okkur í þessum stóru málverkum , og gróðurinn sem vex í skjóli þess .
" Hraunið er nú ekkert að taka yfir gróðurinn í verkunum , þótt við sjáum þarna hraunvegg yfir gróðurgólfi , " segir Eggert þegar við göngum á milli verkanna í Sverrissal Hafnarborgar .
Stærstu myndirnar eru á fjórða metra og litaskrúðið mikið ; milli nákvæmnislega málaðra blómanna þyrlast litafléttur , þykkar og marglaga , í þungri hraunhellunni .
" Þessi verk eru endapunktur á lotu sem hefur staðið í ein fimm sex ár en ég sæki þennan myndheim í Úthlíðarhraun , " segir hann .
" Ég er með sumarbústað þar og þegar ég geng út fyrir girðinguna er ég kominn í óbyggðir .
" Þetta er ekki í fyrsta skipti sem Eggert sýnir myndir úr þessari hraunrannsókn .
Nokkrar myndanna á sýningu hans á Kjarvalsstöðum haustið 2007 voru unnar út frá hrauninu og eins myndir á sýningu sem hann hélt í menningarmiðstöðinni Bryggen í Kaupmannahöfn í fyrra , auk þess sem glitti í hraun í einhverjum af 100 litlum verkum sem hann sýndi í i8 galleríi .
Staðurinn sem Eggert sækir hugmyndirnar til hefur hér afgerandi áhrif á útkomuna .
" Ég geng að stöðunum og skoða þá aftur og aftur , tek ljósmyndir , er með vasabók með mér sem ég skrifa í .
Ég vinn út frá ákveðnum nafnlausum stöðum .
Reyndar hef ég sótt mikið í tvo hóla sem hafa nöfn á kortinu , Gjáhóll og Ljóthóll .
Það er stutt á milli þeirra .
" Hann bendir á eitt verkið : " Þessi kræklótta reyniviðarplanta vex þarna í einni gjánni , rétt gægist upp fyrir gjábrúnina .
Í þessum verkum er gróðurinn sem má finna í þessum gjótum og sprungum .
Þarna er skjól fyrir gróður en líka skuggi og gróðurinn er öðruvísi en víða annars staðar ; þarna er tófugras og annað sem vex í skugga .
Þessar plöntur teygja sig iðulega upp í ljósið .
Svo eru líka kominn mosi og smájarðvegur í myndirnar , þarna vaxa líka jarðarber , bláber og aðalbláber .
" Eggert hugsar sig um .
" Það er oft spennandi að gægjast í sprungur og gjótur , " segir hann svo og brosir .
" Það getur farið léttur hrollur um mann , kannski sér maður skyndilega kindabein en býst við að sjá eitthvað enn verra .
Þetta er samt tvíbent upplifun , smávegis óhugnaður en líka hlýja .
Erlendis koma skógarnir í staðinn fyrir hraunið hjá okkur , þar er hægt að týna áttum og villast .
Hér má týnast í gjótu .
" Málverkið tekur yfir hraunið Hraunið í þessum verkum Eggerts er lífrænt að sjá , eins og hann málar það , ekki síður en gróðurinn .
Þetta er ekki dautt grjót .
" Nei , mér tekst illa að ná því þannig , " segir hann afsakandi , að óþörfu , en bætir síðan við að það vaxi líka ýmislegt á hrauninu , eins og mosi og fléttur .
" En ég er ekki sérfræðingur í mosa eða fléttum og fer mjög frjálslega með það .
Ég leyfi málverkinu að taka yfir hraunið – en málverkið tekur reyndar líka yfir blómin .
Þetta verður sérkennilegur heimur ...
" Það er forvitnilegt að vita hvað hann hefur unnið lengi að þessum stóru verkum .
" Ég byrjaði að huga að þeim fyrir einum þremur árum .
Með forvinnuna , hugmyndavinnuna , en hún tekur oft langan tíma .
Einhverjar myndanna voru komnar í vinnslu árið 2008 en annars hef ég setið yfir myndunum allt þetta ár .
" En er hann þá núna hættur að sækja myndefni í Úthlíðarhraun ? " Nei nei , en ég fer í önnur verkefni , í blóm sem vaxa annars staðar , " segir Eggert og kímir .
" Þar sem ég er alltaf búinn að skipuleggja vinnuna fram í tímann veit ég að ég fer ekki í þetta svæði á næstunni .
Ég er kominn með einhverjar hugmyndir en fer ekki að vinna í þeim strax .
Nú finnst mér ég vera búinn að klára eitthvað .
" Eggert þagnar og lítur yfir salinn .
Vinnufriðurinn er fyrir mestu Eggert segir hugmyndavinnuna mikilvæga áður en hann ræðst í að mála þessi stóru verk .
" Ég fer ekkert að skissa fyrr en allar hugmyndir um útfærsluna eru komnar saman , þá get ég farið að gera uppskrift ; hugmyndavinnan felst yfirleitt frekar í að ég skrifi eitthvað hjá mér frekar en að ég teikni .
Það getur verið listi yfir blóm , hvernig þau raðast , birta og tími .
" – Það liggur mikil vinna að baki þessum myndheimi .
" Já .
Ég neita því ekki , " segir hann .
" Ég er bókstaflega alltaf að .
Það er bara klandur sem ég hef komið mér í .
Það er enginn sem þrýstir á mig nema ég sjálfur .
" – En þú ert í þeirri stöðu að verk þín njóta gríðarlegra vinsælda ; sagt er að það sé til biðlisti vongóðra kaupenda .
Þrýstir það ekki líka á ? " Nei .
Ég reyni að leiða það hjá mér , " svarar Eggert .
– Tekst það ? " Það hefur ekki áhrif á það sem ég er að gera , á verkin .
Það er full ástæða til að leiða það hjá sér , " segir hann og brosir .
" Vinnufriðurinn er fyrir mestu .
Hins vegar er það mjög hvetjandi að fá tilboð um að sýna , eins og hér í Hafnarborg .
Þesi verk eru endanlega unnin með þennan sal í huga og staðsetninguna í Hafnarfirði , hér er allt þetta hraun rétt eins og í verkunum .
" Sérviskan í landslaginu Þessi verk Eggerts í Hafnarborg eru tengd í hugmynda- og vinnsluferlinu .
Finnst honum gott að vinna með slíkar myndagrúppur frekar en stök verk ? " Það gerist sjálfkrafa .
Svo hef ég unnið fjöldann allan af sjálfstæðum verkum samhliða en aldrei sýnt , þau hafa lent út um hvippinn og hvappinn áður en ég veit af .
Þótt ég þurfi nú að setja punkt aftan við þessi verk úr Úthlíðarhrauni þá er nú margt í umhverfinu þarna fyrir austan sem ég þarf að rannsaka betur , eins og til dæmis í hlíðum Bjarnarfells og Miðfells .
En þessar myndir hér eru meiri landslagsmyndir en ég hef verið að gera .
" Landslagsmyndir segir Eggert , en það er samt ekki þannig að hann lyfti sjónum upp fyrir sjóndeildarhring og sýni fjöll og fjarlægð .
" Nei , mín sérviska í landslaginu kemur fram í þessum verkum .
Úti í náttúrunni eru þessi fyrirbrigði í raun oft mun stærri en þau birtast síðan í málverkunum .
Fyrirbærin minnka við það að ég kem þeim á þennan flöt – en blómin eru samt í raunstærð .
" Hann bendir á eitt verkið , aflangt og breitt .
" Á þessari mynd , sem er rúmir þrír metrar á breidd , horfum við á sprungu sem er í rauninni 20 , 30 metrar .
Ég dreg landið saman .
Þetta er eins og að mála fjall með því að mála einn stein úr því .
Svo eru mismunandi sjónarhorn í verkunum .
Þessi tvö málverk þarna , sem hanga hlið við hlið , eru af sömu sprungunni .
Á fyrri myndinni er horft eftir henni endilangri en á hinni er eins og við sjáum hana ofan frá .
30 metrar verða þrír metrar , ég keyri þetta allt saman .
Og á þessari háu mjóu mynd þarna , sem er svona þung í litunum , er horft ofan í dýpi ; það sér alveg niður á botn á sprungu .
Ljósið leitar niður .
" Eggert er að tala um landslagið í verkunum en í ljós kemur að þarna eru líka bókmenntalegar vísanir .
" Í einu verkinu er hrafnsfjöður sem ég freistaðist til að setja inn , og við hlið hennar setti ég hrafnaklukku , svarta hrafnafífu og krækiberjalyng .
Ég skrifa söguna ekki lengra , menn verða að botna ...
Á öðrum stað er fiðrildi , menn verða bara að finna það ...
" segir hann leyndardómsfullur .
" Í einni gönguferðinni týndi ég blýantinum mínum en fann hann aftur næst þegar ég kom út í hraun .
Það mótar fyrir honum í einu verkinu .
Ég fer ekki lengra í skáldskapnum , " segir Eggert og brosir .
Þeir sem vilja fræðast meira um myndheim Eggerts geta fylgt þeim Ólöfu K. Sigurðardóttur safnstjóra um sýninguna í Hafnarborg á morgun , sunnudag , klukkan 15 .
