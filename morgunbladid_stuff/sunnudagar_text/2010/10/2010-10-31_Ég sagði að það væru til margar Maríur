Ég get vel ímyndað mér hve hræðilegt það er fyrir fólkið í Palestínu að búa aldrei við öryggi .
Hugsaðu þér börnin ; þau vita ekki hvort foreldrar þeirra verða á lífi næsta dag eða hvort húsið verður í rúst .
Óvissan um alla hluti er svo mikil að mér finnst merkilegt hve fólk hefur staðið sig vel þarna .
Að það hafi ekki lagt upp laupana , segir María Magnúsdóttir þar sem blaðamaður situr hjá henni heima á Blönduósi .
Við erum að tala um ástandið á Gaza .
Tilefnið er að Félagið Ísland-Palestína stofnaði í síðustu viku sjóð sem nefndur er eftir Maríu og er ætlað að styrkja Aisha , félag til verndar konum og börnum á Gazasvæðinu .
Það rekur sambærilega starfsemi og Stígamót og Kvennaráðgjöfin , en einnig er starfsþjálfun og endurhæfing undir sama þaki .
Hörmungar í London María upplifði miklar hörmungar í London á stríðsárunum og skynjar því hugsanlega betur en margur nú til dags hvernig stríðsátök geta leikið fólk .
" Það varð óskaplega mikið tjón og mannfall í London .
Borgin var í rúst þegar ég kom þangað snemma árs 1944 .
" Sprengjuregnið var oft mikið og margir hryllilega slasaðir komu á Charing Cross-sjúkrahúsið þar sem María starfaði .
" Oft var sprengt dag eftir dag og nótt eftir nótt .
Ég var voðalega fegin að komast út úr borginni til þess að geta sofið eina og eina nótt .
Við vorum með spítala úti í sveit þar sem ég mátti reyndar ekki vinna , því ég var ekki breskur þegn ; hann var sérstaklega ætlaður hermönnum , en ég mátti fara þangað og heimsækja samstarfskonur mínar og þá fannst mér eins og ég væri komin til himnaríkis að vera ekki vakin og þurfa að ryðjast niður í loftvarnabyrgi .
Það var ekki mikil hvíld inni í borginni .
" Óskaplegt óréttlæti María býður mér te eins og nærri má geta ; hún bjó svo lengi í London að sá góði drykkur er í hávegum hafður á heimilinu .
Eftir að dyrabjöllunni er hringt gengur bréfberi til stofu og færir Maríu sendingu .
" Þetta eru spil .
Og sápa , sem búin er til í Nablus .
Það var fallegt af henni , " segir hún eftir að hafa lesið bréf frá fulltrúa Félagsins Ísland-Palestína .
" Ég vissi ekki að þeir byggju til sápu .
" Sápan frá Nablus , sabon nabulsi , ku reyndar einstök í heiminum og hefur verið framleidd síðan á 10. öld skv. upplýsingum á netinu .
Þótt hún kannist ekki við sápuna þá arna hefur María alla tíð fylgst vel með gangi heimsmála .
" Þegar ég heyrði í útvarpinu um þessar hörmungar fólks í Palestínu ; þegar Ísraelar fóru að byggja þarna og reka fólkið út og hvaðeina , fannst mér þetta óskaplegt óréttlæti .
Þá sendi ég Palestínufélaginu einhverja aura , " segir Margrét .
Þetta var fyrir nokkrum árum og meira hefur hún látið af hendi rakna síðan .
" Mér finnst Sveinn Rúnar [ Hauksson , formaður félagsins ] afskaplega góður maður að gera allt þetta .
" Formaðurinn kemur reglulega við hjá Maríu þegar hann á erindi norður í land .
Á dögunum hringdi Sveinn Rúnar í Maríu frá Palestínu , sagðist vera að stofna umræddan sjóð " og spurði hvort hann mætti nefna hann eftir mér .
Sem er náttúrlega bara vitleysa ! " segir María og hlær .
" Ég sagði honum að það væru margar Maríur til ; María Magdalena og María hin , eins og séra Bjarni sagði , María mey og fleiri , en hann sagðist sérstaklega vilja nefna sjóðinn eftir mér því honum fannst svo merkilegt að ég skyldi enn hafa áhuga á slíkum málum , svona gömul kona .
" Aftur skellir hún upp úr .
Mikill ferðalangur María hefur verið heilsuhraust og eldhress alla tíð og ferðast mikið .
Í fyrra fékk hún svo blóðtappa og eftir það er jafnvægið ekki gott .
Einna verst finnst henni að geta ekki , vegna þessa , heimsótt vini sína í Englandi eins og hún hefur gert reglulega .
" Svo hef ég lengi séð mikið eftir því að hafa aldrei farið til Korsíku og nú er það orðið of seint fyrst ég veiktist .
Ég hef verið á Caprí og Sardiníu og það var óskaplega gaman .
Meðan ég bjó í London var auðvelt að fljúga í allar áttir og ég gerði mikið af því .
" María tók sérstöku ástfóstri við Ítalíu og fór gjarnan þangað tvisvar á ári .
Hún hætti að vinna árið 1981 , þá 65 ára gömul , og tveimur árum síðar fór hún í þriggja mánaða hnattferð , m.a. til Ástralíu , Nýja-Sjálands , Singapúr , Bandaríkjanna og Kanada .
" Ég þekkti fólk alls staðar en nú eru þeir farnir að týna tölunni .
" Það var mikill munur , segir María , eftir að hún flutti heim til Íslands , að " þurfa að millilenda og taka aðra vél þegar maður ætlar eitthvað langt ; það er tíma- og peningafrekt því við erum svo langt í burtu .
En að sumu leyti er það líka mikil blessun að vera hér og svona langt í burtu frá ófriðnum .
Ég held við gleymum því stundum hve mikil blessun það er .
" Eftir veikindin í fyrra styðst María við göngugrind sem hún segir hamla sér .
" Hún er fyrirferðarmikil og ég er sein að öllu .
Ég var alveg sjálfbjarga áður og get alveg eldað ennþá – ef ég nenni ! Ég held þó enn þeim sið að elda mér hafragraut á hverjum morgni .
Það er vani síðan ég var barn og hann er mjög góður undirstöðumatur .
" Leitaði upprunans María ólst upp í Víðidalnum .
Hún fæddist reyndar í Geldingaholti í Skagafirði , þar sem móðir hennar , Halldóra Sigríður Jónsdóttir , var í kaupavinnu .
Faðir hennar var Magnús Magnússon , stundum kallaðir Mangi stormur .
Hann var lögfræðingur en starfaði lengi sem blaðamaður , var ritstjóri Varðar en stofnaði síðan eigið blað , Storm .
Ekkert varð úr sambandi Magnúsar og Halldóru , en hún giftist öðrum Magnúsi , Jónssyni , sem gekk Maríu í föðurstað .
Þegar María ákvað að flytja til Íslands á ný , eftir rösklega hálfa öld í Bretlandi , ákvað hún að kaupa sér íbúð á Blönduósi og líkar vel á æskuslóðunum .
" Ég var þrettán ár í London eftir að ég hætti að vinna og það var mjög ánægjulegur tími .
London hefur upp á svo mikið að bjóða ; leikhús , söfn , óperuna og alls kyns konserta .
Í London er hægt að kynnast öllu mögulegu .
" María sat aldeilis ekki með hendur í skauti eftir að starfsævinni lauk .
" Fólk sem hætt er að vinna fær frítt í neðanjarðarjárnbrautina og strætisvagna og svo er afsláttur með járnbrautinni út á land .
Ég ferðaðist því mikið og fór líka á námskeið í öllu mögulegu ; til dæmis bókbandi , matreiðslu , listasögu og fornleifafræði .
Það er svo margt sem gaman er að vita og endalaust hægt að læra meira .
" Nú les María mikið en sjónin er reyndar ekki nógu góð lengur .
" Ég verð fljótt þreytt .
Það eru voðaleg vandræði að verða svona gamall .
Það er svo margt sem maður fer á mis við þó það sé auðvitað margt sem maður getur notið , til dæmis góð músík , útvarpið , góðar bækur og slíkt .
Ég las mjög mikið áður en ég fór en ég missti mikið úr á meðan ég var úti og marga íslenska höfunda þekki ég lítið .
Ég hef verið að lesa Guðmund Daníelsson sem mér finnst afskaplega skemmtilegur og nú er ég að byrja á ævisögu Guðmundar Böðvarssonar .
" Hún segist hafa fengið fáeinar bækur sendar út og alltaf keypt sér eitthvað þegar hún kom hingað heim , " en ekki mikið af nýtískubókum þó , nema Laxness " .
Þrjár fyrstu bækur hans voru komnar út áður en María fór utan og hún hafði lesið þær .
Sjóðurinn " Sveinn Rúnar talaði lengi við mig þegar verið var að nefna sjóðinn og lét alls konar fólk tala við mig .
Það var svo glatt að einhver skyldi hafa áhuga á þeim .
Fólk heldur stundum að þegar maður verður gamall hafi maður ekki áhuga á neinu nema matnum ! Ekki það ; fólk hefur mikinn áhuga á mat .
Næringin er það fyrsta sem skiptir máli eftir að barn fæðist og líklega það síðasta sem fólk hefur áhuga á , áður en það skilur við .
Flestum en kannski ekki öllum , ekki heilögu fólki ! " María vonast til þess að sjóðurinn til hjálpar konum og börnum á Gaza komi að góðum notum .
" Ég sendi þeim 500 þúsund og þótt það séu ekki miklir peningar á Íslandi virðist það vera heilmikil upphæð þarna austur frá .
Ég vona að aðrir bæti einhverju í sjóðinn .
" " Vildi ekki verða samdauna þessu " " Mér finnst hræðilegt hvernig Ísraelsmenn hafa farið með fólkið í Palestínu .
Þetta eru gáfaðir menn og vel menntaðir í Ísrael og þess vegna er það óskiljanlegt hvernig þeir haga sér , ekki síst vegna þess sem gyðingar hafa sjálfir þurft að ganga í gegn um .
Svona hagar siðað fólk sér ekki , " segir María þegar hún ræðir ástandið .
" Ég vann með mörgum gyðingum í London , bæði læknum og hjúkrunarkonum , yfirleitt var það gott fólk en gat reyndar verið dálítið erfitt í sambúð .
Þeir eru hörundsárir og dálítið ráðríkir , eins og maður sér í Palestínu þar sem mér finnst ástandið hafa gengið út í öfgar .
En það eru ábyggilega margir menntamenn í Ísrael á móti því hvernig stjórnvöld haga sér gagnvart Palestínumönnum .
" Eðlilegt ? María nefnir eina margra vinkvenna sinna sem hún starfaði með í London .
" Elsa var mikil vinkona mín , gyðingur og hjúkrunarkona .
Hún átti bróður í Ísrael og bauð mér oft með sér þegar hún heimsótti hann en ég gat ekki hugsað mér það .
Hún sagði bróðurinn búa í litlum bæ úti á landi , langt frá öllum óróa , en það var ekki það sem skipti mig máli .
Mér fannst hún og fleiri alltaf tala eins og það væri eðlilegt að Palestínumenn væru lægra settir en aðrir .
Að þeir ættu sér gott líf því nóg væri að gera í þjónustustörfum .
Það var eins og þeim væri sérstakur greiði gerður með því að útvega þeim þannig störf .
Að það væri sjálfsagt að þeir væru eins og þrælar .
" María ítrekar að hún hafi ekki getað hugsað sér að fara til lands þar sem komið væri fram við fólk með þessum hætti .
" Ég sagði Elsu að ég vildi ekki fara með henni , bæði vegna þess að mér líkaði ekki hitinn þarna niður frá og lét hana líka skilja að mér líkaði ekki andrúmsloftið þarna .
Ég vildi ekki verða samdauna því .
Ég vildi að hún vissi að ég væri mikið á móti þessu pólitíska ástandi .
" Langt er um liðið og Elsa þessi löngu dáin en María hefur ekki gleymt því hugarfari sem hún kynntist og alltaf borið hag almennings í Palestínu fyrir brjósti .
Stuðningur í áskrift " Ég man eftir því að einu sinni sá ég í Mogganum stóra mynd af litlum dreng sem stóð í rústum hússins síns heima í Palestínu ; þetta var eins og ruslahrúga og vonleysi drengsins skein úr andliti hans .
Ég klippti myndina út og sendi fulltrúa Ísraels á Íslandi , sagði honum hvað mér fyndist um framkomu þeirra og vonaðist til þess að hann kæmi skilaboðum mínum á framfæri .
Það er nú ekki víst að hann hafi gert það ...
" Félagið Ísland-Palestína stefnir að því að safna áskrifendum , sem styðja vilja konur og börn á Gaza , sem orðið hafa fyrir kynferðislegu eða heimilisofbeldi .
Að fólk greiði mánaðarlega í Maríusjóðinn og stefnt er að því að leggja fram alls 5.000 bandaríkjadali , um 600 þúsund krónur , mánaðarlega í þrjú ár til að byrja með , frá janúar 2001 .
Reikningsnúmer sjóðsins er 0542-26-6990 og kennitala hans er 520188-1349 .
