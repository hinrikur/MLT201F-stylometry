Ekki var það meining mín að særa nokkurn mann með pistlinum í síðasta sunnudagsmogga .
En þar sem ég hef heyrt á fólki að því hafi fundist ég fara yfir velsæmismörk , þá vil ég biðja það góða fólk forláts .
Það er miður ef þær fabúleringar hafa komið illa við fólk sem hér hafa verið settar á blað , því allt er það meira í gamni gert en alvöru .
Rétt eins og limran um hana Þuríði er skáldskapur einn og lítill fótur fyrir sögunum um hundana .
En vissulega ber mér að draga mörkin á viðeigandi stöðum , jafnvel þótt lygisögur séu .
Ég bið því forláts .
Þegar gramsað er í frásögnum af beðmálum kemur í ljós að tæpt er að trúa mörgum þeirra .
Frásagnir kvenna og karla um tíðni kynmaka stemma til dæmis engan veginn .
Í hávísindalegum könnunum , sem gerðar eru reglulega , segjast karlmenn hafa gert það margfalt oftar en konur .
Og þá hlýtur að vakna sú spurning með hverjum þeir eru að hoppa á sengekanten fyrst konur eru ekki nærri alltaf viðstaddar .
Eru þeir kannski að lúlla hver hjá öðrum ? Eða getur verið að það sem skekki þessa mynd sé hin margfræga regla um þrjá : Þegar fólk er spurt um tíðni kynmaka og fjölda rekkjunauta , þá margfalda karlmenn iðulega með þremur en konur deila með þremur .
Lengi ætlar hún að loða við konur þessi eldgamla og úrelta kynlífsskömm .
Hvers vegna í ósköpunum ættu þær ekki að geta sagt stoltar frá sínu hjásofelsi , rétt eins og karlar gorta sig löngum af afrekum í bólinu ? Ég hef aldrei skilið gróflegu kynjamismunina á þessu sviði .
En kannski er ekki eftir miklu að slægjast ef konur ætla að taka karlagrobbið til fyrirmyndar , því oft er það heldur hlálegt .
Og við eftirgrennslan er innistæðan jafnan lítil .
Slíkt karlagrobb segir gjarnan frá ótrúlegustu kynlífsafrekum og úthaldi sem enginn maður gæti staðið undir , nema með aðstoð lyfja eða annarra hjálpartækja .
Dæmi um slík drýgindalæti er þegar gamlir karlar rifja upp sín yngri ár og í minningunni hafa sumir líkamspartar harðnað verulega .
Jafnvel orðið að stáli .
Þeir fullyrða sumir kinnroðalaust að þeir hafi beygt járnstöng á typpinu á sér .
