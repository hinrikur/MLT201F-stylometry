Þegar Játvarður I Englandskonungur dæmdi prinsinn af Wales , Dafydd ap Gruffydd , til dauða fyrir landráð tók hann sérstaklega fram að aftakan ætti að vera kvalafull .
Börnum og viðkvæmum sálum er vinsamlega bent á að lesa ekki lengra , en lýsingin sem hér fer á eftir er býsna fjarri því að geta talist geðsleg .
Það var sumsé á þessum degi á því herrans ári 1283 að Dafydd blessaður ap Gruffydd mætti örlögum sínum .
Aftakan var í fjórum liðum .
Fyrst var Dafydd hnýttur aftan í hrosstagl og dreginn um götur bæjarins Shrewsbury að viðstöddu fjölmenni .
Eftir þann gjörning var hann enn með lífsmarki þegar kom að öðrum lið aftökunnar – hengingu .
Við henginguna slokknaði á aumingja Dafydd en hann var umsvifalaust lífgaður við aftur til að geta tekið þátt í þriðja lið aftökunnar sem var í því fólginn að innyflin voru skorin úr honum , eitt af öðru , og þau brennd fyrir augum hans .
Þá meðferð hlaut hann fyrir helgispjöll , Dafydd varð það nefnilega á að fremja glæpi sína í vikunni fyrir pálmasunnudag .
Fjórði og síðasti liðurinn í aftökunni var sérstök refsing fyrir að hafa lagt á ráðin um að myrða konung en hún fólst í því að búta Dafydd niður í fjóra parta .
Heimildum ber saman um að á þeim tímapunkti hafi verið verulega dregið af prinsinum .
Umsjón með aftökunni hafði böðullinn Geoffrey frá Shrewsbury og hlaut hann tuttugu skildinga að launum fyrir ómakið .
Dafydd ap Gruffydd fæddist 1238 , sonur Gruffudds ap Llywelyn og konu hans , Senenu .
Foreldrar Gruffudds voru Llywelyn Fawr eða Llywelyn mikli og kona hans , Tangwystl , sem talið er að hafi látist af barnsförum .
Hermt er að Dafydd hafi um tíma verið gísl Hinriks III Englandskonungs í æsku ásamt bróður sínum , Rhodri .
Tekist var á um völdin í Wales á þessum tíma og árið 1255 gengu Dafydd og Rhodri á hólm við bróður sinn , Llywelyn , en lutu í lægra haldi .
Dafydd var settur í fangelsi en Llywelyn leysti hann úr haldi ári síðar og tók hann í sátt .
Næstu árin barðist Dafydd á víxl með bróður sínum gegn Hinriki konungi eða með Hinriki konungi gegn Llywelyn .
Eftir að Aberconwy-sáttmálinn var gerður 1277 ákvað Dafydd loksins í hvoru liðinu hann vildi vera og sættist endanlega við bróður sinn sem þá hafði verið krýndur prins af Wales .
Þegar Llywelyn ap Gruffydd var veginn í umsátri síðla árs 1282 tók Dafydd við sem leiðtogi þjóðar sinnar en á þeim tímapunkti hafði þykknað verulega upp í samskiptum Walesverja og Englendinga .
Játvarður I , sem sestur var í hásætið , vildi sölsa Wales undir sig og lét einskis ófreistað til að ná því markmiði sínu .
Dafydd og mönnum hans var stökkt á flótta og snemma varð ljóst að við ofurefli var að etja .
Prinsinn slapp nokkrum sinnum með ævintýralegum hætti úr klóm enska hersins en var að lokum tekinn höndum ásamt yngri syni sínum , Owain ap Dafydd , við Nanhysglain , felustað á fenjasvæði við Bera-fjall .
Hann var fluttur , illa særður , til Shrewsbury ásamt eiginkonu sinni , Elizabeth de Ferrers , átta dætrum sínum og barnungri bróðurdóttur .
Játvarður I Englandskonungur fagnaði handtökunni og lýsti því yfir að nú væri búið að koma böndum á síðasta fólið í ætt föðurlandssvikara og að hann myndi hljóta makleg málagjöld .
Svona líka .
Synir Dafydds voru báðir dæmdir í fangelsi .
Sá eldri , Llywelyn ap Dafydd , lést með dularfullum hætti meðan á afplánun stóð 1287 eða 1288 en síðast spurðist til Owains ap Dafydds árið 1325 .
Eina dóttirin , sem getin var innan hjónabands , Gwladys ferch Dafydd , var færð í klaustur , þar sem hún bar beinin 1336 .
Bróðurdóttirin , Gwenllian ferch Llywelyn , fór sömu leið .
Hvorki er vitað hvað varð um lausaleiksdætur Dafydds , sjö að tölu , né lausaleikssoninn Dafydd Goch .
Þau hafa þó vonandi hlotið mildari dauðdaga en faðir þeirra .
orri@mbl.is 