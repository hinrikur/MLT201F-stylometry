Antony Hegarty er Englendingur alinn upp vestan hafs og lítur á sig sem Bandaríkjamann .
Fjölskylda hans bjó í San Jose í Kaliforníu og þar stundaði hann listnám , söng í kór og dauðarokksveit og tók þátt í leiklistarstarfi .
Í spjalli við Morgunblaðið fyrir nokkrum árum sagði hann það hafa verið lán sitt að vera í listaskóla því þar þótti engum það tiltökumál þegar hann kom út úr skápnum .
Að því sögðu þá þótti honum lífið dauflegt þar til hann sá mynd af Boy George með Culture Club og fann þá fyrirmynd , einhvern sem klæddi sig eins og honum sýndist og kærði sig kollóttan um umtal annarra .
Annað sem mótaði líf hans var þegar hann sá heimildarmynd um kabarettlíf í New York á níunda áratugnum , enda ákvað hann þá að fara í háskóla þar í borg og læra leikhúsfræði með áherslu á tilraunaleikhús .
Antony flutti svo til New York 1990 og stofnaði fljótlega sviðslistahóp sem hann kallaði Blacklips .
Tónlist skipti jafnan miklu í uppákomum hópsins , en Antony kom líka einn fram sem söngvari í ýmsum klúbbum og þá með undirleikinn á snældum .
1996 fékk hann styrk til að setja upp leikverkið Fæðing Önnu Frank / Himnaför Marsha P. Johnson , en hún var transgender og barðist fyrir auknum réttindum samkynhneigðra .
Antony and the Johnsons verður til Antony kallaði saman tónlistarmenn til að taka upp nokkur laganna sem nota átti í sýningunni og hljómsveitin Antony and the Johnsons varð til í framhaldinu .
Þessar upptökur voru síðan gefnar út 2000 hjá útgáfu David Tibet .
Breiðskífan I Am a Bird Now kom svo 2005 , en á henni leggja þeir Antony meðal annars lið Lou Reed , Boy George og Rufus Wainwright .
Það ár hélt Antony einmitt tónleika hér á landi , á Nasa í júlí , en hann hélt svo aðra tónleika hér í Fríkirkjunni sama ár .
Á þessum fyrstu tveim skífum voru greinileg og sterk leikhús- og kabarettáhrif , sem vonlegt verður að teljast , sérstaklega með fyrri skífuna , enda varð hún beinlínis til í tengslum við leikverk .
Þriðja platan , The Crying Light , sem kom út 2009 , var allt annars eðlis , á henni stígur Antony út úr leikhúsinu og leiðir okkur inn í nýjan heim .
Tónlistin var einfaldari , hljóðfærin færri , meira um strengi og minna um blásara , og röddin allsráðandi .
Í textum var líka meira undir , fjallað um framtíðina , náttúruna og lífið .
Fyrir stuttu kom svo út ný plata Antonys , Swanlights , sem er áþekk The Crying Light hvað varðar inntak og áherslur .
Á skífunni er eitt lag sem minnir á soul-tilraunir I Am a Bird Now , en annars er tónlistin þeirrar gerðar að krefjast yfirlegu og þolinmæði , en skilar sér líka margfalt .
Samstarfsfús Allt frá því hann hóf að koma fram hefur Antony verið iðinn við að vinna með hinum og þessum , enda þykir flestum fengur að fá slíka rödd til að skreyta verk sín .
Sagt er frá samstarfi Antonys og Bjarkar hér til hliðar en ef aðeins er litið til tónlistar má nefna að hann hefur sungið með Lou Reed , sem launaði honum greiðann á I Am a Bird Now , Rufus Wainwright , sem einnig söng á I Am a Bird Now , Matmos , Joan as Policewoman , Bryan Ferry , Nico Muhly , sem stýrði upptökum á hluta af Swanlights , Marc Almond , Linda Thompson , Marianne Faithfull og Herbert Grönemeyer .
Ekki má svo gleyma því að hann söng í fimm lögum á breiðskífu Hercules and Love Affair , þar á meðal lagið Blind , sem varð gríðarlega vinsælt víða um heim .
Einnig söng hann ógleymanlega Leonard Cohen-lagið If It Be Your Will á tónleikum Hals Wilmers og upptaka af því var notuð í kvikmyndina Leonard Cohen : I ' m Your Man sem hyllir ævistarf Cohens .
Antony og Björk Antony hefur verið iðinn við að vinna með öðrum listamönnum , sem sannast meðal annars á samstarfi hans við Björk Guðmundsdóttur , en hann kemur við sögu í tveimur laganna á Volta , sem kom út 2007 , og þau syngja svo saman eitt lag á Swanlights .
Í byrjun mánaðarins tók Antony að sér að stýra tónlistarsíðu breska dagblaðsins The Guardian á netinu .
Meðal efnis er viðtal hans við Björk þar sem þau ræða um flest milli himins og jarðar en þó aðallega um umhverfismál .
Viðtalið er á vefsetri blaðsins .
Sjá : http://goo.gl / 4OqS .
