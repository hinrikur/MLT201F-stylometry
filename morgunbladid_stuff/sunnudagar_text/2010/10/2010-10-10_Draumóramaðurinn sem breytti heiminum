Sagan segir að loftvarnarflauturnar hafi vælt þegar John Winston Lennon kom í heiminn 9. október 1940 og sprengjum þýska flughersins rignt yfir Liverpool .
Lennon hefði því orðið sjötugur nú um helgina og þess er minnst víða um heim , þar á meðal á Íslandi með því að kveikja á friðarsúlunni í Viðey .
Þetta er reyndar ár afmælanna .
Á þessu ári eru 50 ár síðan Bítlarnir komu saman , 40 ár frá því að þeir flosnuðu upp og 30 ár frá því að Lennon var ráðinn af dögum í New York , aðeins tveimur mánuðum eftir að hann varð fertugur .
Áhrif Lennons verða ekki mæld .
Ringo Starr , George Harrison , Paul McCartney og Lennon lögðu heiminn að fótum sér á sjöunda áratug liðinnar aldar .
Ef til vill er erfitt að gera sér grein fyrir því í dag , en tónlist Bítlanna var bylting og ekkert sambærilegt hefur gerst í dægurtónlist síðan .
Bítlarnir tóku staðnað breskt samfélag , sem reyndar var aðeins byrjað að trosna upp og láta undan kröfum nýrra tíma , og drógu það í gegnum skilvindu .
Þeir endurspegluðu ýmist það sem var að gerast , eða voru aflgjafinn .
Kjaftfor og kaldhæðinn Lennon ólst upp í hafnarborginni Liverpool og þar höfðu straumar nýrrar dægurtónlistar í Bandaríkjunum fyrst viðkomu þegar þeir bárust til Evrópu .
Hljómsveitin harðnaði síðan í eldi annarrar hafnarborgar , Hamborgar , þar sem þeir komu fyrst fram undir nafninu Bítlarnir .
Þeir gerðu í þrígang strandhögg í Hamborg , 1960 , 1961 og 1962 .
Undir lok 1962 kom fyrsta litla platan út með laginu Love Me Do .
Fyrsta stóra platan var síðan tekin upp á nokkrum klukkustundum í febrúar 1963 .
Byltingin var hafin og átti eftir að breiðast út um allan heim .
Bítlarnir komu oft fram í upphafi .
Lennon var kjaftfor og hikaði ekki við að draga dár að áhorfendum .
Á tónleikum þar sem drottningarmóðirin var viðstödd ásamt öðrum aðli bað hann áheyrendur að leggja sitt af mörkum : " Fólkið í ódýrari sætunum ætla ég að biðja að klappa saman höndum ...
og þið hin skuluð bara hrista skartgripina ykkar .
" Ummæli Lennons féllu ekki alltaf í kramið , en mest urðu lætin þegar hann sagði : " Kristnin mun láta undan .
Hún mun hverfa og skreppa saman ...
Við erum nú vinsælli en Jesús – ég veit ekki hvort mun fara fyrst , rokk og ról eða kristnin .
" Það segir reyndar sína sögu að enginn tók eftir þessum orðum fyrst í stað , frekar en ákveðnum skopteikningum , sem birtust í dönsku dagblaði nokkrum áratugum síðar .
Það var ekki fyrr en fimm mánuðum síðar að þau voru birt í bandarísku unglingatímariti sem allt fór á annan endann , plötur Bítlanna voru brenndar á báli og Lennon bárust hótanir .
Samstarf Lennons og McCartneys var ótrúlega frjótt og áhrifa þeirra mun gæta um ókomna tíð , en álagið var mikið og það gat kastast í kekki .
Vinsældirnar voru yfirgengilegar og hljómsveitin var hætt að heyra í sjálfri sér á tónleikum fyrir öskrum og látum í tónleikagestum .
Samstarf Bítlanna var komið í öngstræti löngu áður en hljómsveitin hætti formlega .
Hægt er að þræta um gæði platna þeirra og velta fyrir sér hversu mikil merki streitu og ágreinings sjást á síðustu plötum þeirra , en í raun var sama hvað þeir sendu frá sér , Bítlarnir í sínu versta formi voru eins og flestir aðrir í sínu besta .
Eins er hægt að taka heilu regnskógana frá til að prenta deilur um þátt Yoko Ono í því að Bítlarnir hættu , en fátt er jafn tilgangslaust .
Bítlarnir voru fjórir frjóir einstaklingar í mikilli gerjun og hefðu vísast farið hver í sína áttina þótt Ono hefði aldrei komið til sögunnar .
Ono fékk hins vegar að heyra það óþvegið og voru rætin skrif um hana oft með yfirbragði rasisma .
Pólitískari og persónulegri Lennon hafði ætlað að hætta í Bítlunum en féllst á að bíða með að segja frá því .
Honum gramdist því þegar McCartney stal af honum glæpnum , lýsti yfir því að hann væri hættur í hljómsveitinni og gaf um leið út sólóplötu .
Lennon hélt áfram að gefa út plötur eftir að Bítlarnir hættu saman .
Lög hans urðu mjög persónuleg og hann notaði tónlistina til að gera upp líf sitt allt frá barnæsku til fullorðinsára .
Um leið varð tónlistin pólitískari en áður og beittari eins og heyra mátti í lögum á borð við Working Class Hero og Woman Is the Nigger of the World .
Lennon og Ono gerðu málstað friðar að sínum .
Lögin Give Peace a Chance og Happy Xmas ( War is Over ) voru sterkt ákall og urðu óhjákvæmilega tengd andófinu gegn Víetnamstríðinu .
Richard Nixon var svo hræddur um að áhrif Lennons myndu koma í veg fyrir að hann næði endurkjöri árið 1972 að hann ákvað að reyna að láta vísa honum úr landi .
Lennon stóð í stappi við bandarísk yfirvöld í fjögur ár og það var ekki fyrr en Gerald Ford komst til valda eftir að Nixon hafði sagt af sér sem brottvísunartilskipunin var dregin til baka .
Lennon fékk síðan græna kortið í tíð Jimmys Carters .
Það er til marks um það andrúmsloft tortryggni , sem ríkti í forsetatíð Nixons , að bandaríska alríkislögreglan , FBI , hélt skrá um Lennon .
Hún var ekki birt fyrr en 1997 og reyndist vera tæpar 300 síður .
Nokkrum skjölum var haldið eftir og fengust ekki birt fyrr en 2006 .
Í þeim var ekkert sem gaf tilefni til þessa eftirlits .
Tónlist Lennons einkennist þegar best lætur af bjartsýni og trú á mannkynið .
Í viðlaginu We All Shine On í laginu Instant Karma býr einhver óútskýrður andi lýðræðis og lofgjörð til einstaklingsins – öll látum við ljós okkar skína og hver og einn hefur á valdi sínu að láta að sér kveða .
Lagið Imagine er hans magnaðasti söngur og hefur vonandi ekki verið spilað það oft að það sé orðið merkingarlaust .
Þar býður hann stórveldastjórnmálum raunsæis byrginn , hann kunni að vera draumóramaður , en hann sé örugglega ekki sá eini og sá dagur muni koma , sem heimurinn muni lifa í friði .
Sá dagur er ekki runninn upp , en Lennon lagði sitt af mörkum og breytti heiminum með tónlist sem ögrar , eflir og lifir .
