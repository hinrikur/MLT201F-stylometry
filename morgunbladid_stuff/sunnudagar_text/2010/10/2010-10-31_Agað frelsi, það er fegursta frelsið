Má ég spyrja Pétur , finnst þér ekki komið nóg af mér ? " Þessum orðum fylgir íhugult augnaráð .
" Svona tala kannski bara konur , " bætir Vigdís Finnbogadóttir við .
Hún ætti að vita það .
Fyrsta kona sem kjörin var þjóðhöfðingi í heiminum .
" Ég hef orðið vör við það , að þær vilja stundum halda sig meira til hlés .
En myndin [ Vigdís , fífldjarfa framboðið ] á sunnudag hefur greinilega vakið lukku .
Það er alltaf verið að tala um hana – hún hitti í mark .
Það sem er sniðugt er að hún sýnir ungu fólki hve mikið hefur breyst .
" – Í þættinum er sýnt þegar þú brýst til metorða í karlasamfélagi .
Var það taktík af þinni hálfu , að tala um að karlar hefðu orðið fyrstir til að lýsa yfir stuðningi við þig ? " Nei , nei , þetta var þannig , sjómennirnir gerðu útslagið .
Allt í einu kom skeyti , sem var eins og harmóníka , ég var svo lengi að opna það , frá áhöfninni á Guðbjarti sem gerður var út frá Ísafirði .
Það var fallegt skeyti .
Á þessum tíma voru allir farnir að þúa , en þeir þéruðu mig : Við skorum hér með á yður að bjóða yður fram .
Svo skrifaði hver einasti maður undir , öll áhöfnin , ég ætla ekki að segja æðsti maður og niður úr , heldur fremsti maður og línan áfram .
Þetta var svo hrífandi , að maður hlaut að taka eftir því .
Síðan höfðu karlmenn að minnsta kosti forystu um að skora á mig .
Ég held að konur hafi haldið , að þær myndu ekki gera mér mikinn greiða , ef þær færu að safnast í kringum mig .
En þær voru til staðar .
Ég fann það á öllum þessum ferðalögum út á land , þar gisti ég aldrei á hótelum , heldur alltaf í barnarúmum , borðaði aldrei á veitingahúsi , heldur fékk soðningu heima hjá fólki – manni er ekki í kot vísað með ferska fiskinn ! Og það var aldrei leiðinlegt í kosningabaráttunni vegna þess að ég var alltaf með fólkinu , að tala við fólkið og um fólkið .
Ég skynjaði snemma að fólki þykir skemmtilegast að heyra um sig sjálft .
Ég las mikið um héruðin áður en ég fór þangað og hafði með mér bókakistu til að fletta upp í .
Þetta var skemmtilegur tími – það var hlegið svo mikið ! " Enn hlær hún .
– Engu að síður var sláandi að heyra orðræðu mótframbjóðenda þinna , sem töluðu eins og einhleyp kona gæti ekki valdið heimilishaldinu á Bessastöðum .
" Þeir voru svo indælir karlarnir , " segir Vigdís hlýlega .
" Mér þótti svolítið erfitt í þessari mynd , að þeir eru farnir og ekki gátu þeir gert að þessu – þeir voru tímans menn .
Mér finnst gott að það kom fram í myndinni að margir voru mjög fylgjandi þeim , þetta voru öndvegismenn .
Og ég lét þess alltaf getið á mínum ferðalögum , að mér þætti vænt um þá , og bað mína stuðningsmenn um að láta aldrei neikvætt orð falla um þessa meðframbjóðendur , eins og ég kallaði þá alltaf .
" – En fjölmargir hafa eflaust hrist höfuðið heima í stofu yfir orðum þeirra í umræðuþættinum ? " Þetta var svona , " segir Vigdís einlæg .
" Þetta voru virðulegir og góðir þjóðfélagsþegnar , allt eins og það átti að vera , með fallegar og traustar konur sér við hlið .
Er furða þó að fólki hafi fundist skrítið þegar karlar tóku allt í einu upp á því , sjómenn og bændur , að ýta á einstæða konu að fara fram ? Enda var það skrítið – mér þótti það sjálfri ! Það komu konur til mín seinna , þegar þær vildu að ég héldi áfram sem forseti , og sögðu : " Fyrirgefðu , ég kaus þig ekki .
" Ég gerði það þá upp við mig : Þú þarft ekki að biðjast afsökunar á því , þetta var svo öðruvísi , að ég veit ekki hvort ég hefði kosið mig sjálf ef kona eins og ég hefði allt í einu dúkkað upp ! " Hún þagnar .
" Nei , ég hefði kosið mig , " bætir hún við og hlær .
" En ég sagði þetta við þessar indælu konur .
" – Nú þegar neikvæðnin er svona mikil í samfélaginu er dýrmætt að fá inn í umræðuna , að þrátt fyrir allt hafi orðið hér stórstígar framfarir undanfarna áratugi .
" Þetta voru tímamót í sögu þjóðarinnar .
Og þau fara einhvers staðar neðanmáls í þjóðarsögunni , " svarar hún með blik í augum .
" En þetta niðurrifstal er dapurlegt .
Það dregur úr okkur kraftinn að tala þjóðfélagið svona niður , í stað þess að segja frá því sem vel gengur .
Við höldum áfram að fiska – og svo stóðum við okkur einstaklega vel í gosinu .
En það hryggir mig að við höldum ekki fastar í hendur hvert annars á svona erfiðum tímum – að við körpum um keisarans skegg .
" Hún brosir .
" Þú veist ég er í öllum flokkum .
Ég get ekki annað .
" Við sjálfstæðismenn , " segi ég .
" Við allaballar .
" " Við framarar .
" Ég sé hið jákvæða við alla flokka .
En mér finnst erfitt að við skulum ekki rísa yfir þær línur sem aðgreina flokkana þegar svona mikið liggur við .
Að við skyldum ekki geta gert það strax .
Við erum föst í sama farinu .
" – Ertu fylgjandi þjóðstjórn ? " Ég hefði viljað þjóðstjórn .
Ég held að það hefði verið farsælla fyrir okkur , á meðan við komumst yfir erfiðasta hjallann .
" Hún hallar sér fram .
" Allar skoðanir skal endurmeta um leið og ný viðhorf myndast .
Ég skrifaði þetta á spegilinn með rauðum tússpenna þegar ég varð fertug , þannig að ég gleymdi því ekki .
Mér þótti skemmtilegt að sjá það í myndinni , að gildin sem ég stóð fyrir hafa staðist tímans tönn .
Við viljum heiðarlegt samfélag , vera gjafmild , muna söguna og leggja rækt við börn og náttúru .
Það sem liggur manni mest á hjarta er íslenskt mál .
Ég hef alltaf lagt mikla áherslu á að varðveita tungumálið .
Ef íslenskan væri bók , þá værum við bundin inn í þessa bók ; við erum bandið og ef það trosnar megum við vara okkur – og það er farið að trosna sums staðar .
Ég og barnabörnin erum einmitt að æfa okkur að segja ekki hæ og bæ , heldur bless eða sæl að sinni .
Það er í lagi að segja hó , Gilitrutt sagði það , en að við skulum segja hæ í staðinn fyrir komdu sæll og blessaður á minn fund ! " Og hún heldur áfram með sitt hjartans mál : " Ekki síst þess vegna er stofnunin við Háskóla Íslands , sem kennd er við nafnið mitt , mikilvæg .
Alþjóða tungumálasetur á Íslandi verður til sæmdar og vekur athygli um víðan heim .
Við verðum að læra tungumál og hafa þau í hávegum til að geta komið heimshugsuninni til skila á Íslandi .
Það að við höldum í þjóðernið þýðir ekki að við útilokum annað .
Við getum tekið í okkar þjóðarfaðm allar nýjungar í hugsun , á meðan við höldum tungunni .
Hún er okkar akkeri í þessu lífi .
Ásamt því að eiga landið , frelsið sem við notum með aga .
Agað frelsi , það er fegursta frelsið .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 