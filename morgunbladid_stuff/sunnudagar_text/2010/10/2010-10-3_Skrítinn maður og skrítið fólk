Ég hafði verið varaður við því að Jim Jarmusch langaði ekki í viðtal , hann liti á ferðina til Íslands sem frí .
Það sem meira var , mér var margsagt að hann nennti ekki að tala um eigin bíómyndir , hann bara nennti því ekki .
" Og ekki pirra hann , " sagði einn úr hópnum .
Maður hafði verið nógu stressaður fyrir að mæta goðinu , Jim Jarmusch , konungi sjálfstæða kvikmyndageirans í Bandaríkjunum , án þess að þetta bættist við .
Hvernig tekur maður viðtal við kvikmyndaleikstjóra án þess að tala um bíómyndir ? Á maður að tala um sjávarútvegsmál við hann ? Jim sneri sjálfstæða kvikmyndageiranum á hvolf með fyrstu tveimur bíómyndunum sínum , Stranger Than Paradise ( 1984 ) og Down by Law ( 1986 ) sem þrátt fyrir að vera ákaflega ódýrar svarthvítar bíómyndir um skrítið fólk nutu mikilla vinsælda .
Þessir fyrirvarar komu mér samt ekki á óvart , ég bjóst jafnvel við fleiri .
Umfjöllunarefni mynda hans eru gjarnan hrjúfir og ruddalegir utangarðsmenn sem éta svona blaðamenn einsog mig í morgunmat .
Sköpunargleði Íslendinga Þegar þessi gráhærði sláni kom á Hótel Plaza reyndist hann afar vinalegur .
Fulltrúi frá hátíðinni sagði Jim að ég væri líka kvikmyndagerðarmaður og Jim sagði að hann ætti frekar að taka viðtal við mig .
Ég blóðroðnaði en hann náði að nota fyrstu fimm mínúturnar af stuttu viðtali í að yfirheyra mig um síðustu bíómyndina mína og þá næstu .
Þrátt fyrir afsakanir um að þetta væri fikt og tilraunir hjá mér , heimtaði hann að fá að sjá þær .
Hann sagðist vera heillaður af sköpunargleði Íslendinga .
Sagðist hafa fallið fyrir Sykurmolunum á níunda áratugnum og síðan þá fylgst með tónlistarheiminum hér .
Hann hrósaði Sigur Rós mikið og vitnaði í brandara sem Tom Waits sagði einu sinni : " Hvað ertu kominn með þegar þú færð fjóra menn frá New Orleans í hendurnar ? " " Hvað ? " spurði ég .
Og hann svaraði : " Hljómsveit .
" Það er hægt að segja það sama um Ísland í dag .
" Síðan fór hann að tala um Dag Kára Pétursson .
" Hann er góður leikstjóri , en einnig tónlistarmaður og lítur þess vegna svipuðum augum á kvikmyndagerðina og ég .
Tónlist og myndir , þetta verður að tvinnast saman með góðum hætti .
" Aðspurður hvort hann hafi ekki séð aðrar íslenskar bíómyndir segist hann einnig hafa séð 101 Reykjavík eftir Baltasar sem sé vönduð mynd en ekki hans tebolli eins og þeir segi á enskunni .
Hann bætir við hve ánægður hann sé með hátíðina , hann hafi fylgst með henni í ein fimm ár af þessum sjö sem hún hefur verið í gangi .
Honum hafi fundist myndavalið áhugavert og það hafi ekki komið honum á óvart að fólkið sem starfaði við hátíðina skuli síðan bæði vera svona vinalegt og fagmannlegt .
" Og flott hjá þeim að fá Noam Chomsky í spjall , mér finnst leitt að hafa misst af honum .
Það er magnaður náungi sem reynt er að horfa framhjá í Bandaríkjunum en alls staðar annars staðar nýtur hann virðingar .
Þetta er kjarkaður hugsuður og ég vil hrósa hátíðinni fyrir það framlag .
" Kynntist Tom Waits á fylliríi Tom Waits hefur verið áhrifamikill í sköpun Jim Jarmusch , þarsem hann hefur samið tónlist við margar mynda hans og leikið í nokkrum þeirra , meðal annars ógleymanlegt hlutverk strokufanga í bíómyndinni Down by Law .
" Það var sameiginlegur vinur sem bauð okkur í partí og við náðum strax vel saman .
Hann var þegar orðinn þekktur á þessum tíma en það var ekki þess vegna sem ég laðaðist að honum , þetta partí var fullt af frægu fólki , Andy Warhol var þarna og hans líkar .
En við Tom spjölluðum saman fram á morgun og vorum síðan á pöbbarölti fram á næsta dag .
Ég skrifaði þetta hlutverk í Down by Law fyrir hann .
Hann hafði mikil áhrif á mig .
Skoðanir hans og viðhorf eru svo skemmtileg .
Ég er alltaf að taka hann upp af og til í bílskúrnum hans og geri eitthvað úr því einn daginn .
" En Jim er á því að sjálfstæði kvikmyndageirinn í Bandaríkjunum sé í vandræðum sem stendur .
" Meira að segja séní einsog Terry Gilliam eiga í vandræðum með sínar myndir .
Samsteypurnar ráða öllu sem stendur .
Bandarískir fjárfestar eru mjög hræddir við eitthvað frumlegt .
" Jim telur að kvikmyndaiðnaðurinn sé í lægð sem stendur en það muni eitthvað gerast á næstu árum sem muni rífa kvikmyndirnar úr lægðinni .
" Hugsanlega mun netið breyta þessu , til dæmis lengdinni á bíómyndum .
Ástæðan fyrir því að þær eru á bilinu 90-120 mínútur er sú að það hentar kvikmyndahúsunum .
Nú er það hugsanlega að breytast .
" Líður best í New York Jim , sem ólst upp í Ohio , segir að sér líði best í New York .
Faðir hans var af tékkneskum og þýskum ættum og móðir hans af írskum og þýskum uppruna .
Hann segir að bóndabýli ömmu hans og afa hafi verið austur-evrópskt en annars hafi þetta blandast allt vel inn í bandarískan kúltúr .
En honum hafi fundist hann fyrst vera orðinn frjáls þegar hann kom til New York .
" Maður getur verið með villta hárgreiðslu og klætt sig eins og asni en samt kemst maður ekki lengra en út á næsta horn án þess að mæta einhverjum sem er enn skrítnari .
New York er frábær borg og mér finnst hún eiginlega ekki vera hluti af Bandaríkjunum .
" 