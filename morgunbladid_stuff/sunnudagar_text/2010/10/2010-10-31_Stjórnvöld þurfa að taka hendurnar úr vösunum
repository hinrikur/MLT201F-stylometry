Hjól atvinnulífsins hafa oft snúist hraðar á Íslandi en um þessar mundir .
Um það geta flestir verið sammála .
En hvað er til ráða ? Hvernig eflum við atvinnulíf þjóðarinnar og aukum tækifærin með eins skilvirkum og áhrifamiklum hætti og unnt er ? Gísli S. Einarsson , vélvirki hjá Norðuráli á Grundartanga og fyrrverandi alþingismaður og bæjarstjóri á Akranesi , hefur skýrar hugmyndir um það .
Hvað : " Lykilatriðið er að fólk geti nýtt þau tækifæri til atvinnu og framfærslu sem blasa við í samfélaginu og að ríkisvaldið sé ekki að þvælast fyrir því , annaðhvort vísvitandi eða óviljandi .
Þá er ég fyrst og síðast að tala um stóriðju .
Það er mín skoðun að horfa beri til hennar næstu tíu til fimmtán árin .
Ísland á mikil tækifæri en þau liggja ekki í þeirri moldarkofahugsun sem mér þykir vera ríkjandi hjá a.m.k. hluta af núverandi ríkisstjórn .
" – Geturðu verið nákvæmari ? " Já , ég sé ekki betur en umhverfisráðherrann beiti sér af alefli gegn stóriðnaði .
" Hvers vegna ? " Við eigum ekki nein stór atvinnutækifæri á öðrum sviðum næstu tíu til fimmtán árin .
Upp úr því tel ég að tæknin verði farin að ryðja sér til rúms á ýmsum öðrum sviðum þannig að við getum í auknum mæli nýtt hráefnið sem við erum að skapa .
Við höfum hvorki tækniþekkingu né búnað til að gera það ennþá .
Á einum tíma var landbúnaður mjög mikilvægur fyrir þessa þjóð .
Nú eru tækifærin þar af skornum skammti .
Á öðrum tíma skiptu fiskveiðar höfuðmáli , einkum þegar skuttogaravæðingin stóð sem hæst .
Núna er ekkert svigrúm til að auka aflagetu í fiskveiðum .
Enda þótt við mættum bæta við 20 til 40 þúsund tonnum af þorski dugir það skammt .
Fyrir vikið skiptir stóriðja mestu máli , hvergi er hægt að fjölga störfum meira .
Ég er líka með tækniverin í huga .
Upplýsingatæknin blasir við , við erum að byrja að feta okkur inn á þá braut , og værum klaufar ef við gætum ekki nýtt okkur þau tækifæri .
" – Eru vaxtarmöguleikar í stóriðju óþrjótandi að þínu viti ? " Alls ekki .
Eftir tíu til fimmtán ár verðum við búin að fullnýta þessa möguleika .
Eftir það verður ekki lengra farið .
Við þurfum á svona fjórum til fimm stóriðjuverum að halda á þessu landi og ég hefði gjarnan viljað sjá stóriðju í hverjum landsfjórðungi .
Það er hins vegar erfitt að koma því við fyrir þær sakir að stóriðja þarf að vera aðlæg orkuverunum .
Þegar þessu marki er náð er mál að linni , það er fráleit hugmynd að fylla alla firði af álverum .
" Hvar : " Í fyrsta lagi nefni ég Helguvík .
Það er staðreynd að hefði vilji stjórnvalda verið fyrir hendi væri sú verksmiðja þegar tekin til starfa .
Atvinnuleysi á Suðurnesjum er hátt í 12% en væri komið niður í 5-6% væri verksmiðjan komin í gagnið .
Það er hryllilegt að horfa upp á stjórnvöld leggjast gegn þessari atvinnusköpun .
Við erum ekki bara að tala um öll störfin í verksmiðjunni , heldur líka fjölda afleiddra starfa á svæðinu .
Í öðru lagi nefni ég álver á Bakka við Húsavík .
Sömu lögmál gilda um þá framkvæmd .
Í þriðja lagi vek ég athygli á því að hér á Grundartanga er að byggjast upp stóriðnaðarsvæði sem við eigum að nýta að fullu til hagsbóta fyrir þéttbýliskjarnana á suðvesturhorni landsins .
Ég nefni Akraneskaupstað sem dæmi , mína heimabyggð .
Þar búa nú um 6.500 manns .
Hefði stóriðjan á Grundartanga ekki komið til væru íbúarnir helmingi færri og bærinn á hnjánum .
Það vitum við Akurnesingar , öll sem eitt , hvar í flokki sem við stöndum .
Tekjur sveitarfélagsins vegna álversins á Grundartanga hafa gert það að verkum að það hefur staðist áföllin sem urðu vegna kreppunnar .
Ekki nóg með það , tekjur starfsmanna verksmiðjunnar , sem eru 530 talsins , hafa aukist á sama tíma og tekjur flestra annarra hafa lækkað í þjóðfélaginu .
Hér eru iðnaðarmenn á sömu launum og alþingismenn ef tekið er tillit til 35-50 tíma yfirvinnu á mánuði .
Norðurál gerir mjög vel við sitt fólk og gætir öryggis þess í hvívetna .
Sama má segja um Rio Tinto Alcan í Straumsvík .
Við þetta má bæta að sveitarfélögin hafa notið þess á margan hátt að hafa stóriðjuna innan sinna vébanda en þessi fyrirtæki eru mjög dugleg að styðja við félagsstarf í grenndinni , svo sem menningu , æskulýðsstarf og íþróttir .
Það er ómetanlegt fyrir íbúana á svæðinu .
" Hver : " Mín skoðun er sú að stjórnvöld megi ekki standa í vegi fyrir því að aðilar eins og Century Aluminum og Alcan komi hingað til lands með fjármagn til að nýta þá orku sem við höfum yfir að ráða .
Mikilvægt er að nýta orkuna til hagsbóta fyrir Íslendinga og það er stóriðjan einmitt að gera .
Hún er að skila verulegum arði inn til orkuframleiðenda í gegnum samninga sem gerðir hafa verið um stóriðjuframleiðslu .
" Hvernig ? " Við höfum stóriðjuþekkinguna .
Það liggur fyrir .
Stóriðjufyrirtækin hafa líka peningana og vilja koma með þá til landsins .
Það eina sem vantar er vilji stjórnvalda til að nýta þetta tækifæri núna í örbirgðinni .
" Hvenær : " Setja þarf Helguvíkina á fulla ferð í síðasta lagi um næstu áramót og hefja framleiðslu þar eins fljótt og auðið er .
" – Hvað er raunhæft í því ? " Fyrst þurfa menn að viðurkenna að mikil orka er til á Reykjanesi og miklir orkuframleiðslumöguleikar hjá Orkuveitunni , þrátt fyrir alla hennar erfiðleika .
Fyrir þessu verða stjórnvöld að beita sér .
" – Hvenær viltu sjá álver í Helguvík og á Bakka komin í gagnið ? " Ég tel góða möguleika á því að hefja framleiðslu í Helguvík á næsta ári ef menn taka hendurnar úr vösunum .
Þá er ég að tala um stjörnvöld .
Spennarnir eru komnir á staðinn og ekki stendur á tæknibúnaði hjá Century Aluminum .
Þeim liggur líka á , það er skortur á áli í heiminum .
Það er lengra í álver á Bakka en menn eiga nú að einhenda sér í að flýta því ferli .
" Hver er maðurinn ? Gísli S. Einarsson er 64 ára gamall .
Hann er menntaður vélvirki og vélstjóri og hefur um fimmtíu ára starfsreynslu á vinnumarkaði .
" Ef Alþingi telst þá atvinnumarkaður , " bætir hann við sposkur á svip .
Gísli hefur unnið sem verkamaður , vélvirki , yfirverkstjóri hjá Sementsverksmiðju ríkisins og í nokkur ár var hann til sjós .
Hann var um tíma bæjarfulltrúi á Akranesi , forseti bæjarstjórnar og bæjarstjóri í fjögur ár .
Þá sat Gísli á Alþingi frá 1991 til 2001 , fyrst fyrir Alþýðuflokkinn en síðan Samfylkinguna .
Í sumar réð hann sig til Norðuráls á Grundartanga sem almennur viðhaldsvélvirki .
Gísli er lausráðinn en starfsmenn fá ekki fastráðningu eftir 62 ára aldur .
