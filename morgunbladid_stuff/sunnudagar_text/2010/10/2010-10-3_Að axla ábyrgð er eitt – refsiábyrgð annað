Alþingi réð ekki við landsdómsmálið .
Umræðurnar leiddu í ljós mikla veikleika í þessari rúmlega 100 ára gömlu löggjöf þótt hún hafi verið endurskoðuð fyrir hálfri öld .
En meginástæðan fyrir niðurlægingu Alþingis eru þau pólitísku undirmál sem augljóslega hafa verið á ferðinni .
Atli Gíslason , formaður þingmannanefndarinnar , tekur undir þá skoðun að um slíkt hafi verið að ræða í samtali við Morgunblaðið í fyrradag .
Þjóðin kýs 63 fulltrúa á Alþingi .
Þeir kjósa allt að 12 úr sínum hópi til þess að sitja í ríkisstjórn .
Að ákæra einn úr þeim hópi fyrir hrunið er svo augljóst ranglæti að óþarfi er að hafa um það mörg orð .
Þetta finnur fólk .
Þess vegna er hinum almenna borgara misboðið .
Málsmeðferðin sýnir að þingið sjálft er ófært um að takast á við mál af þessu tagi , alla vega á grundvelli núgildandi löggjafar .
Nefnd á vegum forsætisráðuneytis vakti athygli á nauðsyn breytinga á þeirri löggjöf 1999 .
Vinnuhópur á vegum forseta Alþingis gerði hið sama fyrir ári .
Samt var ekkert gert til breytinga á lögunum þótt ljóst mætti vera að spurning um ráðherraábyrgð gæti komið upp .
Af hverju eru þingmenn – sem gagnrýna aðra fyrir athafnaleysi – svo svifaseinir ? En fyrst og fremst reyndist þingið ófært um að takast á við þetta mál vegna návígis í samfélagi okkar og vegna þess að það breyttist í pólitískan forarpytt .
Ráðherrar í ríkisstjórn Geirs H. Haarde á árunum 2007-2009 hljóta að axla þá ábyrgð sem að þeim snýr vegna hrunsins , en sú ábyrgð er ekki það sama og refsiábyrgð .
Þeir eiga að gera þjóðinni ítarlegri grein fyrir sínum sjónarmiðum en þeir hafa gert til þessa .
Þjóðin á kröfu til þess og það er nauðsynlegt fyrir þá sjálfa .
Umræður um hrunið , ástæður þess og afleiðingar eru lífsnauðsynlegar og þrátt fyrir allar þær umræður sem fram hafa farið á síðustu tveimur árum hafa málefnalegar umræður um ástæður hrunsins verið afar takmarkaðar .
Þó bentu umræður þingmanna nú síðustu daga á köflum til þess að þeir gætu hafið sig upp úr hinu fasta pólitíska hjólfari .
Ræða Guðmundar Steingrímssonar , alþingismanns Framsóknarflokksins , í umræðunum vakti athygli mína .
Á bak við þann unga þingmann er margra áratuga sterk pólitísk fjölskylduhefð .
Það verður áhugavert að fylgjast með honum næstu árin .
Álitamálin um það sem hugsanlega hefði verið hægt að gera eða láta ógert á árinu 2008 eru mörg .
Það voru uppi hugmyndir um að flytja áhættusöm útlán bankanna yfir í sérstakt félag á fyrri hluta árs 2008 og styrkja með því stöðu þeirra .
Það var ekki gert .
Hefði ríkisstjórn Geirs H. Haarde átt að beita sér fyrir því ? Í því fólst að samfélagsvæða hugsanleg útlánatöp bankanna .
Það var gert á Írlandi og nú sitja Írar uppi með þá ákvörðun .
Er hugsanlegt að þá hefði Geir H. Haarde þessa dagana staðið frammi fyrir ákæru vegna þess að hann hefði tekið ákvörðun um að láta skattgreiðendur borga útlánatöpin ? Það voru uppi hugmyndir um að ríkið tæki ábyrgð á skuldbindingum bankanna og jafnvel að þeir yrðu þjóðnýttir .
Hefði það verið skynsamlegt ? Í því hefði líka falizt að skattgreiðendur á Íslandi hefðu tekið á sig byrðarnar .
Var það eðlilegt og sanngjarnt ? Var rangt af Geir H. Haarde , þáverandi forsætisráðherra , að fallast ekki á slíkar hugmyndir ? Er hugsanlegt að hann stæði nú frammi fyrir ákæru fyrir að hafa lagt óhugnanlegar byrðar á þá rúmlega 300 þúsund einstaklinga sem hér búa ef hann hefði tekið slíka ákvörðun ? Þetta var gert á Írlandi .
Þar tók ríkið ábyrgð á skuldabréfum sem bankarnir höfðu gefið út , að vísu í takmarkaðan tíma .
Ábyrgðin á sumum þeirra er að renna út núna í október .
Þar hefur ríkið þjóðnýtt banka .
Kostnaður írskra skattgreiðenda vegna bankanna þar nemur 50 milljörðum evra .
Það voru uppi hugmyndir um að íslenzka ríkið gæfi út ábyrgðaryfirlýsingu vegna Tryggingasjóðs innistæðueigenda og fjárfesta .
Geir H. Haarde neitaði að skrifa undir slíka yfirlýsingu .
Var það röng ákvörðun ? Átti hann að skrifa undir ? Er hugsanlegt að þá stæði hann frammi fyrir ákæru fyrir þá undirskrift ? Það eru efnisleg álitamál af þessu tagi sem hafa ekki verið rædd að nokkru ráði , hvorki á Alþingi né annars staðar , en þau þarf að ræða til þess að allur almenningur öðlist skilning á þeirri flóknu stöðu sem hér var komin upp .
Hér var tekin ákvörðun um að láta erlenda lánardrottna íslenzku bankanna sitja uppi með tapið en færa það ekki yfir á íslenzka skattgreiðendur .
Það var rétt ákvörðun .
Hér var tekin ákvörðun um að ábyrgjast ekki skuldbindingar bankanna .
Það var rétt ákvörðun .
Hér var tekin ákvörðun um að ábyrgjast ekki skuldbindingar Tryggingasjóðs innistæðueigenda og fjárfesta .
Það var rétt ákvörðun .
Með því er ekki sagt að hér hafi allt verið gert rétt .
Það var rangt af íslenzkum stjórnvöldum að koma ekki böndum á bankana löngu fyrr , en eins og ég hef fært rök fyrir á öðrum vettvangi ( Umsátrið – fall Íslands og endurreisn .
Útg. Veröld ) er hæpið að jarðvegur og andrúmsloft hefði verið til þess í samfélaginu nema hugsanlega vorið 2006 .
Hvers vegna var það ekki ? Ein af ástæðunum fyrir því er sú að nánast enginn þingmaður stóð upp á Alþingi veturinn 2006 , þegar gagnrýnin dundi á íslenzku bönkunum að utan , og gerði þá gagnrýni að umtalsefni .
Og það á við um þingmenn allra flokka .
Önnur ástæða er bandalag einstakra stjórnmálaflokka og útrásarvíkinga .
Áður en við drögum einn mann fyrir landsdóm vegna hrunsins skulum við horfast í augu við okkur sjálf og það á ekki sízt við um um hina kjörnu fulltrúa þjóðarinnar .
