Sagan á bak við vínhúsið El Coto er nokkur sérstök .
Það á sér einungis nokkurra áratuga sögu en varð á skömmum tíma að vinsælasta framleiðenda Rioja-vína á Spáni .
Það var hópur einstaklinga úr vínbransanum sem stofnaði fyrirtækið árið 1970 og fyrstu vínin sáu dagsins ljós árið 1975 .
Fljótlega lenti fyrirtækið hins vegar í fjárhagslegum erfiðleikum og Banco Union , helsti kröfuhafinn , valdi þriggja manna teymi til að koma fyrirtækinu á beinu brautina .
Það gekk svo vel að þegar komið var fram á níunda áratuginn var El Coto orðið leiðandi á spænska markaðnum þegar Riojavín voru annars vegar .
El Coto er að finna í Oyon rétt við bæjarmörk Logrono , höfuðborgar Rioja .
Þar raða sér upp nokkrir af þekktustu vínframleiðendum Rioja hlið við hlið .
Greinilegt er að Coto hefur verið að stækka ört því byggingu eftir byggingu hefur verið bætt við á síðustu árum og fermetrarnir undir þaki eru orðnir 50 þúsund .
Í geymslum fyrirtækisins liggur vín á um 85 þúsund tunnum og um sex milljónir flaskna hvíla í hillunum og bíða þess að ná tilhlýðilegum aldri .
Árlega þarf að kaupa inn 10-12 þúsund nýjar tunnur sem gerir El Coto einn stærsta viðskiptavin tunnuframleiðenda í heiminum .
Langstærstur hluti tunnanna er smíðaður úr amerískri eik en fyrir því er löng hefð í Rioja .
Þrátt fyrir látlaust yfirbragð bygginganna kemur fljótt í ljós að hér er um framúrstefnulegt vínfyrirtæki að ræða .
Gífurleg áhersla er á að allir ferlar séu skýrir og fylgt er nákvæmum aðferðum við öll stig framleiðslunnar .
Allar byggingar eru hannaðar til að draga sem mest úr helstu skaðvöldunum : birtu , hita og raka og sex manna fullkominn rannsóknarstofa sér um að fylgjast með öllum þróunarstigum vínsins .
Sumum nágrönnum El Coto finnst stundum fulllangt gengið í smámunaseminni og kalla El Coto " þýska vínhúsið " sín á milli .
Meira að segja er gengið svo langt að merkja hverja flösku með leysigeisla þannig að hægt sé að rekja hana nákvæmlega ef einhver galli kemur upp .
Þá er hægt að sjá nákvæmlega hvaðan korkurinn kom sem var notaður í flöskuna , hvenær tappað var á hana og úr hvaða tanki vínið kom .
Töluverð þróun hefur orðið á víngerðinni og það má m.a. merkja á hvítvínum og rósavínum El Coto , sem hafa breyst mjög til batnaðar á síðustu árum .
Ekki síst hefur verið áberandi merkjanleg breyting frá 2007 árganginum en þá var tekin upp ný aðferð við víngerðina þar sem þrúgurnar eru kældar niður strax og þær hafa verið tíndar til að viðhalda ferskleikanum í ávextinum .
Þessi sama aðferð er einnig notuð við rauðvínin Coto Vintage .
Samkvæmt reglum er heimilt að nota sjö þrúgur við ræktun vína í Rioja .
Rauðu þrúgurnar Tempranillo , Graciano , Mazuelo og Garnacha .
Hvítu þrúgurnar sem leyfilegt hefur verið að nota eru Malvasia , Viura og Garnacha Blanca .
Mikið hefur verið rætt og deilt um það hvort leyfa eigi fleiri þrúgur og ákveðnar tilslakanir hafa verið gerðar þegar menn nota utanaðkomandi þrúgur í " tilraunaskyni " .
Fyrir skömmu var hins vegar ákveðið að slaka á reglunum og leyfa notkun á utangarðsþrúgum upp í allt að 49% af blöndunni .
El Coto hefur ákveðið að nýta sér þetta og verður eitt fyrsta vínhúsið til að setja ný vín á markaðinn þegar breytingin tekur gildi árið 2013 .
Verið er að rækta upp ekrur með þrúgunum Chardonnay , Sauvignon Blanc og Verdejo .
Vínið úr þeim verður hins vegar ekki notað til að leysa hið klassíska Coto Blanco af hólmi heldur verður sett á laggirnar nýtt hvítvín sem mun endurspegla hinar nýju þrúgur .
Þótt það liggi ekki fyrir er hugsanlegt að notað verði sama konsept og liggur að baki víninu Coto Vintage , sem kom á markaðinn fyrir nokkrum árum .
Því var ætlað að koma til móts við neytendur sem vildu ferskar og ávaxtadrifnari Rioja , það er vín sem væri meira í stíl við Nýjaheimsvín en hefðbundin Rioja .
Næst : Einnar ekru Rioja Vín Coto-vínin eru í senn klassísk og nútímaleg .
Þau eru flest hver úr amerískri eik og hafa fengið langa geymslu .
Hér eru þrjú dæmi um ólíka stíla El Coto .
Coto Crianza 2007 .
Þetta er grunnvínið sem Spánverjar sjálfir drekka í ómældu magni ár hvert .
Þrúgurnar koma frá Rioja Alavesa , ávöxturinn hreinn , ungur og djúpur .
Einfaldur og vel gerður standard Rioja .
1.899 krónur Coto Vintage 2005 .
Þessu víni er ætlað að höfða til þeirra sem drekka ekki vín mjög oft og sækjast meira eftir mjúkum , ávaxtadrifnum vínum en eikuðum og þroskuðum .
Þetta er mjúkur og þægilegur Rioja .
Ameríska eikin er ekkert að fela sig en hún er öll á mýktina og sætleikann í þessu víni , sem var víst fyrsta Rioja-vínið sem var tappað á flöskur með skrúfutappa .
1.899 krónur .
Coto de Imaz Reserva 2004 er massíft og mjúkt vín úr þrúgum frá Rioja Alta .
Vínið hefur legið 24 mánuði á amerískri eik .
Djúpt , tannískt og kryddað með þroskuðum dökkum berjum og balsamvið í nefi .
Dæmigerður nautasteikur-Rioja , sem borgar sig að umhella .
2.549 krónur .
