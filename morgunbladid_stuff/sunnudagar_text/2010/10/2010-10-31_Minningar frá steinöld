Keith Richards , gítarleikari hljómsveitarinnar The Rolling Stones , er frummynd rokktónlistarmannsins .
Hann og Mick Jagger eru gangverkið í einni frægustu og vinsælustu hljómsveit samtímans .
Rolling Stones voru allt , sem Bítlarnir voru ekki .
Ef Bítlarnir voru sætabrauðsdrengirnir , þá voru Rolling Stones pörupiltarnir , lifðu hratt og brenndu kertið í báða enda , heimur þeirra blanda af tónlist , áfengi , eiturlyfjum og kvenfólki .
Þeir voru andbítlarnir .
Þegar þeir komu í bæinn læstu sómakærir foreldrar dætur sínar inni .
Nú hefur Keith Richards ákveðið að opinbera sína sýn á lífið í fjölleikahúsinu .
Í liðinni viku kom út ævisaga hans .
Life heitir hún eða Líf og er James Fox meðhöfundur Richards að verkinu .
Bókin var farin að vekja umtal áður en hún kom út , einkum vegna þess hvernig hann ber Mick Jagger þar söguna .
Jagger hefur ávallt verið sagður heilinn á bak við velgengni Rolling Stones í viðskiptum , en Richards er greinilega ekki alls varnað .
Fyrir þremur árum bauð hann upp réttinn til að gefa ævisögu sína út á bókamessunni í Frankfurt .
Margir voru um hituna og upp úr krafsinu hafði hann 5,5 milljóna evra fyrirframgreiðslu .
Sagt er að forlagið hafi viljað að bókin héti My Life .
Richards mun hafa strikað orðið mitt út .
Í einu viðtali lætur Richards að því liggja að hann hafi heldur viljað fara í tónleikaferðalag en skrifa bók , en félagar hans í hljómsveitinni hafi sagt nei .
Jagger sér sennilega eftir því núna .
Við fylltum upp í eyðurnar Jagger og Richards eru frá Dartford , smábæ fyrir utan London .
" Allir frá Dartford eru þjófar , " skrifar Richards .
" Það er í blóðinu .
" Þar hittust þeir á brautarpalli og smullu saman .
Richards sá um undirbygginguna , hljómagangana og gítarriffin , Jagger um laglínurnar .
Nafnið að hljómsveitinni kom úr lagi með Muddy Waters og sex vikum eftir að þeir byrjuðu voru þeir orðnir frægir .
Endanlega slógu þeir síðan í gegn með ( I Can ' t Get No ) Satisfaction : " Bítlarnir gátu ekki tekið öll sætin á vinsældalistunum .
Við fylltum upp í eyðurnar .
" Frægðinni fylgdi sukk og svall og Richards var stórtækur .
Eiturlyfjaneysla dró Brian Jones til dauða skömmu eftir að hann hafði verið rekinn úr hljómsveitinni .
Jimi Hendrix , Janis Joplin og Jim Morrison fóru sömu leið .
Breska tónlistarblaðið New Musical Express birti lengi vel lista yfir hvaða poppstjörnur væru næstar á listanum .
" Það var eini listinn , sem ég var efstur á í tíu ár .
Satt að segja varð ég fyrir nokkrum vonbrigðum þegar ég féll niður um nokkur sæti .
Að lokum lenti ég í níunda sæti .
Guð minn góður , nú er allt búið .
" Richards fór út á ystu nöf með líferni sínu og með eindæmum að hann skuli hafa lifað það af .
Bandaríski skemmtikrafturinn Jay Leno velti því einu sinni fyrir sér af hverju Bandaríkjamenn gætu ekki smíðað flugvélar , sem þyldu jafn mikið og Keith Richards .
Í heróínrússi Á áttunda áratug liðinnar aldar var Richards orðinn heróínfíkill .
Þegar platan Exile On Main Street var tekinn upp árið 1971 var hann í heróínrússi .
Gjaldþrot blasti við hljómsveitinni og hún lokaði sig af í Frakklandi til að gera plötuna .
Richards vakti allan sólarhringinn á meðan aðrir voru ívið reglusamari og sváfu til dæmis á nóttunni .
Richards ber Exile On Main Street uppi og sagt er að Jagger hafi ekki verið ánægður með það .
Næstu árin komst Richards ítrekað í kast við lögin .
Hann ferðaðist um með plastpoka fullan af eiturlyfjum og svaf með byssu undir koddanum .
Á sama tíma tók Jagger mál hljómsveitarinnar fastari tökum og gerði hana að vel reknu fyrirtæki .
Í lok áttunda áratugarins tókst Richards að losa sig úr viðjum heróínsins og segist nú hafa verið án þess í 30 ár .
Hann var tilbúinn að taka aftur þátt í að reka hljómsveitina , en Jagger svaraði ítrekað : " Æi , þegiðu , Keith .
Hættu þessu kjaftæði .
" Richards segir að þetta hafi verið " dálítið áfall " og bætir við : " Mick hafði greinilega vanist því í millitíðinni að vera herra Rolling Stones .
Hann hafði engan áhuga á að hleypa mér aftur inn .
Mick vildi vera góður í viðskiptum og hann er það , en ...
" Það varð hvellur þegar í ljós kom að Jagger hafði samhliða 20 milljóna dollara plötusamningi fyrir Rolling Stones gert einnar milljónar dollara plötusamning fyrir sjálfan sig um miðjan níunda áratuginn .
Richards skammaðist út í félaga sinn og hneykslaðist á honum fyrir að lifa lífi fína fólksins .
Sólóferill Jaggers komst hins vegar aldrei á skrið og áður en áratugurinn var á enda hringdi hann í Richards og spurði hvort ekki væri rétt að hóa Rolling Stones saman á ný .
Richards sló til , en samband höfuðpauranna hefur hins vegar verið laskað .
" Einu sinni elskaði ég að vera með Mick , " skrifar Richards , " en ég hef ekki farið í búningsklefann hans í 20 ár að ég held .
Stundum sakna ég vinar míns .
Hvað í fjandanum varð af honum ? " Vegið að Jagger Jagger fær ýmsar nafngiftir hjá Richards , þar á meðal " hans hátign " og " Brenda " , sem einnig hefur verið notað um Elísabetu Bretadrottningu .
Richards fannst hann leggjast lágt að samþykkja að vera aðlaður og segir að hann hafi verið " óþolandi " eftir að níundi áratugurinn gekk í garð .
Mest umfjöllun hefur verið um ummæli Richards þar sem hann vegur að manndómi Jaggers .
Richards segir að Jagger hafi lítið undir sér og virðist hafa tónlistarkonuna Marianne Faithful fyrir því .
Faithful var um tíma samferða Rolling Stones , líkt og kona að nafni Anita Pallenberg .
Pallenberg var vinkona Brians Jones , en Richards stal henni af honum .
Síðar varð Richards sannfærður um að Pallenberg væri farin að sofa hjá Jagger .
Í bókinni lýsir hann því hvernig hann beið einn heima heila nótt eftir að heyra hljóðið í bílnum hennar , en hún kom ekki heim .
Richards hefndi sín með því að sofa hjá Faithful , sem var í sambandi við Jagger .
Þegar Jagger kom heim fyrr en von var á stökk Richards út um glugga , en gleymdi sokkunum sínum .
Þetta gerðist árið 1969 og þótt þetta hafi verið tímar frjálsra ásta virðist þarna hafa komið brestur í samband tvíeykisins á bak við Rolling Stones .
Pallenberg og Richards eignuðust síðan þrjú börn saman .
Richards segir að hann hafi sent Jagger próförk að bókinni áður en hún kom út til þess að hann gerði sér grein fyrir því hvað væri í vændum .
Vinir Jaggers segja reyndar að hann hafi aðeins fengið að sjá valda kafla , en ekki bókina í heild .
Jagger , sem á sínum tíma hugðist gefa út æviminningar , en hætti við og skilaði fyrirframgreiðslunni , hefur ekki brugðist við ummælum Richards um sig .
Reyndar stökk fyrirsætan Jerry Hall fyrrverandi eiginmanni sínum til varnar og sagði að hann væri " mjög vel vaxinn niður " í viðtali við breska ríkisútvarpið , BBC : " Ég var með honum í 23 ár .
Keith er bara afbrýðisamur .
" Hljómsveitin Rolling Stones hefur verið lífseig þrátt fyrir deilur forsprakkanna .
Rich Cohen bendir á það í grein í tímaritinu Rolling Stone að bókin standi ekki ein og sér heldur sé nú orðin hluti af sögu hljómsveitarinnar og spyr : " Munu Rolling Stones , sem lifðu af eiturlyfin , dauðann , brjálæðið og glundroðann , lifa af prósa Keiths Richards ? " Fyrirmyndin að sjóræningjanum Jack Sparrow Í einu af kynningarviðtölunum fyrir ævisöguna mætti Keith Richards í bol með mynd af sjálfum sér á yngri árum .
" Johnny gaf mér hann , " segir gítarleikarinn .
" Við notum sömu stærð .
" Richards kynntist Johnny í gegnum son sinn , Marlon , og af og til spiluðu þeir saman á gítar .
Eftir að hafa þekkt Johnny í tvö ár ákvað Richards að spyrja hann hvað hann gerði .
" Bíómyndir , " sagði Johnny .
Smám saman áttaði Richards sig síðan á því að hann hafði verið að spila með leikaranum Johnny Depp .
Þessi saga gæti verið tilefni til þess að velta fyrir sér hvort Richards sé algerlega úti á þekju , en í það minnsta var nóg fyrir hann að Depp væri slarkfær gítarleikari og aukaatriði að hann fengi margar milljónir dollara fyrir að koma fram í kvikmyndum .
Hann er ekki sérlega upptekinn af heimi fræga fólksins , þótt hann sé vissulega ein af stjörnunum í sólkerfi þess .
Að lifa með sjálfum sér að eilífu Depp spurði Richards síðar hvort hann mætti nota hann sem fyrirmynd að hlutverki , sem hann hafði tekið að sér , Jack Sparrow í myndinni Pirates of the Caribbean , sem svo varð að myndaflokki .
Sparrow málar sig í kringum augun , virkar hálfpartinn eins og hann sé út úr heiminum og dettur hvorki af honum né drýpur hvað sem á gengur .
Í einni af myndunum um Jack Sparrow , Pirates of the Caribbean : At Worlds End , leikur Richards meira að segja föður sjóræningjans .
" Þetta snýst ekki bara um að lifa að eilífu , " segir sá gamli við son sinn .
" Brellan er að lifa með sjálfum sér að eilífu .
" 