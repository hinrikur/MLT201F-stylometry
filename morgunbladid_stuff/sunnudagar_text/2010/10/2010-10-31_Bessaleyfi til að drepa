Fimm manns létu lífið í sprengjuárás ómannaðrar bandarískrar flugvélar á lítið þorp í héraðinu Norður-Wasíristan í Pakistan á fimmtudag .
Þetta var þriðja árásin á íslamska vígamenn í landamærahéruðum Pakistans að Afganistan á einum sólarhring .
Þorpið heitir Ishmael Khel og er talið eitt helsta vígi liðsmanna talibana og hryðjuverkasamtakanna al-Qaeda .
Meðferð Bandaríkjamanna á föngum í stjórnartíð George W. Bush , fyrrverandi Bandaríkjaforseta , vakti hörð mótmæli .
Þegar Barack Obama komst til valda hét hann því að binda enda á pyntingar og kvaðst ætla að loka fangelsinu í Guantanamo á Kúbu þar sem einstaklingar , sem bandaríska leyniþjónustan , CIA , hafði numið á brott og yfirheyrt , voru látnir dúsa , oft á ansi hæpnum forsendum .
Nú nemur CIA ekki lengur fólk á brott , leyniþjónustan drepur þá , sem taldir eru hættulegir .
Ómannaðar flugvélar voru í upphafi ætlaðar til eftirlits og njósna .
Þær mætti nota til að ná í upplýsingar án þess að stefna mannslífum í hættu .
Í tíð Bush var byrjað að nota vélarnar til árása , en í mjög litlum mæli .
Tíðni árásanna hefur margfaldast frá því að Obama komst til valda .
Þýska vikuritið Der Spiegel fjallaði um loftárásirnar á Pakistan undir fyrirsögninni Fjarstýrða stríðið .
Þar segir að undir forustu Obama hafi CIA yfirtekið hernaðarleg verkefni og heyi nú stríð þvert á stríðs- og þjóðarrétt .
CIA reki nú stríð í Afganistan , en einnig í Pakistan og Jemen þar sem opinberlega geisi ekki stríð .
Kostunum við að taka þá , sem taldir eru hættulegir , er lýst þannig : " Fanga þarf einhvern tímann að láta lausa eða að minnsta kosti draga fyrir rétt , kannski verða settar á fót rannsóknarnefndir og kannski spyrja blaðamenn spurninga .
Það er einfaldara að drepa .
" Þjóðarréttur úr sögunni ? Tímaritið vitnar í Philip Alston , prófessor í lögfræði við New York-háskóla , sem skrifaði úttekt um aftökur án dóms og laga fyrir mannréttindaráð Sameinuðu þjóðanna .
Alston segir að þessi aðferð geti markað endalok siðmenningarinnar .
Ef hún verði viðurkennd sé þjóðarréttur úr sögunni .
Ríki geti þá einhliða lýst yfir því að tiltekinn einstaklingur sé hryðjuverkamaður , þjálfi hryðjuverkamenn eða styðji þá og tekið hann af lífi án dóms og laga eða frekari skýringa .
Ísraelar , Rússar og Bandaríkjamenn séu í fararbroddi í þessum efnum og réttlætingin sé ávallt sú sama , " óhefðbundin stríð " og " hryðjuverk " séu notuð til að teygja á réttarhugtakinu .
" Niðurstaðan er sú að skýrir réttarstaðlar hafa vikið fyrir óljóst skilgreindu leyfi til að drepa , " segir Alston .
Robert Baer , fyrrverandi njósnari og höfundur bóka um ógnina af hryðjuverkum , segir að ómönnuðu flugvélarnar bjóði upp á lausn , sem virðist hreinleg og einföld , en spyr hvar eigi að nema staðar .
" Ef við getum framið markviss morð í Pakistan , af hverju ekki í Bretlandi eða Þýskalandi ? Eigum við kannski að leyfa þeim að hreinsa borgirnar okkar ? " Bandarísk stjórnvöld munu vera með svokallaðan " dauðalista " .
Samkvæmt Der Spiegel þarf framburð tveggja heimildarmanna auk annarra , veigamikilla vísbendinga til að komast á listann .
Anwar al-Awlaki mun vera á þessum lista .
Al-Awlaki fæddist í Nýju Mexíkó og er Bandaríkjamaður .
Nú er hann í felum í Jemen .
Hann er múslími og útvarpspredikari og var í sambandi við Nidal Malik Hasan , yfirmann í Bandaríkjaher , sem skaut 13 manns til bana í Fort Hood í Texas í fyrra .
CIA heldur því fram að al-Awlaki verið í því að fá fólk til að ganga í lið með hryðjuverkamönnum .
Jameel Jaffer hjá ACLU , bandarískum samtökum um borgaraleg réttindi , segir að bandarísk yfirvöld hafi einfaldlega ákveðið að drepa hann og neiti að segja hvaða sönnunargögn þau hafi undir höndum .
Loftárásirnar hafa vakið ólgu í Pakistan .
Í liðinni viku kom fram að Pervez Musharraf , fyrrverandi leitðtogi Pakistans , hefði í stjórnartíð sinni leyft flug ómannaðra flugvéla yfir landið til að safna upplýsingum , en ekki til að gera árásir .
Talibanar hafa gert árásir á birgðalestir Nató í Afganistan til þess að hefna fyrir loftárásirnar .
Leon Panetta , yfirmaður CIA , segir að aðgerðir leyniþjónustunnar í Pakistan hafi " tekið mikinn toll " af al-Qaeda .
Samkvæmt frétt í Washington Post í vikunni hafa árásirnar í Pakistan og aukinn viðbúnaður í Afganistan hins vegar ekki orðið til að veikja talibana nema í mesta lagi tímabundið .
Einfaldara að drepa " Markviss morð eru einfaldari fyrir CIA og herinn en að burðast um með fanga .
Enginn setur fram alvarlegar efasemdir um morð , en þegar við tökum einhvern til fanga berum við ábyrgð á honum og þá kemur höfuðverkurinn .
Við látum stjórnast af röksemdafærslu sem leiðir til fleiri og fleiri markvissra morða .
" Robert Baer , fyrrverandi starfsmaður CIA .
Brot á þjóðarétti eða leyfileg sjálfsvörn ? Sú aðferð bandarískra stjórnvalda að nota ómannaðar flugvélar til að drepa herskáa íslamista í Pakistan , Jemen og öðrum löndum brýtur gegn alþjóðlegum lögum og ætti þessum árásum að linna að sögn Mary Ellen O ' Connell , lagaprófessors við Notre Dame-háskóla í Bandaríkjunum .
O ' Connell sagði á umræðufundi í London að það ætti að flokkast undir löggæslu , ekki hernaðaraðgerðir , að elta uppi öfgamenn úr röðum hryðjuverkasamtakanna al-Qaeda og talibana .
" Meginniðurstaðan er sú að það er enginn lagalegur réttur til að gera árásir með ómönnuðum flugvélum í Pakistan , Jemen , Sómalíu og annars staðar þar sem Bandaríkin eiga ekki í vopnuðum átökum , " sagði O ' Connell .
Hún gagnrýndi sérstaklega árásirnar í norðvesturhluta Pakistans , sem er griðastaður vígamanna og bækistöðvar til að gera árásir á sveitir Nató og Pakistans .
" Notkun ómönnuðu flugvélanna hefur vakið mikla reiði í Pakistan .
Ég dreg nauðsyn þess , sem við erum að gera , verulega í efa , " sagði hún .
Ekki væri hægt að réttlæta árásirnar vegna þess að Pakistanar hefðu ekki leyft þær og þær væru ekki gerðar í Afganistan þar sem Bandaríkjaher væri að störfum .
Michael Schmitt , prófessor í þjóðarétti við Durham-háskóla í Bretlandi , sagði hins vegar að árásirnar rúmuðust " að öllu leyti innan ramma laganna um sjálfsvörn " .
Hann sagði að árásirnar væru leyfileg aðgerð gegn hinum nýja " yfirþjóðlega " vígamanni og einnig mætti réttlæta þær á þeirri forsendu að landið þar sem þeir hefðu bækistöðvar annaðhvort neitaði eða gæti ekki látið til skarar skríða gegn þeim .
