Hinn 8. október sl. efndu Markaðs- og miðlarannsóknir ehf. ( MMR ) til skoðanakönnunar þar sem spurt var um afstöðu fólks til þess , hvenær ganga ætti til næstu þingkosninga .
Niðurstaðan var sú að rúmlega 50% vilja að það verði gert innan 6 mánaða .
Um 70% stuðningsmanna Sjálfstæðisflokks vilja kjósa innan þriggja mánaða og um 56% stuðningsmanna Hreyfingarinnar eru sömu skoðunar .
Hins vegar vill yfirgnæfandi meirihluta stuðningsmanna stjórnarflokkanna kjósa í lok kjörtímabils .
Nokkrum dögum síðar eða sl. miðvikudag efndi MMR til könnunar þar sem spurt var , hvort fólk teldi þörf fyrir ný framboð til Alþingis .
Þá kom í ljós að 51% telja mjög mikla þörf fyrir ný framboð og 19,3% telja frekar mikla þörf fyrir slíkt eða samtals um 70% , sem telja mikla þörf fyrir ný framboð til Alþingis .
Þegar þessi niðurstaða er sundurgreind kemur í ljós að lítill munur er á afstöðu fólks eftir kyni , yngra fólk á aldrinum 18-49 ára telur frekar þörf á nýjum framboðum en eldra fólk .
Íbúar höfuðborgarsvæðis telja frekar þörf á nýjum framboðum en íbúar landsbyggðar og mestur stuðningur er við það sjónarmið í tekjulægstu hópum og þeim tekjuhæstu en heldur minni stuðningur hjá fólki með millitekjur .
Af þessum niðurstöðum má ljóst vera að það er mikill stuðningur við kosningar sem fyrst og ný framboð mundu hafa mikla möguleika í slíkum kosningum .
Í kjölfar fjöldafunda og mótmæla á Austurvelli við þingsetningu og við umræður um stefnuræðu forsætisráðherra , hefur ríkisstjórnin haft forgöngu um ítarlegar viðræður við fulltrúa stjórnarandstöðu , Hagsmunasamtök heimila , banka , lífeyrissjóði o.fl. til þess að leitast við að finna lausn á brýnum skuldavanda heimila .
Líklegt verður að telja , að líf ríkisstjórnarinnar byggist á því , hvort hún nær niðurstöðu í þeim viðræðum , sem Hagsmunasamtök heimilanna geta fallizt á .
Renni þær viðræður út í sandinn er nokkuð ljóst að ríkisstjórnin er trausti rúin og verður óstarfhæf enda má þá búast við uppnámi í röðum þingmanna stjórnarflokkanna , ekki sízt Vinstri grænna .
En jafnvel þótt samkomulag náist við Hagsmunasamtök heimilanna og þá hagsmunaaðila , sem koma að skuldavanda heimilanna er sú uppreisn , sem hafin er á landsbyggðinni vegna niðurskurðar á fjárlögum til heilbrigðisstofnana óleystur vandi .
Það er furðulegt að fylgjast með því , hve illa hefur verið staðið að undirbúningi þeirra tillagna og að því er virðist ekki verið haft samráð við nokkurn mann utan ráðuneyta í Reykjavík .
Vígstaða ríkisstjórnarinnar er sú , að hún er lokuð inni í vígi við Lækjargötu .
Að henni er sótt úr tveimur áttum , af almenningi á höfuðborgarsvæðinu og fólkinu á landsbyggðinni .
Hún stenzt ekki þessa sókn nema semja og hefur ekki marga daga til þess .
En þótt helmingur þjóðarinnar vilji kosningar strax er ekki þar með sagt að það eigi við um stjórnmálaflokkana alla .
Kosningar þýða pólitískt uppgjör , sem getur tekið á sig óvænta mynd .
Skoðanakönnun MMR , borgarstjórnarkosningarnar í Reykjavík sl. vor og bæjarstjórnarkosningar á Akureyri sýna , að frjór jarðvegur er fyrir ný framboð , jafnvel þótt fleiri og fleiri spurningar vakni nánast dag hvern um á hvaða leið Bezti flokkurinn er .
Kosningar þýða líka uppgjör innan allra flokka .
Það uppgjör getur þýtt að margir þeir , sem nú sitja á Alþingi detti út af þingi vegna þess , að þeir hafi misst traust og trúnað sinna eigin flokksmanna af margvíslegum ástæðum .
Og aðrir skipta hugsanlega um hest .
Það er ekki hægt að útiloka að einhverjir þeirra , sem nú sitja á þingi verði í framboði á vegum nýrra aðila í slíkum kosningum .
Af þessum sökum er kannski meiri tregða við að leggja út í nýjar þingkosningar í nóvember eða desember í öllum þingflokkum en ætla mætti við fyrstu sýn .
Bjarni Benediktsson , formaður Sjálfstæðisflokksins , setti fram hugmynd um verkefnastjórn allra flokka um afmörkuð verkefni , sem sæti í tiltekinn tíma í viðtali við Morgunblaðið fyrir viku .
Vafalaust byggist sú tillaga á þeirri sannfæringu hans að aðkallandi vandamál séu svo brýn , að engan tíma megi missa að takast á við þau .
En jafnframt er ekki ólíklegt að hún falli í góðan jarðveg hjá einhverjum þingmönnum Sjálfstæðisflokksins , sem telja sig ekki eiga afturkvæmt á þing í nýjum kosningum .
Kjarni málsins er hins vegar sá , að stjórnmálin á Íslandi eru í óþolandi sjálfheldu .
Það gerist ekkert og það er allri þjóðinni ljóst .
Þrátt fyrir gífurlegt atvinnuleysi er stöðnun í atvinnumálum .
Innan ríkisstjórnar og stjórnarflokka er óleysanleg togstreita um stóriðju .
Hópur stjórnmálamanna og embættismanna er að reyna að keyra í gegn aðild Íslands að ESB þrátt fyrir andstöðu mikils meirihluta þjóðarinnar og öflugt andóf innan annars stjórnarflokksins .
Það eru þjóðarhagsmunir að fólkið sjálft höggvi á þennan hnút í nýjum kosningum fyrir lok þessa árs .
Þær kosningar geta leitt til uppgjörs í einstökum flokkum en í slíku uppgjöri felst líka tækifæri fyrir þá til endurnýjunar í kjölfar hrunsins , sem enginn þeirra hefur megnað að ná fram enn sem komið er .
Þá er ekki átt við mannabreytingar heldur breytingar og endurnýjun á stefnumálum .
Það má líka vel vera að slíkar kosningar leiði af sér gjörbreytta stöðu í íslenzkum stjórnmálum vegna nýrra framboða .
En erum við ekki öll sammála um að þjóðarhagsmunir hljóta að ganga fyrir hagsmunum einstakra flokka eða einhverra afla og einstaklinga innan þeirra ? 