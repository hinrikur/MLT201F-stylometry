Á liðnum árum hefur maður ítrekað hitt fólk sem segir andvarpandi að því finnist mörg nútímaljóð leiðinleg og óskiljanleg og þau segi því ekki nokkurn skapaðan hlut .
Samt er engin þörf að örvænta um stöðu ljóðsins því þjóðin á enn afburðaljóðskáld .
Nöfn eins og Þorsteinn frá Hamri , Hannes Pétursson , Sigurður Pálsson , Steinunn Sigurðardóttir , Þórarinn Eldjárn og Ingibjörg Haraldsdóttir koma samstundis upp í hugann .
Og hægt er að halda áfram að nefna nöfn , en einhvers staðar verður að láta staðar numið því þessi pistill á ekki að vera löng nafnaruna .
En það verður vitanlega að nefna Vilborgu Dagbjartsdóttur sem fyrr á þessu ári sendi frá sér einkar fallega og innihaldsríka ljóðabók Síðdegi .
En svo hafa þær komið ein af annarri síðustu vikurnar , ljóðabækurnar sem fylla mann hreinum fögnuði .
Anton Helgi Jónsson er höfundur ljóðabókarinnar Ljóð af ættarmóti .
Þar er dýpt og harmur en sömuleiðis fyndni og skemmtun .
Það er gaman að lesa ljóðabók og hlæja upphátt .
En um leið hugsar maður með sér að jafn flinkur listamaður og Anton Helgi eigi að vera meira áberandi .
Það er reyndar ekki allt fengið með því að sýna dugnað og gefa út bók á hverju ári eða annað hvert ár , en það er vont að þurfa að bíða í mörg ár eftir bók frá góðu skáldi .
Einnig verður að minnast á hressilega rödd Þórdísar Gísladóttur í Leyndarmál annarra .
Þar er að finna skemmtilega , frumlega og stundum kaldhæðna sýn íslenskrar nútímakonu á umhverfi sitt .
Þetta er fyrsta ljóðabók Þórdísar en það er engan byrjendabrag að finna hjá henni – og engin leiðindi .
Svo er hún nýkomin ljóðabókin Blóðhófnir eftir Gerði Kristnýju og þeir sem hafa lesið eru afar hrifnir .
Gerður er einstaklega gott ljóðskáld , gríðarlega öguð og flink .
Það er ekki vafi á því að Blóðhófnir er hennar langbesta bók til þessa – og hefur hún þó gert margt afar vel á ferlinum .
Þeir sem hafa kvartað undan því að nútímaljóð höfði ekki nægilega til þeirra ættu að lesa fyrrnefndar bækur .
Þeir munu líklega finna þarna bækur við sitt hæfi .
Vonandi týnast þessar mjög svo góðu bækur ekki í jólaflóðinu þar sem skáldsögur og ævisögur fá fyrirferðarmikla umfjöllun og rata á metsölulista .
Það fer alltaf svo miklu minna fyrir ljóðabókunum .
Þær munu þó vonandi rata til sinna .
Fer ekki yfirleitt þannig þegar góður skáldskapur á í hlut ? 