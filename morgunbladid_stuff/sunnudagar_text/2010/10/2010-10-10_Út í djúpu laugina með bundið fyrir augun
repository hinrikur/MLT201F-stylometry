Hjalti Sigfússon var 25 ára þegar hann greindist með eistnakrabbamein í mars fyrr á þessu ári .
Við tók hörð lyfjameðferð sem hann lauk nú í júní .
Hjalti talar opinskátt um reynslu sína til að veita fólki innsýn í meðferðarferlið og segir frá því hvað hafi hjálpað honum einna mest .
Texti : Hugrún Halldórsdóttir hugrun@mbl.is Ljósmyndir : Hjalti Sigfússon Það eru margir sem koma fram nokkrum árum eftir svona reynslu og segja frá henni , en þá er oft verið að einblína á uppbygginguna .
Það er auðvitað nauðsynlegt að segja frá henni , en það er sjaldan sem reynslusögur heyrast af meðferðinni sjálfri .
Þær reynast vel , þar sem það eru merkilega margir sem fara í gegnum svona lífsreynslu , " segir Hjalti sem hafði ekki hugmynd um hvað biði sín eftir að hann fékk greiningu og líkir reynslu sinni við að hoppa út í djúpa laug með bundið fyrir augun .
Hjalti hafði í nógu að snúast áður en hann veiktist og var farinn að leggja grunninn að framtíðarplönum sínum , líkt og flest ungmenni á hans aldri .
Hann stundar nám við Háskólann í Reykjavík og stefndi á áframhaldandi nám erlendis ásamt kærustu sinni nú í haust .
Í ljósi breyttra aðstæðna sáu þau sig tilneydd að fresta áætlunum sínum um óákveðinn tíma .
Eistað á stærð við körfubolta Hjalti segist hafa byrjað að finna fyrir einhverju óeðlilegu en eins og svo margir karlmenn þá leiddi hann hugann frá því .
Það var ekki fyrr en söfnunar- og upplýsingarátakið Mottumars hófst sem hann ákvað að leita sér læknishjálpar .
" Ég hringdi í Krabbameinsfélagið sem benti mér á að tala við heimilislækni , því það var enga greiningu að fá hjá þeim fyrir svona lagað , bara ráðleggingar , sem kom mér svolítið á óvart .
Fljótlega eftir þetta var ég staddur í skólanum þegar ég fann rosalegan verk í pungnum og vissi að það væri eitthvað að gerast .
Ég fór og lét líta á þetta og klukkutíma síðar var eistað orðið á stærð við körfubolta og ég á leiðinni í aðgerð .
Þegar ég hitti þvagfæraskurðlækninn var ég í morfínvímu , en hann sagði mér að það væru allar líkur á því að það þyrfti að fjarlægja eistað .
Ég sagði nú bara að það væri fínt .
" Í skurðaðgerðinni sást í hvað stefndi og þótti nauðsynlegt að fjarlægja sýkta eistað .
Gervieista úr sílkoni var síðan komið fyrir í sömu aðgerð .
Að sögn Hjalta hefur brottnámið ekki haft mikil andleg eða líkamleg áhrif á hann sjálfan , enda ekki mikill munur á því nýja og gamla .
" Það er núna aðeins léttara hægra megin en ég held að það hjálpi mér nú bara í fótbolta , " segir Hjalti og slær á létta strengi .
" Í framhaldinu fannst svo illkynja æxli utan á öðru eistanu og krabbameinsvaldandi frumur voru komnar út í æðakerfið .
" Hjalti greindist með svokallað frjófrumukrabbamein , sem herjar oftast á karlmenn milli tvítugs og þrítugs , en það vex yfirleitt hratt og getur myndað meinvörp snemma .
Þó svo að krabbamein í eistum sé frekar sjaldgæft þá greinast um 9 karlmenn á ári hér á landi samkvæmt vef Krabbameinsfélagsins .
Mikil bylting hefur orðið í greiningu og meðferð á þessari gerð krabbameins á undanförnum áratugum og hafa lífslíkur batnað verulega .
Við lok síðustu aldar mátti reikna með vel yfir 90% batalíkum .
Engin viðbrögð röng " Ég veit ekki alveg af hverju , en um leið og ég fékk fréttirnar þá tók ég kannski svona klukkutíma þar sem ég hugsaði um hvaða ósanngirni þetta væri .
Af hverju ég væri með krabbamein þar sem ég reykti ekki né tæki eiturlyf .
Eftir að hafa verið með tárin í augunum , sparkandi í rúmið mitt , ákvað ég að þetta væri verkefni sem hefði einhvern tímaramma og ég ætlaði að klára .
Það kom ekkert annað til greina .
" Hjalti var einn heima þegar hann fékk niðurstöðurnar símleiðis .
Hann segir það hafa fengið mikið á sig að segja þeim sem stóðu honum næst fréttirnar .
" Það var langerfiðast að segja Bryndísi kærustunni minni frá þessu .
Annars fór ég þá leiðina að segja einum af mínum bestu vinum frá veikindunum , því mér fannst ég eiga inni hjá honum tilkynningargreiða .
Ég hringdi í hann daginn eftir að ég fékk niðurstöðurnar og bað hann um að hitta mig niðrí bæ til að fá okkur einn bjór á föstudagseftirmiðdegi .
Það var þá sem ég sagði honum fréttirnar og bað hann um að segja vinahópnum .
" Að sögn Hjalta komu engin viðbrögð honum á óvart , enda hafi hann sjálfur aldrei verið hinum megin við borðið í þessum efnum .
" Það hefur aldrei neinn sagt mér að hann sé með krabbamein , svo ég veit ekki hvað á að segja við þeim fréttum .
Ég á mjög erfitt með að ímynda mér röng viðbrögð .
Það skipti mig ekki máli hvort einhver segði ekki neitt í einhvern tíma , eða færi að gráta .
Það er ekkert rangt .
" Mikilvægt að vita af stuðningnum Hjalti segist þakklátur fyrir þann stuðning sem fjölskylda og vinir sýni honum og ítrekar að hann skipti höfuðmáli .
" Þetta þarf alls ekki að vera mikill stuðningur .
Fólk þarf ekki að vera hringja í þig á hverjum degi eða koma heim til þín að klappa á bakið á þér , en bara að maður viti að fólk standi með manni skiptir gríðarlegu máli .
Ég get ekki ímyndað mér hvernig þetta hefði verið án þeirra sem standa að baki mér .
Bryndís er svakalega stór hluti af þessu og án hennar hefði ég ekki getað gert þetta .
Ég get ekki ímyndað mér hversu erfitt þetta hefur verið fyrir hana og mér finnst ég aldrei geta endurgoldið henni þetta .
" Hjalti talar fallega um hlutverk foreldra sinna .
" Þau hjálpuðu mér svo mikið , ekki bara andlega heldur léttu þau einnig á fjárhagslegu áhyggjum mínum .
Ég var kominn með góða vinnu í sumar en þurfti að hætta við hana .
Svo fékk ég ekki heldur námslánin mín .
Það skipti mig miklu máli að geta sloppið við það að hafa áhyggjur af einhverju öðru , eins og fjármálum .
" Erfiður kynningarfundur Um miðjan aprílmánuð fór Hjalti í viðtal til krabbameinslæknis og í byrjun maí var hann mættur í kynningu á dagdeild blóð- og krabbameinslækninga þar sem hann fékk að vita hvað var í vændum .
" Það er erfitt að lýsa þessu , " segir Hjalti og er þögull um stund .
Það er augljóst að það reynist honum erfitt að rifja þennan dag upp .
" Ég var boðaður á kynningarfund þar sem farið er í gegnum allt og maður getur spurt eins og maður vill .
Það er mælt með að þú fáir einhvern til að fylgja þér á fundinn , aðallega þar sem maður nær ekki öllu því sem er verið að kynna fyrir manni , því þetta er mikið sjokk að mæta þangað .
Þá er nauðsynlegt að hafa einhvern með sér til að ná öllum upplýsingunum .
Þegar maður sér fólkið sem er í lyfjameðferð þá verður þetta að raunveruleika .
Á þessum tíma labbaði ég inn og út með enga vitneskju í höfðinu .
Ég man að ég hugsaði með mér : " Hvaða staður er þetta eiginlega ? " Það er reynt að láta þetta vera eins huggulegt og hægt er en það er bara ekki hægt nema upp að vissu marki .
Þetta er mest niðurdrepandi staður sem ég hef komið á .
" Hjalti segist hafa spurt hjúkrunarfræðing hvaða spurningar brynnu á mönnum rétt fyrir meðferð .
" Karlmenn vilja oftast vita hvort það sé leyfilegt að fá sér bjór eða vínglas á meðan á þessu stendur , en svo er víst ekki .
Svo eru það náttúrlega spurningar varðandi barneignir .
Krabbameinsfrumur eru endurnýjanlegar frumur , en þau lyf sem eru til í dag ráðast ekki einungis á þær , heldur á allar endurnýjanlegar frumur líkamans .
Þó svo að þú getir ekki eignast barn þá ertu ekki ófrjór .
Sáðfrumurnar virka bara ekki í einhvern ákveðinn tíma , því þær eru endurnýjanlegar .
Eftir meðferðina sjálfa er svo lagt til að bíða með barneignir í eitt til tvö ár þar sem lyfjameðferðin getur haft áhrif á fóstrið í einhvern tíma .
" Óvenjuleg sýnataka Þó svo að meðferð krabbameins í eistum leiði ekki til getuleysis og venjulega nægir eitt heilbrigt eista til þess að karlmaður geti eignast börn þá getur kröftug krabbameinslyfjameðferð minnkað frjósemi .
Hjalta var því ráðlagt að frysta sáðfrumur fyrir meðferð til að geta notað þær síðar til frjóvgunar , ef á þyrfti að halda .
" Þetta var eitthvað sem mér fannst áhugavert miðað við allt annað sem ég var að fara að ganga í gegnum .
Var ég virkilega að fara inn á einhvern stað þar sem ég fengi klámblöð eða klámmynd til að setja í tækið ? Maður hefur í rauninni bara séð svona í bíómyndum .
Það eina sem ég vissi var að ég átti pantaðan tíma hjá fyrirtæki sem sér um að frysta svona .
" Hjalti segist hafa fundið fyrir smá spenningi áður en hann sofnaði kvöldið áður .
" Daginn eftir labbaði ég inn í afgreiðsluna , kynnti mig og sagðist eiga pantaðan tíma .
Þegar konan í afgreiðslunni spurði mig hvort ég væri að koma með sýni endurtók ég mig og sagðist nú bara eiga pantaðan tíma .
Hún varð forviða og spurði hvort ég væri ekki örugglega kominn til að frysta .
Þegar ég svaraði játandi spurði hún aftur hvort ég væri ekki með sýni .
Þegar ég sagðist ekki vera með það var mér bent inn á rannsóknarstofu .
Þar talaði ég við konu sem spurði mig að því sama .
" Hjalti sló á létta strengi og sagðist einungis vera með sýni innra með sér og að hann hafi haldið að sýnatakan færi fram á staðnum .
Það er víst að bíómyndir endurspegla ekki alltaf raunveruleikann .
" Hún sagði að þetta væri allt í lagi og spurði mig svo hvort ég ætti nokkuð heima langt frá .
Þegar ég neitaði því rétti hún mér tilraunaglas og sagði að ég yrði að vera snöggur , ég hefði klukkutíma til að ganga frá þessu einhvers staðar .
Ég fór heim og kláraði málið en á leiðinni út hugsaði ég : " Hvað á ég eiginlega að gera , ég er með strákana mína með mér í bolla .
" Ég ákvað að stinga þeim undir buxnastrenginn til að halda á þeim hita og brunaði af stað .
" Hjalti segist hafa rankað við sér á miðri leið og fundist aðstæður sínar frekar endurspegla handrit af gamanþætti en raunverulegt líf .
" Hversu fyndið væri það ef ég hefði verið stoppaður af lögreglunni .
Hefði ég ekki haft hina fullkomnu afsökun ? Mér fannst þetta allt svo ótrúlega fyndið : Að fara á stofu þar sem kona biður mig um að fara heim með bolla og koma keyrandi með strákana mína aftur .
Ef ég hefði verið í Seinfield-þætti þá hefði eitthvað gerst á þessum tímapunkti .
Ég er kannski orðinn örlítið gegnumsýrður af Hollywood , en þessi dagur var allavega ekki alveg eins og ég bjóst við .
" Eirðarlaus rétt fyrir meðferð Það liður um tvær vikur frá því að Hjalti fór á kynningarfundinn og þar til meðferð hófst .
" Þetta var erfiður tími .
Ég vissi ekkert hvað ég átti af mér að gera og var rosalega eirðarlaus .
Ég lærði á fullu upp að vissu marki enda stutt í prófin á þessum tíma .
Svo hélt ég áfram að gera það sem ég gerði venjulega .
Viku fyrir meðferðina þá var mér hætt að vera sama .
Ég vissi að ég var ekki að fara að taka nein próf og fór að slaka á .
" Hjalti fór í tvær sterkar lyfjameðferðir á rúmlega mánaðar tímabili .
Fyrri meðferðin hófst 17. maí og stóð yfir í 5 daga .
Halta var tjáð að hann fengi tveggja vikna hlé á milli meðferða , en vegna þess hve veikburða hann varð af þeirri fyrri var ákveðið að seinka framhaldinu .
Hann fór í seinni lyfjameðferðina 14. júní , sem stóð einnig yfir í 5 daga .
" Þegar ég var í lyfjaviku mætti ég kl. 8 á morgnana upp á Landspítala á deild sem heitir dagdeild blóð- og krabbameinslækninga , eða 11B .
Þar tók alltaf á móti mér sama yndislega konan , Hjördís Jóhannsdóttir .
Þessi kona reyndist mér alveg ótrúlega vel .
Bara það að það sé alltaf sama manneskjan sem tekur á móti manni og sér um mann skiptir miklu máli , sérstaklega þegar liðið er á meðferðina , þá verður maður allur viðkvæmari fyrir öllu .
Ég á henni svo mikið að þakka , enda faðmaði ég hana og kyssti þegar ég fór .
" Erfiðir tímar eftir meðferð " Meðferðin var oftast búin um kl. 15 og þá hélt maður heim frekar vankaður og nokkrum kg þyngri .
Ég fékk að meðaltali 3-3½ lítra af vökva í æð á hverjum meðferðardegi , krabbameinslyf og saltlausn .
" Hjalti reyndi að halda sínu striki eins lengi og hann gat á meðan á meðferð stóð en að lokum varð hann mjög veikburða .
" Ég hélt áfram að fara út að hlaupa og hreyfa mig , en það var frekar þrjóskunnar vegna en að halda mér í formi .
Eftir fjóra daga í lyfjameðferð mætti ég í fótbolta .
Þegar ég var búinn að sprikla þar í klukkutíma þá var eins og strætó hefði keyrt yfir mig .
" Eftir að fyrri meðferð lauk leið Hjalta mjög illa og var hann mest rúmliggjandi .
" Maður er með stanslausa ógleði af lyfjunum 24 tíma á sólarhring , sjö daga vikunnar .
Þú getur ekki gubbað og verður að borða þrátt fyrir að vera ekki með neina matarlyst .
Til að fyrirbyggja ógleðina eru þér gefin svokölluð ógleðislyf , en þau eru til að róa magann og geta valdið miklu harðlífi .
Þegar ég var búinn að taka þessi lyf í viku varð allt kerfið gjörsamlega stíflað .
Eftir einhvern tíma fannst mér allt ómögulegt og pirrandi .
Ég verð eiginlega bara pirraður á að tala um það , " segir Hjalti og bætir kíminn við : " Ég hefði aldrei trúað að ég gæti haft svona mikla samúð með óléttum konum .
" Skrásetti breytingu og vanlíðan Þrátt fyrir að lyfjameðferðin hafi verið kröftug og sett líf Hjalta algjörlega úr skorðum ákvað hann að byrja á langþráðu verkefni sem hann segir hafa hjálpað sér meira en hann hafði grunað í fyrstu .
" Ég er mikill áhugamaður um ljósmyndun og mig hefur lengi langað til að taka myndir af mér einu sinni á dag í heilt ár .
Þarna var í rauninni komið kjörið tækifæri .
Bæði það að ég gat gert það sem ég ætlaði mér alltaf að gera og svo fannst mér nauðsynlegt að skrásetja breytingu mína og vanlíðan .
Stundum svaf ég allan daginn og nóttina líka .
Þegar ég svo vaknaði vissi ég ekki hvort það var dagur eða nótt .
Það var náttúrlega hásumar á Íslandi þegar ég var í meðferðinni sem gerði það að verkum að það var svolítið erfitt að átta sig á þessu .
Ég var alveg kolruglaður stundum .
Þegar fór að líða á meðferðina fattaði ég að það hjálpaði mér að taka mynd einu sinni á sólarhring , en allar myndirnar eru teknar á svipuðum tíma , um kvöldmatarleytið .
Það var ekki lengur neinn fastur punktur í mínu daglega lífi , en þetta veitti mér einhvern fastan punkt í sólarhringnum og það skipti merkilega miklu máli .
" Það var hann sjálfur sem byrjaði að taka myndirnar en svo tók Bryndís við .
" Ég ætlaði að taka þær allar sjálfur en það er bara svo mikið mál þar sem þær eru ekki teknar með flassi og fókusinn þarf að vera réttur .
Ég kalla þetta samt sjálfsmyndir þó svo ég hafi fengið annan til að taka þær .
Sama hversu ónýtur ég var og hversu illa mér leið í líkamanum og sálinni þá píndi ég Bryndísi til að taka myndir af mér .
Ég held að ég sé alveg búinn að koma í veg fyrir að kærastan mín fái áhuga á ljósmyndun .
Ég var alltaf í ógeðslegu ástandi þegar hún tók myndirnar .
" Gífurleg breyting á mánuði Þó svo að Hjalti viðurkenni að honum þyki erfitt að horfa á myndirnar í dag þá sér hann ekki eftir að hafa tekið þær .
" Þetta er lífsreynsla sem hefur mótað mig og henni vil ég ekki gleyma .
Svo er líka bara gaman að sjá breytinguna sem verður á ekki lengri tíma .
Þessar myndir eru teknar á einum mánuði .
Í rauninni þá breytist líkamlegt útlit ekki bara í lok meðferðarvikunnar .
Það er dælt í mann þessum 3-3½ lítra af vökva á hverjum degi í meðferðarvikunni .
2½ lítri er þó saltlausn til að búa líkamann undir krabbameinslyfið sjálft og til að maður losni við það fyrr .
Á þriðja og fjórða degi var þetta farið að sjást .
Ég var orðinn þrútinn í framan , því líkamanum tókst ekki að losna við allan vökvann .
Ég var alltaf vigtaður á morgnana þegar ég kom og seinni partinn þegar ég fór .
Þannig var fylgst með því hvað ég náði að losa mig við mikinn vökva .
Einn daginn pissaði ég til dæmis ekki neitt og hafði pissað of lítið daginn áður líka .
Á þessum einum og hálfa sólarhring þyngdist ég um sjö kíló bara vegna vökva .
Þetta sást alveg á mér , en ég hélt að krabbameinslyfin hefðu þessi áhrif .
Ég fattaði þetta í rauninni ekki fyrr en ég steig á vigtina .
Þegar ég hafði þyngst fékk ég svokallaða pissupillu í poka , sem ég tók einmitt mynd af .
Tveimur tímum eftir að ég tók hana pissaði ég eins og fíll .
" Vaknaði og fann ekki til Hjalti segist hafa fundið fyrir miklum dagamun á sér , ekki bara líkamlega heldur einnig andlega og það sjáist augljóslega á myndunum .
Þá sé hármissirinn áberandi , en meðferðin sem hann gekk í gegnum er svo öflug að fólk missir líkamshár sín í langflestum tilvikum .
" Það fóru öll hár af líkamanum mínum , fyrir utan augabrýrnar .
Áður en meðferðin hófst var ég búinn að ákveða að snoða mig , sem var ekkert mál þar sem ég var snoðaður í mörg ár .
Það er auðvitað auðveldara fyrir stráka en stelpur hvað þetta varðar .
" Eftir að hafa legið í móki heima hjá sér í marga daga segist Hjalti hafa vaknað einn daginn og öll líkamleg vanlíðan hafi verið á bak og burt .
" Það voru engin smá viðbrigði að finna ekki til .
Ég man eftir fyrri meðferðina , þá var ég búinn að vera í rugli frá föstudegi til fimmtudags .
Ég vaknaði og það var allt í lagi með mig .
Fann ekki fyrir neinni vanlíðan eða ógleði og vissi í rauninni ekkert hvernig ég ætti að haga mér .
Það fyrsta sem ég gerði var að hringja í Bryndísi rosalega skrýtinn og eiginlega hálf leiðinlegur .
Ég bara vissi ekki hvernig ég átti að höndla það að líða ekki illa .
Það er ótrúlega skrýtin tilfinning .
Þetta gerði það líka að verkum að ég var alltaf að bíða eftir þessum degi eftir seinni meðferðina og það gerði biðina í raun lengri .
" Stefnir á hálft maraþon Í dag segist Hjalti vera allur að hressast , orðinn hárprúður að nýju og hefur nú byrjað að safna skeggi til að athuga hvort hárvöxturinn sé ekki sá sami og áður .
" Ég er búinn að vera að æfa í mánuð og er rétt að komast í gang .
Það hjálpaði náttúrlega til að vera í líkamlega góðu formi fyrir , en þar sem krabbameinslyfin drepa allar endurnýjanlegar frumur þá núllstillist þolið og ónæmiskerfið gjörsamlega .
Þar sem maður er ungur og vel á sig kominn líkamlega verður auðveldara að ná sér í sitt fyrra horf .
" Til að koma sér aftur í gott form hefur Hjalti sett sér glæsileg markmið .
" Ég ætla að hlaupa í 10 km og 21 km hlaupum næsta sumar og slá út tímana sem ég á í þeim , sem eru nokkurra ára gamlir .
" Aðspurður hvort viðhorf hans til lífsins hafi breyst eftir þessa reynslu segir Hjalti himininn ekkert blárri eða grasið grænna , en óhjákvæmilega spáir hann öðruvísi í hlutina í dag og sé orðinn þolinmóðari en áður .
Hann segist þó ekki hafa orðið var við nein alvarleg eftirköst nema þá að hann sé orðinn mun skjálfhentari en áður og getur að einhverjum orsökum ekki borðað fetaost .
" Ég missti alveg matarlystina á þessum tíma en píndi mig til að borða því ég vildi missa sem minnst af þyngd .
Það eina sem ég get ekki borðað eftir meðferðina er fetaostur .
Ég er samt að prófa mig áfram , því mér fannst hann svo góður .
" Engar " stelpupælingar " " Margir fá rosalegt ógeð á spítölum eftir að hafa verið í svona meðferð og geta varla keyrt framhjá Landspítalanum .
Ég er ekki með neitt þannig sem er fínt því ég þarf að fara í blóðprufur reglulega .
Ég geri mér grein fyrir því að þó svo meðferðin sé búin , þá er ég ekki búinn með mitt ferli .
Ég fer í skoðun á tveggja mánaða fresti í eitt til tvö og svo einu sinni á ári eftir það .
Það hjálpar mér rosalega að takast á við þetta eins og hvert annað verkefni , þó svo að þetta sé ömurlega leiðinlegt verkefni og ég viti ekki hvenær ég verð kominn í gott andlegt og líkamlegt jafnvægi .
Maður verður bara að takast á við þetta , þetta er svo langt í frá einhver dauðadómur .
Það er mjög gott að geta verið svolítið svart / hvítur í hugsun , en ekki hugsa hvað ef þetta og hvað ef svona .
Ekki vera með einhverjar stelpupælingar eins og ég vil kalla þær , " segir Hjalti og brosir við .
" Það er líka eitt sem ég ákvað að gera þegar ég fékk fréttirnar .
Mér datt ekki í hug að hanga á netinu og finna eitthvað um sjúkdóminn .
Það er hugsað það vel um mann og fylgst með manni að það er algjör óþarfi að grúska í þessu .
" Krabbameinið vinnur bumbuna Hjalti leggur mikla áherslu á hversu mikilvægt það sé að geta talað opinskátt um sjúkdóminn og það hafi gert baráttuna léttbærari .
" Ég hef sjálfur ekki átt mjög auðvelt með að tala um marga hluti í gegnum tíðina en hef núna áttað mig betur á því hvað það er gott .
Ætli þetta hafi ekki verið hluti af verkefnaplaninu sem ég setti fyrir mig .
Ég get alveg trúað því að fólk skammist sín fyrir að fá krabbamein og finnist óþægilegt að tala um það , en ég held samt að það sé að breytast .
Mér þótti þetta allavega ekki feimnismál þegar ég greindist .
Það skiptir máli fyrir mig og alla þá sem eru í kringum mig að vera svolítið opinn með þetta .
" Hjalti er einstaklega léttlyndur maður og er hugarfar hans aðdáunarvert .
Fljótlega eftir að hann hóf meðferð hét hann því að taka aðstæðum sínum ekki of alvarlega .
" Ég og Kalli bróðir vorum úti að hlaupa fyrsta daginn eftir meðferðina og vorum alveg jafnir .
Ég man að hann sagði við mig ; " Nú er ég feitur en þú með krabbamein og samt höfum við jafn mikið þol .
" Þarna áttaði ég mig á því hvað mér fannst gott að geta grínast aðeins með þetta .
Hann bjóst við að vera í miklu betra formi en ég , en krabbameinið var ennþá að vinna bumbuna .
Ég geri mér að sjálfsögðu grein fyrir því að það hentar ekki öllum að takast á við þetta eins og ég geri , en mín leið hefur reynst mér ótrúlega vel og þess vegna finnst mér gott að segja fólki frá því .
Auðvitað verður líka að tala um hlutina á alvarlegu nótunum , en það má ekki alltaf vera þannig .
" Heldur úti ljósmyndasíðu Hjalti hefur verið iðinn við að taka myndir í gegnum árin og má sjá hluta afrakstursins á ljósmyndabloggi hans www.Hjaltisigfusson.com .
" Ég reyni að taka myndavél með mér hvert sem ég fer og set inn myndir frá því sem ég hef verið að gera þrisvar til fjórum sinnum í viku .
Þrátt fyrir að hafa tekið sér örlítið frí frá sjálfsmyndunum þá segir Hjalti því verkefni ekki vera lokið .
" Ég á örugglega ekki eftir að halda þessu áfram daglega , en ég ætla samt að fylgjast með breytingunni áfram .
" 