Einfaldleikinn ræður ríkjum í Alsace sem ég fjallaði um síðast .
Það er hins vegar líklega ekkert hérað eins flókið og margslungið og Bourgogne eða Búrgund í Mið-Frakklandi .
Það er ævistarf að setja sig inn í vínin frá Bourgogne en á hinn bóginn má líka eyða ævinni í margt vitlausara .
Frá þessum litla bletti í Mið-Frakklandi koma rauðvín sem ásamt rauðvínunum frá Bordeaux eru þau bestu sem fáanleg eru .
Hvít Búrgundarvín slá sömuleiðis alla utanaðkomandi samkeppni út .
Það komast engin hvítvín í heiminum með tærnar þar sem Corton-Charlemagne og Montrachet-vínin hafa hælana , þótt sum séu vissulega farin að klóra í hælana .
En hvað er það sem gerir héraðið svona flókið ? Ekki eru margar þrúgur að flækjast fyrir .
Í grófum dráttum má segja að öll rauð Búrgundarvín séu úr þrúgunni Pinot Noir og öll hvít Búrgundarvín úr þrúgunni Chardonnay .
Búrgund snýst hins vegar ekki um þrúgur heldur landafræði .
Þótt Búrgundarhérað sé landfræðilega eitt hérað og oftast sé talað um " Búrgundarvín " sem eina heild , eru vínhéruðin á þessu svæði í raun sex : Maconnais , Côte Chalonnaise , Côte de Beaune , Côte de Nuits , Chablis og Auxerrois .
Hvert þeirra hefur sína sérstöðu , vegna mismunandi jarðvegs og loftslags , sem endurspeglast í vínunum sem frá þeim koma .
Raunar er það ein helsta sérstaða Búrgundar hve mikil áhrif lega vínekranna hefur á gæði vínsins , og hvergi á neinu öðru víngerðarsvæði heimsins , ekki einu sinn í Piedmont , eru jafnvel aðgreindir reitir , þar sem einungis nokkrir metrar geta skilið á milli stórkostlegra vína og venjulegra .
Það sem gerir vínfræði Búrgundarhéraðs jafnflókna og raun ber vitni er sá aragrúi staðarheita , sem vínin eru kennd við .
Í Búrgundarhéraði er það nefnilega hvorki vínþrúgan né vínframleiðandinn sem vega þyngst við víngerðina .
Það sem ræður úrslitum í Búrgundarhéraði er jarðvegurinn .
Líklega hefur ekkert svæði á jarðarkringlunni verið kortlagt með jafnnákvæmum og skipulegum hætti og vínekrur Búrgundarhéraðs , en meginþorri þeirra rannsókna var unninn af munkum á miðöldum .
Kortlagning þeirra og síðari afskipti milli kynslóða hafa gert það að verkum að vínhéruðin eru bútuð niður í fjölmarga litla smábletti .
Nokkurra hektara svæði , sem í Bordeaux myndi falla undir eitt vínhús eða Château , deilist því oftast niður á einhverja tugi vínbænda í Búrgundarhéraði .
Líkt og í öðrum vínhéruðum Frakklands er grundvallarskilgreiningin í franska appellation contrôlée-kerfinu Bourgogne .
Bestu blettirnir eru síðan flokkaðir frá og þær ekrur sem skara fram úr eru nefndar Premier Cru .
Má þá heiti ekrunnar vera jafnstórt heiti þorpsins á flöskumiðanum .
Þrjátíu bestu ekrurnar eru hins vegar flokkaðar sem Grand Cru og stendur þá nafn ekrunnar eitt og sér á flöskunni .
Þetta eru frægustu ekrur Côte d ' Or , s.s. Musigny , Chambertin , Eschezaux , Clos Vougeot , Corton , Corton-Charlemagne og svo framvegis .
Það er hins vegar ekki trygging fyrir gæðum að kaupa Grand Cru því ólíkt því sem gengur og gerist í Bordeaux geta þeir verið fjölmargir framleiðendurnir , sem skipta á milli sín hverju Cru .
Því ber að varast ódýrar flöskur er bera fræg heiti .
Ef talin eru með öll vínekruheiti , sem leyfileg eru Búrgundarvínin rúmlega á áttunda hundrað talsins .
Þá er ónefnt að nær undantekningarlaust eru fleiri en einn og oft margir tugir framleiðenda , sem framleiða vín undir hverju heiti .
Það er mjög sjaldgæft að einungis einn framleiðandi eigi Grand Cru-ekru ( monopole ) en þó eru dæmi um slíkt og er hið þekktasta La Tache , sem er í eigu Romanée-Conti , er framleiðir þekktustu og langdýrustu vín Búrgundarhéraðs .
Það er því ekki að ósekju að menn segja oft , bæði í gamni og alvöru , að Búrgundarvín séu öðrum fremur vín fyrir gáfumenn .
Næst : Chablis Vín Eftirfarandi vín sem fáanleg eru í vínbúðunum eru ágæt dæmi um það sem Búrgund hefur upp á að bjóða .
Domaine Robert Arnoux er vel þekktur og mjög virtur framleiðandi en tengdasonur Roberts Arnoux , Pascal Lachaux , tók við rekstrinum þegar Arnoux féll frá fyrir nokkrum árum og vínin bera nú nöfn þeirra beggja .
Hann er með mest spennandi víngerðarmönnum svæðisins í dag .
Arnoux-Lachaux Pinot Fin 2008 er dökkt og mikið um sig af standard-Pinot frá Búrgund að vera , þykkt , allt að því nýjaheimslegt , með þungri kirsuberja- og súkkulaðiangan , tannískt en mjúkt .
Lifir lengi .
Þrúgurnar koma af ekrum rétt fyrir utan þorpið Vosne-Romanée .
Pinot Fin er ákveðið klón af Pinot Noir .
3.590 krónur .
Bouchard-Pére er sögufrægt vínhús og Chambolle-Musigny er með þekktustu þorpunum á svæðinu Côte-de-Nuits .
Þetta er afbragðsvín , kröftugt og tannískt en jafnframt fínlegt og fágað .
Angan þess einkennist af skógarberjum og rifsberjum bökuðum í berjapæi , þarna má líka greina milda kryddtóna , s.s. negul og einnig er eik áberandi .
5.990 krónur .
Francois d ' Allaines er lítill framleiðandi sem stofnaði vínhús sitt árið 1996 í þorpinu Demigny í Búrgund .
Hann framleiðir aðallega vín af svæðunum Côte de Beaune og Côte Chalonnaise .
Côte Chalonnaise 2007 er Chardonnay-vín líkt og önnur hvítvín af þessum slóðum .
Þetta er virkilega þokkafullt hvítvín með hreinum og aðlaðandi ávexti , rjómakennt með sítrus , ekki síst límónu og sætum sítrónuberki ásamt gulum eplum .
Ferskt og mjúkt með mildum vanillutónum .
2.495 krónur .
