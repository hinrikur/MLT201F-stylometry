Höfundarnir voru búnir að fara frá Heródesi til Pílatusar áður en Joe nokkur Papp féllst á að gefa þeim tækifæri og setja söngleikinn upp í hinu hálfkaraða Public-leikhúsi Off-Broadway .
Sætti það tíðindum þar sem hann hafði einkum fengist við meistara Shakespeare fram að því .
Á ýmsu gekk í aðdraganda frumsýningar .
Erfiðlega gekk að ráða í hlutverk , æfingar gengu brösulega og efni og boðskapur verksins þóttu torskilinn .
Á endanum gafst leikstjórinn , Gerald Freedman , upp og sagði starfi sínu lausu fáeinum dögum fyrir frumsýningu .
Papp féllst á uppsögnina og við keflinu tók danshöfundurinn Anna Sokolow .
Ekki hresstist Eyjólfur við það og Papp neyddist til að kyngja stoltinu og láta senda aftur eftir Freedman .
Hann féllst á að snúa til baka og freista þess að bjarga því sem bjargað varð .
Verkið var frumsýnt á þessum degi fyrir 43 árum og hökti í sex vikur án þess að margir veittu því athygli .
Gagnrýnendur féllu ekki í stafi .
Höfundarnir , James Rado og Gerome Ragni , sem báðir voru menntaðir leikarar og léku sjálfir í téðum söngleik sínum , Hárinu , gáfust ekki upp þrátt fyrir þessar dræmu undirtektir og linntu ekki látum fyrr en þráðurinn var tekinn upp á Broadway í apríl 1968 .
Þeir höfðu fengið framsækinn leikstjóra , Tom O ' Horgan , og danshöfundinn Julie Arenal til að hjálpa sér við að sníða vankantana af verkinu , bæta og breyta .
Meðal þess sem bætt var við sýninguna var nektaratriði undir lok fyrsta þáttar sem höfundarnir byggðu á mótmælafundi gegn Víetnamstríðinu í Miðgarði , þar sem tveir menn afklæddust í nafni mótþróa og frelsis .
Atriðið var að vonum gríðarlega umdeilt í upphafi og mismikið var gert úr því í uppfærslum sem komu í kjölfarið um allan heim .
Frakkar þóttu ganga lengst meðan Bretar og Þjóðverjar tónuðu atriðið niður , eins Svíar .
Dönum þótti atriðið aftur á móti heldur lítilfjörlegt og juku við það .
Framleiðandi Broadway-sýningarinnar var kaupsýslumaðurinn Michael Butler sem hélt raunar upphaflega að Hárið fjallaði um indíána .
Fram að þessu hafði Butler helst unnið sér til frægðar að hafa vingast við John F. Kennedy Bandaríkjaforseta og slegið sér upp með leikkonunni Audrey Hepburn .
Hárið hefur greinilega mátt við yfirhalningunni en skemmst er frá því að segja að söngleikurinn sló rækilega í gegn á Broadway , hjá leikum sem lærðum , og gekk fyrir fullu húsi í rúm fjögur ár .
Á endanum urðu sýningarnar 1.750 .
Það met var raunar slegið í Lundúnum , þar sem Hárið fór skömmu síðar á fjalirnar , en þær sýningar urðu hvorki fleiri né færri en 1.997 .
Sigurganga Hársins hefur verið óslitin fram á þennan dag , verkið hefur líklega verið sett upp í flestum vestrænum ríkjum og oftar en einu sinni í mörgum þeirra , eins og hér heima .
Söngleikurinn hefur margoft verið hljóðritaður og árið 1979 var gerð kvikmynd upp úr honum með Treat Williams , John Savage og Beverly D ' Angelo í helstu hlutverkum .
Leikstjórinn var ekki af lakara taginu , Miloš Forman .
Í fyrra var frumsýnd ný uppfærsla af Hárinu á Broadway við góðar undirtektir gagnrýnenda og leikhúsgesta .
Hlaut uppfærslan meira að segja hin eftirsóttu Tony-verðlaun .
Gera má því skóna að betri minnisvarði um hippakynslóðina , andann og hugsjónirnar , sé ekki til .
James Rado og Gerome Ragni , sem nú er látinn , hertust báðir í eldi hippatímans .
Þeir voru víðsýnir og leitandi og viðurkenndu fúslega að margt í verkinu byggðist á lífi þeirra sjálfra , vina og kunningja .
Öðru máli gegnir um tónskáldið , sem þeir fengu til liðs við sig , Kanadamanninn Galt MacDermott .
" Þegar ég hitti Rado og Ragni fyrst hafði ég aldrei heyrt talað um hippa , " upplýsti MacDermott sem um þær mundir var hamingjusamlega giftur fjögurra barna faðir á Staten Island – með drengjakoll í þokkabót .
Það kom augljóslega ekki að sök .
orri@mbl.is 