Títt hafa menn bent á það hve þýðingar eru lágt hlutfall þeirra bóka sem gefnar eru út á ensku ; til dæmis má nefna að um 3% þeirra bóka sem gefnar eru út vestan hafs eru þýðingar .
Nú hefur bóksölurisinn Amazon tekið upp á því að láta þýða bækur á vegum bókaforlags fyrirtækisins , AmazonCrossing .
Fyrsta bókin sem forlagið gefur út er The King of Kahel eftir Tierno Monénembo , þýdd úr frönsku , en Monénembo er frá Gíneu .
Á næsta ári koma út bækur eftir Oliver Pötzsch , Martín Redrado , Lin Zhe , Rusalka Reh , Juan Valera og Oksana Zabuzhko .
Bækurnar eru valdar eftir því hvernig þær hafa selst og hvaða dóma þær hafa fengið á vefsetrum Amazon víða um heim .
Bækurnar er hægt að kaupa innbundnar hjá Amazon og í rafrænni útgáfu fyrir Kindle , en einnig verður þeim dreift í bókaverslanir .
