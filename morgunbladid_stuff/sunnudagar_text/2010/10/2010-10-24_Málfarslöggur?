Öðru hverju heyrir maður orðið málfarslögga og er það ekki meint sem hrós .
Það er notað í niðrandi merkingu um þá , sem leyfa sér að gera athugasemdir og benda á að eitthvað í rituðu máli eða töluðu mætti betur fara .
Taka jafnvel svo stórt upp í sig að tala um rétt mál og rangt .
Venjulega er það í þeirri merkingu að það sem samræmist málvenju sé rétt mál , en það sé rangt mál til dæmis , þegar föst orðasambönd eru brengluð .
Slíku una þeir illa sem vilja láta reka á reiðanum um þróun íslenskrar tungu .
Sá sem þetta ritar hefur nú birt á blogginu á fimmta hundrað athugasemda um málfar í fjölmiðlum og einnig um verklag fjölmiðla .
Verið kallaður málfarslögga og " sjálfskipaður málfarsráðunautur " og unir því bara vel .
Kveikjan að þessum skrifum var sú , að öðru hverju sendi ég Fréttastofu útvarpsins það sem ég kallaði " vinsamlegar ábendingar " um það sem betur mætti fara í málfari .
Þeim var svarað með þögn , nánast undantekningarlaust .
Þá sneri ég mér að blogginu .
En er það ekki bara gamalla manna nöldur og nagg að málfari í fjölmiðlum hafi hrakað ? Kannski er það svo að einhverju leyti , en þótt gamlingjum þyki heimur jafnan fara heldur versnandi , hygg ég það ómótmælanlegt að minni kröfur eru nú gerðar um vandað málfar í fjölmiðlum en var fyrir þremur til fjórum áratugum .
Á Alþýðublaðsárunum mínum ( 1962- 1967 ) fór engin grein í blaðið , sem ekki var prófarkalesin .
Þannig var það á öllum dagblöðunum .
Prófarkalesararnir voru líklega málfarslöggur , en þá var ekki búið að smíða það orð .
Á sjónvarpsárunum ( 1967-1978 ) las séra Emil Björnsson fréttastjóri allar fréttir yfir áður en þær voru lesnar .
Um helgar lásu vaktstjórar .
Fréttastjórinn var fljótur að hringja ef einhver ambagan slapp út í ljósvakann .
Nú eru auðvitað breytt vinnubrögð og breytt tækni komin til sögunnar í öllum fjölmiðlun .
Meira og minna sýnist mér fólk ganga sjálfala á ritstjórnum , vinna sínar fréttir og svo fara þær á prent eða á skjá .
Þá er það hendingum háð hvort augljósar villur sleppa í gegn .
Á fjölmiðlum starfar auðvitað fjöldinn allur af fólki , sem er prýðilega ritfær og vel máli farinn .
Ekki geri ég lítið úr því .
Bögubósarnir eru samt of margir .
Á ritstjórnum fjölmiðla þarf að auka innra eftirlit með málfari og málnotkun .
Það er engin minnkun að því .
Slíkt eftirlit er eitt af hlutverkum ritstjórnar .
Halda menn til dæmis að ekki sé rækilega rýnt í texta í erlendum blöðum eins og Financial Times eða Washington Post ? Auðvitað er það gert .
Fjölmiðlar sem eru vandir að virðingu sinni vanda málfar og málnotkun .
Hér þurfa íslenskir fjölmiðlar að taka sig á .
Það er sjálfgefið að málið breytist og þróast , en það er ekki sama á hvern veg það gerist .
Nýlega barst mér bréf frá manni sem lætur sig þróun móðurmálsins miklu varða .
Hann sagði : " Tilgangur málverndar er sem sagt einn og aðeins einn : að tungan fái borið mannlega hugsun um alda haf þannig að sem flestir geti notið .
Það verður þá rétt ( 1 ) að halda við öllu lífvænlegu í orðaforða og orðskipan tungunnar og ( 2 ) að nýmyndun falli að reglum málsins hvort sem hún er ætluð til aukinnar fjölbreytni eða til þess að tákna ný merkingarmið .
Á sama kvarða verður það rangt ( 1 ) að brengla merkingu orða og orðtaka , ( 2 ) að aflaga beygingarreglur og orðskipunar , ( 3 ) að sækja í önnur mál tjáningarhátt sem tungan ræður fyllilega við sjálf .
– Framburður málsins er utan þessarar umræðu sökum þess að hann flyst með öðrum og sérstökum hætti frá einni kynslóð til annarrar .
Ef málsamfélagið – notendur tungunnar – hefur ekki fullan skilning á því samhengi sem hér var lýst er ekki von til þess að málverndarstarf beri mikinn árangur .
...
Umræða um málvernd þarf að snúast frekar en raun er á um það að auka skilning á forsendum kvarðans og treysta samþykki við hann .
" Við þetta er engu að bæta .
