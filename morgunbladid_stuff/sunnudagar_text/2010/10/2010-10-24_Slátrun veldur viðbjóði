Bresk stjórnvöld kalla nú eftir því að settar verði upp eftirlitsmyndavélar í 370 sláturhúsum þar í landi , í því skyni að tryggja að lögum , sem koma eiga í veg fyrir illa meðferð á dýrum , sé fylgt eftir .
Tilmælin koma í kjölfar baráttu dýraverndunarsamtakanna Animal Aid , sem notuðust við faldar myndavélar til að afhjúpa sláandi og ofbeldisfulla meðferð á dýrunum .
Í grein The Gardian af málinu segir að breska eftirlitsstofnunin The Food Standards Agency ( FSA ) færi þau rök fyrir uppsetningu myndavélanna að ekki sé líðandi að hafa gloppur í eftirfylgni laganna .
Ákvörðun FSA er sigur fyrir Animal Aid , sem kom fyrir földum myndavélum í sjö sláturhúsum víðs vegar um England .
Í sex þeirra reyndist pottur brotinn við slátrunaraðferðirnar .
Upptökurnar sýna m.a. myndskeið af slátrurum sem sparka og trampa á dýrunum , gefa þeim raflost á kvalafullan hátt , slá með krók framan í þau og henda þeim til eins og hverjum öðrum dauðum hlutum .
Myndböndin hafa vakið heitar umræður í Bretlandi og leiddu m.a. til þess að verslunarkeðjan Sainsbury ' s sagði upp samningi sínum við eitt sláturhúsið tímabundið , þar til það gat sýnt fram á að gripið hefði verið til viðunandi aðgerða til að tryggja velferð dýranna .
Meðal þeirra aðgerða sem sláturhúsið greip til var einmitt að setja upp eftirlitsmyndavélar og að senda allt starfsfólk sitt á námskeið þar sem sérstaklega var farið yfir rétta og viðeigandi meðferð dýranna við slátrun .
Ekki tækt fyrir dómstólum Í samtali við The Guardian lýsir Tim Smith , framkvæmdastjóri FSA , myndböndunum sem " viðbjóðslegum " og lofar herferð Animal Aid-samtakanna , þrátt fyrir að myndbandanna hafi verið aflað með ólöglegum hætti .
Fimm sláturhúsanna hafa þegar verið rannsökuð af stofnun umhverfis- , matvæla- og dreifbýlismála í Bretlandi , DEFRA , en eftir nokkra yfirlegu komst stofnunin að þeirri niðurstöðu að ekki væri hægt að nýta myndböndin fyrir dómstólum , vegna þess hvernig þeirra var aflað .
Animal Aid fékk sjálfstæðan rannsakanda til að koma myndavélunum fyrir , en hann er sagður hafa farið inn í sláturhúsin í leyfisleysi til að koma myndavélunum fyrir .
Samtökin hafa neitað að gefa upp hver maðurinn er en Guardian hefur heimildir fyrir því að um sé að ræða fyrrverandi veiðispellvirkja sem sé með langa sakaskrá að baki .
Vegna þessa hefur DEFRA gefið upp á bátinn tilraunir til að sækja mál gegn sláturhúsunum fyrir dómstólum .
Smith segir hafa komið á óvart og valdið vonbrigðum hversu hátt hlutfall þeirra sláturhúsa sem voru rannsökuð hafi gert sig sek um illa dýrameðferð .
Jafnvel þó FSA geti ekki þvingað sláturhús til að setja upp eftirlitsvélar við slátrunina sé ekkert sem hindri stofnunina í að hvetja þau til þess .
Kostnaður við slíka aðgerð virðist vera innan viðráðanlegra marka , sér í lagi sé miðað við þá tryggingu sem hún veiti neytendum .
Þá hvetur hann stóra seljendur kjötvara til að setja kröfur um slíkan viðbúnað í útboðslýsingar sínar .
Jamie Foster , lögfræðingur fjögurra af sláturhúsunum sjö , staðhæfir að gripið hafi verið til aðgerða til að bæta úr málum þar sem myndskeiðin gáfu til kynna að slátrunin væri ekki í lagi .
Öll sláturhúsin hafi tekið myndböndin alvarlega og unnið að úrbótum í samráði við FSA .
Hann gagnrýnir hins vegar að Animal Aid hafi gripið til ólöglegra aðferða við að ná upplýsingunum , en nýlega hafi rannsakandi samtakanna verið gripinn glóðvolgur í öðru sláturhúsi og honum fylgt þaðan út .
Halal-slátrun vakti umræður Nokkur umræða skapaðist nýverið um slátrunaraðferðir hér á landi í kjölfar frétta af því að nokkur íslensk sláturhús hygðust taka upp svokallaða halal-slátrun að hætti múslíma , en þá má ekki aflífa dýrin áður en þau eru skorin á háls eða stungin til að láta þeim blæða út .
Íslenskar reglur kveða hins vegar á um að dýrin skuli fyrst svipt meðvitund til þess að þau finni ekki sársauka áður en þeim er látið blæða með hálsskurði eða stungu .
Vegna umræðunnar um halal-slátrunina sendi Matvælastofnun út tölvupóst til sinna eftirlitsdýralækna í lok síðasta mánaðar , þar sem þetta var ítrekað .
Opinberir eftirlitsdýralæknar fylgjast með slátrun hérlendis Að sögn Halldórs Runólfssonar yfirdýralæknis er honum og fleiri starfsmönnum Matvælastofnunar kunnugt um umrætt myndband úr bresku sláturhúsunum .
Hann segist þó ekki vita til þess að myndbandið hafi orðið til umræðna um að auka þurfi eftirlit með slátrun hérlendis .
Um 16 sláturhús eru starfandi hérlendis , átta sauðfjársláturhús , fjögur stórgripasláturhús og fjögur alifuglasláturhús .
" Það eru strangar reglur um hvernig á að aflífa dýrin og hvernig því er fylgt eftir , " segir Halldór .
" Við teljum því að svona meðferð , eins og þarna sést , sé ekki vandamál hér .
Ég tel að okkar tilfinning fyrir dýravelferð hafi alla tíð verið á töluvert háu plani og dæmi um það er að hérlendis hefur aldrei verið leyft í sláturhúsunum að skera dýrin beint á háls , án þess að deyfa þau fyrst .
" Íslenskar reglur kveða á um að dýralæknar á vegum Matvælastofnunar séu ávallt í sláturhúsunum þegar slátrað er .
" Þetta eru okkar starfsmenn sem allir hafa sína þjálfun í gegn um nám og vinnu .
Eitt af höfuðverkefnum þeirra er að fylgjast með því að dýraverndin sé í hávegum höfð við aflífun og að hún fari rétt fram .
" Standa ekki yfir slátruninni Aðspurður segir hann sama fyrirkomulag í sláturhúsum ytra .
" Þetta eru nokkuð staðlaðar kröfur , bæði hér , í Evrópusambandslöndunum og í Bandaríkjunum .
" Slíkt eftirlit hefur þó ekki komið í veg fyrir þessa illu meðferð á dýrunum í Bretlandi , eða hvað ? " Nei , það er misjafnt hvað menn leggja áherslu á .
Auðvitað eru dýralæknarnir út um allt sláturhús svo þeir geta ekki staðið yfir þeim sem eru að slátra allan tímann .
En það er fylgst með því að þetta sé rétt gert og t.d. getur það hreinlega sést á kjötinu ef aflífunaraðferðin er vitlaust .
Gerist það skoða dýralæknarnir í sláturhúsinu sérstaklega hvað kemur til .
" Þá segir hann reglulega farið yfir dýraverndarmálin með viðkomandi dýralæknum auk þess sem gefin sé út sérstök eftirlitshandbók fyrir þá dýralækna sem fari með eftirlit með slátrun .
" Þar er velferð dýranna við slátrunina einn af aðalpóstunum .
" Samkvæmt íslenskri löggjöf skal " deyfing og aflífun sláturdýra eingöngu framkvæmd af vandvirkum og samviskusömum starfsmönnum sem hafa fengið viðhlítandi fræðslu og þjálfun um deyfingaraðferðir og aflífun og meðferð áhalda sem viðurkennd eru við slátrun búfjár " , eins og segir á heimasíðu Matvælastofnunar .
" Við teljum okkur því búna að gera ráðstafanir sem eiga að duga , " segir Halldór .
