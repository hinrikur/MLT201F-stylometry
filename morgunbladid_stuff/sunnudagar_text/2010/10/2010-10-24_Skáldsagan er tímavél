Kemur fortíðin lesendum bóka við ? Sænska skáldið Kjell Espmark velti því fyrir sér , í samtali við Pétur Blöndal í Morgunblaðinu í vikunni .
" Svo er það spurning , sem gjarnan er borin upp af Dagens Nyheter um bækur úr fortíðinni : Hvað kemur þetta okkur við ? Við erum bara hérna og núna , " sagði Espmark .
Hann bætti við : " Ég kalla þetta tíma-bundna sveitamennsku .
Af því ég held að blaðið hafi mistúlkað skoðanir margra lesenda sinna , sem vilja einmitt ekki bara lesa um það sem er akkúrat núna , heldur einnig heyra um aðra heimshluta og önnur tímabil ...
" Vitaskuld vilja lesendur heyra um aðra heimshluta , um önnur lönd , um aðra tíma , fræðast og upplifa – svo lengi sem verkin eru góð og tala til þeirra .
Góð skáldverk verða sígild vegna þess að þau miðla sögum , tilfinningum og einhverjum sannleik , sannleik sem getur verið óljós en seytlar inn í undirvitund lesandans ; góðar bókmenntir þurfa ekki bara að fjalla um heiminn sem við hrærumst í , margfróðir höfundar geta hrifið okkur í aðra heima , aftur í tímann eða fram .
Cervantes skrifaði Don Kíkóta fyrir 400 árum en sagan lifnar ennþá við lestur , þótt hún gerist fyrir þetta löngu síðan , rétt eins og að Nafn mitt er Rauður , tíu ára gömul skáldsaga Nóbelsverðlaunahafans Orhans Pamuks , lifnar í huga sama lesanda , þótt hún eigi að gerast á sama tíma og saga Cervantesar .
Góður skáldskapur er tímavél – og góður skáldskapur kennir lesandanum margt .
Ég var ekki gamall þegar ég sannfærðist um að lestur góðra skáldverka kenndi mér fleira um heiminn og það sem finna má í honum en nokkuð annað .
Slíkur er máttur skáldskaparins að hann gefur lesandanum meira en kennslubækur og fræðibækur , meira en hverskyns handbækur og staðreyndaþulur .
Skáldsagnahöfundurinn getur nefnilega fléttað allt þetta saman ; hann fræðir , hann kennir – en hann líka skemmtir og hrærir í taugakerfinu þegar honum tekst vel upp .
Þessi eiginleiki er eitthvað það merkilegasta við góðan skáldskap , gamlan sem nýjan .
Í raun má færa fyrir því rök að í skáldverk megi sækja alla fræðslu og andlega næringu sem maðurinn þarf á að halda .
Sem er eitthvað annað en þessar grunnu sjónvarpsþáttaraðir , sú ávanabindandi og oftast ómerkilega afþreying sem þjóðin situr yfir öll kvöld í stað þess að lesa – og fræðast .
En það er víst annað mál ...
