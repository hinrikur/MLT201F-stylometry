Doðranturinn The Passage er búinn að vera á náttborðinu hjá mér í næstum mánuð – ekki að mér finnist þetta á nokkurn hátt leiðinleg bók heldur er hún einmitt svo áhugaverð og stór í öllum skilningi þess orðs .
Þetta er virkilega vel skrifaður framtíðartryllir eftir Bandaríkjamanninn Justin Cronin , afar þaulsætin á metsölulistum og ægilega ísmeygilega spennandi .
Nú , sem aldrei fyrr , er nauðsynlegt að týna sér í góðri bók öðru hverju .
Úr allt annarri átt kemur sænsk sending sem kom óvænt upp í hendurnar á mér .
Eintak af hinni sígildu og heiðgulu myndabók Þekkir þú Línu langsokk ? var skilað til eiganda síns á dögunum .
Bókin hefur verið lesin í hengla og mér fannst yndislegt að rifja upp kynnin af Línu , Önnu og Tomma ( mikið hvað þau systkin eru eitthvað pottþétt alltaf ) .
Lofaði sjálfri mér því að lesa hana framvegis einu sinni á ári .
Er síðan langt komin með spæjarasöguna The Sweetness at the Bottom of the Pie en aðalpersónan þar á ýmislegt sameiginlegt með Línu , t.a.m. gríðarleg úrræðagæði , uppátækjasemi og orðheppni .
Stelpur að mínu skapi , báðar tvær .
Bökubókin kemur brátt út á íslensku en það verður einhver hausverkur að finna rétta titilinn á hana .
Fólkið í kjallaranum , sem er að lifna við í Borgarleikhúsinu , er mér líka hugstætt núna .
Endurútgáfa á skáldsögu Auðar Jónsdóttur liggur efst í bunkanum mínum núna , reyndar undir Bændablaðinu sem ég lúsles til að geta haldið uppi vitrænum samræðum við pabba minn .
Undir koddanum geymi ég síðan mestu gersemina , handrit Þórunnar Erlu-Valdimarsdóttur að nýrri skáldsögu , Mörg eru ljónsins eyru , sem er að koma út um miðjan mánuðinn .
Ætla að klára hana um helgina .
