Þurftu Þjóðverjar að fórna þýska markinu fyrir sameiningu Austur- og Vestur-Þýskalands ? Þessi spurning var sett fram í vikuritinu Der Spiegel í liðinni viku og rök færð að því að ýmislegt bendi til þess að andstaða Þjóðverja við myntbandalag hefði í það minnsta torveldað sameininguna verulega .
Þessar vangaveltur eru ekki nýjar af nálinni , en þeir , sem voru æðstu ráðamenn þegar múrinn féll og Þýskaland var sameinað , þvertaka fyrir að bein tenging hafi verið milli sameiningar og evru .
Í blaðinu er því lýst hvernig Wolfgang Schäuble , sem var innanríkisráðherra í stjórn Helmuts Kohls og leiddi viðræðurnar um sameininguna , fyllist reiði yfir einni setningu í bók Peer Steinbrücks , sem var fjármálaráðherra í stjórn Gerhards Schröders .
" Afsölun þýska marksins fyrir hinnar ( að sama skapi ) stöðugu evru var ein af málamiðlununum , sem áttu þátt í að greiða götuna fyrir sameiningu Þýskalands , " skrifar Steinbruck .
" Slík skipti áttu sér aldrei stað , " ítrekar Schäuble .
Hubért Vedrine , sem á þessum tíma var ráðgjafi Francois Mitterrands Frakklandsforseta og síðar varð utanríkisráðherra Frakklands , segir hins vegar að yfirmaður sinn hefði tæplega samþykkt stækkun þýska sambandslýðveldisins án skuldbindinga varðandi myntbandalag : " Mitterrand vildi ekki sameiningu án þess að framfarir yrðu í samruna Evrópu .
Eina sviðið þar sem slíkt hafði verið undirbúið var myntin .
" Krafa Þjóðverja sumarið 1989 var að hið pólitíska bandalag innan ESB yrði þróað jafnhliða myntbandalagi .
Frakkar töldu að með þessu væru Þjóðverjar aðeins að reyna að vinna tíma .
Þá um sumarið fara leikar að æsast í Austur-Þýskalandi .
Í lok nóvember leggur Kohl fram áætlun um sameiningu Þýskalands í tíu liðum .
Mitterrand á að hafa tekið reiðikast , sem stóð í nokkrar klukkustundir , þegar hann frétti af áætluninni .
Við austurlandamæri Frakklands ætti að fara að rísa stórveldi , sem myndi sprengja valdajafnvægi eftirstríðsáranna .
Hans-Dietrich Genscher , utanríkisráðherra Vestur-Þýskalands , sem Kohl hafði ekki látið vita af áætluninni fyrirfram , dreif sig til Frakklands til að gera grein fyrir hinni nýju stefnu .
Þar gerði Mitterrand honum grein fyrir því að Þýskaland gæti aðeins gert sér vonir um sameiningu ef sambandið innan Evrópu væri sterkt .
Augljóst væri að Þjóðverjar lægju á bremsunni gagnvart myntbandalagi .
Með réttri hegðun gætu Þjóðverjar átt vini í Evrópusambandinu , en annars aðeins aðildarríki , sem hefðu eigin viðbrögð .
Fyrir Þjóðverjum stæði mikilvægt val .
Genscher komst að þeirri niðurstöðu að Mitterrand væri að hóta að beita neitunarvaldi við sameiningu og var kominn í flokk með Margaret Thatcher , forsætisráðherra Bretlands , sem ekki fór í launkofa með algera andstöðu sína við sameiningu .
Þegar þetta gerðist var í aðsigi leiðtogafundur Evrópusambandsríkja í Strasburg og Genscher ákvað að þar væri nauðsynlegt að tekin yrði ákvörðun um að hefja undirbúning myntbandalags .
Við tóku langar og strangar samningaviðræður við Frakka og á leiðtogafundinum 8. desember 1989 var ákveðið að láta að óskum Frakka um ráðstefnu um málið í lok árs 1990 .
Þrátt fyrir þetta samkomulag fengu Kohl og Genscher kuldalegar móttökur í Strassborg .
Það var ekki fyrr en Kohl og Mitterrand hittust einslega í janúar 1990 að Mitterrand gaf eftir .
Þýskaland var sameinað 3. október 1990 .
Í desember hófst undirbúningur að myntbandalaginu og 1992 var með Maastricht-samkomulaginu ákveðið að innleiða evruna .
Genscher segir í endurminningum sínum í sínum augum hafi sú undirritun gefið sér fullnægju vegna þess að hún þýddi að staðið hefði verið við það , sem hann lofaði til að greiða fyrir sameiningunni .
En hversu bein var tengingin .
Karl Otto Pöhl , fyrrverandi yfirmaður þýska seðlabankans , telur mögulegt að myntbandalagið hefði aldrei orðið að veruleika hefði sameiningin ekki komið til .
Í Der Spiegel er bent á að báðir hafi leiðtogarnir haft hag af niðurstöðunni .
Mitterrand hafi hjálpað Kohl að verða kanslari sameiningarinnar .
Sameiningin gerði Kohl kleift að svipta Þjóðverja markinu og það var eitt helsta afrek Mitterrands .
Tortryggni Yitzhak Shamir , þáverandi forsætisráðherra Ísraels , sagði í viðtali þegar blasti við að Þýskaland gæti sameinast að mögulega myndi sameinað Þýskaland " að nýju myrða milljónir gyðinga " .
Aðrir þjóðarleiðtogar höfðu einnig efasemdir og létu þær í ljósi að tjaldabaki þótt þeir gerðu það ekki opinberlega .
Giulio Andreotti , forsætisráðherra Ítalíu , varaði við nýrri útþenslustefnu Þjóðverja og Ruud Lubbers , forsætisráðherra Hollands , efaðist um sjálfsákvörðunarrétt Þjóðverja .
Mitterrand hótaði Þjóðverjum algerri einangrun Í Der Spiegel er vísað í skjöl , sem blaðið hefur fengið aðgang að í skjalasöfnum , og því haldið fram að tengingin hafi verið meiri en áður hefur komið fram .
Allt útlit hafi verið fyrir að breið samstaða yrði í Vestur-Evrópu gegn sameiningu .
Samkvæmt þeim varaði Mitterrand stjórnina í Bonn við því að svo gæti farið að hún yrði jafn einangruð í Evrópu og árið 1913 .
Vísaði hann þar til þess þegar Bretar , Frakkar og Rússar gerðu með sér bandalag gegn Þýskalandskeisara rétt fyrir fyrra stríð .
Fyrir 1989 höfðu viðræður um myntbandalag gengið hægt fyrir sig .
Eins og fram kemur í Der Spiegel var meginástæðan ólíkir hagsmunir verðbólguríkjanna í suðri og landa hinna stöðugu gjaldmiðla , Hollands og Vestur-Þýskalands .
Í augum Frakka var við lýði tveggja flokka myntkerfi og þeir voru annars flokks .
Þýska útflutningshagkerfið hagnaðist á því að gengi evrópskra gjaldmiðla var samræmt innan ákveðinna marka , en stjórnmálamennirnir , sem fóru með efnahags- og peningamál í Frakklandi guldu fyrir það og voru ofurseldir niðurlægjandi ákvörðunum þýska seðlabankans .
Í Elysée-höll mun viðkvæðið hafa verið að markið hefði sama gildi fyrir Vestur-Þjóðverja og kjarnorkusprengjan fyrir Frakka .
Undir lok ársins 1989 eykst þrýstingur Frakka á að Vestur-Þjóðverjar setji kraft í mynbandalagsmál .
Í Bonn vita menn hins vegar að afnám marksins myndi ekki mælast vel fyrir heima í héraði og kosningar eru í vændum 1990 .
" Markið er hluti af þjóðarstolti okkar , " sagði Kohl við George Bush Bandaríkjaforseta á þessum tíma .
