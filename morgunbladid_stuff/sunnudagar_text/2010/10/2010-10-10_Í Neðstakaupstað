Í Faktorshúsinu má finna nið alda og sagan er satt best að segja í hverri vistarveru , " segir Jóna Símonía Bjarnadóttir á Ísafirði .
Hún ólst upp í efri bænum – sem svo er kallaður í höfuðstað Vestfjarða – og þegar hún fluttist aftur vestur 1992 að loknu háskólanámi syðra settist hún fyrst að þar .
Flutti svo sex árum síðar í Neðstakaupstað á Skutulsfjarðareyri .
Húsin þar eru fjögur og byggð 1757-1784 .
Turnhúsið er sjóminjasafnið , Tjöruhús gegnir nú hlutverki veitingahúss en íbúðir eru í Krambúðinni og því húsi sem kennt er við faktorinn .
Yfir sumarið er Neðstikaupstaður vinsæll viðkomustaður ferðafólks , sem bæði skoðar sjóminjasafnið og sækir veitingastaðinn sem þekktur er fyrir frábæran fisk .
" Það fylgir þegar maður býr í safni að stundum guðar fólk á glugga og langar að vita hvað er innan dyra .
Áttar sig ekki á því að þetta er íbúðarhús .
Við slíku er ekkert að segja , ég tek þessu af stóískri ró og þegar fólkið er komið inn til mín býður maður stundum upp á kaffi , " segir Jóna sem leigir Faktorshúsið af Ísafjarðarbæ .
Danskir kaupmenn bjuggu á sínum tíma í Faktorshúsi og seinna íslenskir kaupmenn .
Vel þekkt er Ásgeirsverslunin sem starfrækt var frá miðri 19. öld og fram á fyrri hluta þeirrar 20 .
Einn þekktasti íbúi hússins er án efa Árni Jónsson , faktor Ásgeirsverslunar til margra ára .
Eru þá aðeins fáeinir af fjölmörgum íbúum hússins í aldanna rás nefndir .
Þegar kom fram undir 1970 vöknuðu Íslendingar til vitundar um að gömul hús gætu verið gersemar og 1974 ákváðu bæjaryfirvöld vestra að friðlýsa húsin í Neðstakaupstað sem þá voru nokkuð farin að láta á sjá .
Fljótlega var hafist handa um endurgerð þeirra , þau meðal annars tjörguð að utan og ytra byrði fært í sem upprunalegasta horf og eru í dag staðarprýði .
" Umhverfið hér á eyrinni er afar skemmtilegt .
Krakkarnir eru stundum að busla hér í flæðarmálinu og sjósund er stunduð hér í Neðsta og nýtur vaxandi vinsælda .
Einnig hefur verið komið hér upp aðstöðu fyrir siglingasport , kakak- og skútusiglingar , sem er íþrótt sem sífellt fleiri stunda .
Það er því oft heilmikið líf hér í kaupstaðnum .
Gamla skipasmíðastöðin er hér rétt fyrir neðan og hefur hluta þess húsnæðis verið breytt í íbúðir .
Vitnar þetta um að Ísafjörður hefur breytt um svip og bærinn byggir ekki lengur allt sitt á fiskvinnslu .
Úr Neðstakaupstað er ekki langt upp í bæ ; aðeins þægilegur göngutúr .
Og fyrir mig er það ágæt morgunganga að fara til vinnu á Gamla sjúkrahúsinu á Eyrartúni sem nú er safnahús okkar Ísfirðinga .
Og þar finn ég það sama og hér heima , sagan kallar til manns og er hvarvetna .
Sjúkrahúsið var byggt 1925 og þjónaði sem slíkt í áratugi .
Þegar sú starfsemi fluttist síðan í nýtt húsnæði varð að finna húsinu nýtt hlutverk og þá hentaði mjög vel að bóka- , skjala- , ljósmynda- og listasafn fengju þarna inni .
Starfsemin fellur vel að húsnæðinu sem er lítt breytt frá því sem upphaflega var , " segir Jóna Símonía sem veitir bóka- , skjala- og ljósmyndasöfnum forstöðu .
" Ég er Vestfirðingur í húð og hár .
Ættbogi minn nær sunnan frá Breiðafirði og norður á Hornstrandir .
Símoníunafnið sem margir taka eftir kemur sunnan úr Arnarfirði .
Ég heiti eftir ömmu minni sem skírð var í höfuðið á ömmu sinni sem aftur hét eftir afa sínum .
Þetta er góð blanda og ég er stolt af uppruna mínum .
" Uppáhaldsstaðir 1 .
Silfurtorg er miðdepill Ísafjarðar og þar hittir maður fólk .
Í raun má segja að torgið sé líkast vagnhjóli og göturnar sem að því liggja eru þá teinarnir .
Á góðum dögum á sumrin er þarna gjarnan fjöldi fólks ; bæði þeir sem eru að reka erindi sín í nærliggjandi stofnunum og verslunum og margir , til dæmis ferðamenn sem eru í bænum , tylla sér síðan niður við torgið til þess að hitta mann og annan .
Ég veit ekki um nokkurn annan stað á landinu þar sem er jafn vel heppnaður miðbær og sá sem við Ísfirðingar eigum .
2 .
Höfnin er lífæð sjávarbyggða eins og hér fyrir vestan .
Sjálfri finnst mér gaman að fylgjast með umsvifum við höfnina hér á Ísafirði , hvort sem það er í Sundahöfn eða á Ágeirsbakka .
Á frostköldum vetr-arkvöldum þegar freðinn snjórinn marrar undir fótum manns er gaman að rölta bryggjuhringinn og hlýða á dyn ljósavéla togaranna sem óma um fjörðinn .
sbs@mbl.is 