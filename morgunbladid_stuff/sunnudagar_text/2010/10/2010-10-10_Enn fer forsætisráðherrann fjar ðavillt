Ástandið við þingsetninguna föstudaginn 1. október var fyrirboðinn .
Rúður voru brotnar í sjálfri dómkirkjunni og egg og tómatar flugu á fyrirmenn þjóðarinnar sem lögreglan leiddi inn í Alþingishúsið aftanvert .
Allt var það hryggilegt mjög .
Ekki er með neinni vissu hægt að ímynda sér hvaða hugsanir flugu um heilabú þeirra sem kalla sig af auðmýkt " norræna velferðarstjórn " og lofað höfðu að slá " skjaldborg " um heimilin og sýnilegustu merkin um hana virtust vera nýju varnargrindur lögreglunnar .
Vera má að Steingrímur J. Sigfússon hafi á þessu augnabliki hugsað að hann hefði betur látið ósagt vera : Sú ríkisstjórn sem þarf að fara bakdyramegin inn í Alþingishúsið á að segja af sér ! En hitt kann að vera eins líklegt að honum sé svo sem jafn sama um þessi orð sín og hitt sem hann hefur sagt og lofað áður , og hittir fyrir andhverfu sína í flestum hansstjórnarathöfnum .
En áhorfandi heima sönglaði ósjálfrátt revíuslagara undir myndunum af eggjagöngunni : " Alþýðuvinirnir , öreigasynirnir , allir í sömu lest .
Haraldur ( Össur ) sofandi , sæluna lofandi , sagði af sér fyrir rest .
" Hvar eru tillögurnar sem Árni Þór lofaði ? Og helsta liðþjálfa leiðtogans , Árna Þór Sigurðarsyni , var augljóslega brugðið .
Hann fór í viðtöl við fjölmiðla þennan sama föstudag og sagði " að strax eftir helgi " yrðu lagðar fram tillögur til að koma til móts við fólkið í hinum mikla vanda .
Fjölmiðlarnir sem tóku viðtölin við Árna hafa ekki spurt hann nokkurs síðan um þetta litla loforð , sem er að minnsta kosti dálítið skrítið .
Því það gerðist nefnilega " strax eftir helgi " að Jóhanna flutti stefnuræðu sína .
Þar var afrekum stjórnarinnar fjálglega lýst og þeim var fagnað .
Það er að segja af ræðumanninum sjálfum .
En það var ekki gert annars staðar en úr þeim ræðustól það kvöldið , því stærsti sjálfsprottni fjöldafundur síðari tíma sögu á Íslandi var úti fyrir og þar var klappað .
En ekki fyrir forsætisráðherranum og firringum þeim sem drupu úr púltinu .
Heldur voru tunnur barðar og lúðrar þeyttir .
Og forystumaður þjóðarinnar , sem enn hafði farið fjarðavillt er hún talaði til þjóðarinnar , átti ekkert annað úrræði en að skjóta því inn í sitt mál áður en því lauk að hún myndi " til sátta " boða fund með stjórnarandstöðunni daginn eftir .
Þar sátu þau Steingrímur og höfðu ekkert fram að færa .
Ekki eitt einasta úrræði .
Störðu bara fram fyrir sig á stjórnarandstöðuna og spurðu : Hvað segið þið ? Jóhanna hafði ekki einu sinni talað við Árna Þór og fengið að sjá hjá honum tillögurnar sem myndu koma " strax eftir helgi " sem nú var liðin og gott betur .
Þetta var aumkunarverð staða og ljót sjón lítil .
Steingrímur bætir í En næstu daga bætti Steingrímur um betur .
Hann hóf stórárás á landsbyggðina í framsögu sinni fyrir fjárlagafrumvarpi sínu , gróf undan grunnþjónustu heilbrigðisþjónustunnar og öllum þeim markmiðum sem í gildi hafa verið um mikilvægi nærþjónustu við fólkið í landinu , eins og fært og skynsamlegt sé .
Hann setti framhaldsskólana í uppnám og lauk verkinu með því að hella salti í sár atvinnulauss fólks á Suðurnesjum.Var þetta boðskapurinn sem Árni Þór átti við , þegar hann sagði að fólkið myndi sjá framan í úrræði sem dygðu strax eftir helgina ? Ekki er það ólíklegt svo nærri sem sá liðþjálfi er leiðtoganum .
Þeir sem horfðu á Jóhönnu Sigurðardóttur tala í kapp við fjöldann á vellinum þóttust vita að hálmstráið , útspil óttans , viðræður við stjórnarandstöðuna , hafði sennilega ekkert innihald á því augnabliki , sem því var spilað út .
En jafnvel efasemdamenn töldu að fyrst á slíkri ögurstund hefði verið hrópað til fjöldans loforð um að daginn eftir yrði rétt fram sáttahönd yrði það gert .
Því skal jafnvel trúað að á því augnabliki sem þetta var sagt hafi vottað fyrir meiningu í orðunum og þau ekki verið yfirborðið eitt og skellt fram til að bjarga sér heim um kvöldið .
Af hverju var sáttaboðið innihaldslaust ? En hvers vegna gerðist ekkert daginn eftir , þegar stjórnarandstaðan hitti ríkisstjórnina eins og um var beðið ? Svarið virðist liggja í augum uppi .
Þessi ríkisstjórn hefur ekkert fram að færa .
Það er ekki aðeins að fólkið í landinu treysti henni ekki lengur .
Sjálfstraustið , sem lýsti sér í hroka og hefndaraðgerðum , griðrofi og gegndarlausum yfirgangi , var líka horfið .
Það var því harla eðlilegt og töluverð tíðindi að einn helsti forystumaður Samfylkingarinnar utan þings , Gylfi Arnbjörnsson , forseti ASÍ , skyldi koma í " Spegilinn " í lok þessarar miklu viku og krefjast kosninga þegar í stað .
Ástæðurnar : Getuleysi þingsins og hin að núverandi ríkisstjórn gerði samninga við aðila eins og þeirra á vinnumarkaðinum og ákvæði einhliða að hafa slíka samninga að engu .
Svíkja þá þegar henni hentaði .
Þessar yfirlýsingar forseta Alþýðusambandsins voru töluverð tíðindi .
Og það segir sína sögu að annar mesti áhrifamaður Samfylkingarinnar utan þings , fast á hæla ASÍ forsetans , Óðinn Jónsson , tók þau tíðindi ekki sem fyrstu frétt þá um kvöldið .
Reyndar komust tíðindin alls ekki inn í fréttatímann ! Það virðist því ríkja annar eins klofningur í forystuliði Samfylkingarinnar utan þings og innan þess .
En segjum svo ...
En segjum nú svo að stjórnendur landsins væru ekki jafn veruleikafirrtir og kom í ljós eftir útifundinn mikla , sem líklegt er að verði aðeins sá fyrsti af mörgum .
Og segjum einnig svo að þeir hafi skynjað stærð augnabliksins , ofurþunga útifundarins gegn innihaldslausri stefnuræðu forsætiráðherrans fjarðavillta .
Og segjum þá einnig svo að hrópin út til fjöldans um að hann mætti treysta því að ríkisstjórnin myndi daginn eftir rétta fram raunverulega sáttahönd til stjórnarandstöðunnar .
Ef þetta hefði allt verið fyrir hendi , hvað hefðu þá þau Steingrímur og Jóhanna getað haft fram að færa þegar þau mættu stjórnarandstöðunni .
Þau hefðu auðvitað getað tilkynnt afsögn sína þá þegar og fært þinginu valdið til að ákveða hvort gengið yrði til kosninga eða mynduð ný ríkisstjórn .
Það er auðvitað rétt hjá forseta ASÍ að þessi stjórn er búin , gagnslaus og rúin trausti .
Þau hefðu einnig getað kyngt því að það úrræði , sem byrja hefði átt á í október 2008 um að mynda þegar í stað þjóðstjórn , sem væri að vísu ekki jafn upplagt nú og þá var , skyldi þó reynt í ljósi þeirrar ólgu sem væri enn undirliggjandi í þjóðfélaginu , nú tveimur árum síðar .
Og það augljósa Og kæmi sært stolt stjórnarherranna í veg fyrir þessa augljósu kosti og alvöru forystumenn verið fyrir þjóð í þrengingum og vanda hefði enn eitt " útspilið " gagnast til að sanna að ríkisstjórnin hefði meint eitthvað pínulítið með hræðslufleipri sínu um útrétta sáttahönd .
Þá hefði verið hægt að segja : Við skulum sameinast til verka .
Við gerum okkur grein fyrir því að það verður ekki gert nema að við byrjum á því að ýta með handarsveiflu út af borðinu þeim álitamálum sem eru helst að sundra flokkum og sundra þjóðinni .
Við skulum afturkalla þegar í stað aðildarumsókn að Evrópusambandinu sem þjóðin er á móti og þingið einnig í hjarta sínu .
Við skulum spara með því milljarða , gera stjórnarráðið starfhæft á ný og setja það fé sem við það sparast á móti þeim níðangurslega niðurskurði sem boðaður er .
Við skulum henda út þessu landsdómsrugli sem fengið var fram með svikum og loddaraskap í þinginu og mun eitra þar allan samstarfsgrundvöll um langt skeið .
Við skulum láta af þessum leikaraskap um eins dags þjóðfund , sem verður átta sinnum ómerkilegri en útifundurinn á Austurvelli og eins atlögunni að því að breyta íslensku stjórnarskránni á hlaupum .
Og við skulum hætta að ögra þjóðinni með svikatilburðum gagnvart þjóðaratkvæðagreiðslunni um Icesave .
Við skulum sýna að við erum stór í sniðum þegar vandinn er mikill .
Við skulum ýta út af borðinu öllu því sem mun eyðileggja það að við getum sameinast um að vinna mikilvægustu verkin fyrir fólkið í landinu .
Látum pólitískan metnað í eitt skipti lönd og leið .
Með öðrum orðum : Við skulum skapa raunveruleg skilyrði fyrir þjóðarsátt í þinginu og gefa þannig smám saman þjóðinni , sem þarf að geta treyst okkur , einhverja von .
En ekkert af þessu gerðist .
Og það er vegna þess óláns að við höfum ekki forystumenn fyrir landinu á örlagastund sem valda sínu hlutverki .
Og það er einnig sennilegasta skýringin á að Lady GaGa er í áttunda sæti tímaritsins Forbes um áhrifamestu konur í heimi en Jóhanna Sigurðardóttir í því áttugusta , eða þar um bil .
