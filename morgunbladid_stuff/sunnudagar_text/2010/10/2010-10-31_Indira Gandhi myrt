Indira Gandhi , forsætisráðherra Indlands , yfirgaf ráðherrabústað sinn í Nýju-Delí á þessum degi fyrir 26 árum til að fara í viðtal við leikarann góðkunna Peter Ustinov , sem var að taka upp heimildarmynd fyrir írska sjónvarpið .
Hún komst aldrei á áfangastað en tveir menn úr lífvarðasveit hennar sátu fyrir Gandhi í garðinum og skutu hana til bana .
Hermt er að annar mannanna , Beant Singh , hafi fyrst hleypt af þremur skotum en hinn , Satwant Singh , síðan tekið við og skotið ráðherrann a.m.k. þrjátíu sinnum , þar sem hún lá á grúfu á jörðinni .
Notuðu þeir vopnin sem embættið lagði þeim til við verknaðinn .
Þegar skothríðinni lauk lögðu tvímenningarnir niður vopn og gáfust upp .
Tóku aðrir lífverðir þá þegar í stað höndum .
Var farið með þá afsíðis þar sem Beant Singh var skotinn til bana þegar hann reyndi að ræna vopninu af einum varðanna .
Satwant Singh var færður í fangageymslur .
Síðar var þriðji maðurinn , Kehar Singh , líka handtekinn , grunaður um að hafa lagt á ráðin um tilræðið .
Þeir voru báðir dæmdir til dauða og teknir af lífi í Tihar-fangelsinu í janúar 1989 .
Satwant Singh var raunar síðastur manna hengdur þar á bæ .
Indira Gandhi var enn með lífsmarki þegar að var komið en lést á leiðinni á spítala .
Reynt var að vekja hana aftur til lífsins við komuna þangað en án árangurs .
Krufning leiddi í ljós að nítján skotsár voru á líkinu og sumar heimildir herma að sextán kúlur hafi verið fjarlægðar úr ráðherranum .
Gandhi var brennd 3. nóvember 1984 nærri Raj Ghat og var útförinni sjónvarpað víða um heim , meðal annars í breska ríkissjónvarpinu .
Banamenn Gandhis voru síkar og frömdu verknaðinn í hefndarskyni en um sumarið hafði komið til blóðsúthellinga í Delí í kjölfar þess að Gandhi sigaði indverska hernum á aðskilnaðarsinnaða síka í Gullna hofinu með þeim afleiðingum að blásaklausir pílagrímar týndu lífi og trúargripir og sögufrægar byggingar urðu fyrir skemmdum og jafnvel eyðilögðust .
Upplifðu síkar aðgerðina sem árás á sín trúarbrögð .
Allt fór í bál og brand í Delí eftir morðið á Gandhi og hindúar gengu markvisst milli bols og höfuðs á síkum í hefndarskyni .
Indversk stjórnvöld upplýstu síðar að 2.700 síkar hefðu fallið í átökunum en óháð mannréttindasamtök hafa haldið því fram að þeir hafi í raun verið á bilinu tíu til sautján þúsund .
Fjöldi síka flúði borgina í skelfingu og ofboði .
Í seinni tíð vitna síkar yfirleitt til þessara atburða sem þjóðarmorðs .
Indira Gandhi var 66 ára þegar hún var ráðin af dögum .
Hún gegndi embætti forsætisráðherra Indlands í fjögur skipti , samtals í fimmtán ár .
Fyrst tók hún við embættinu árið 1966 en síðasta tímabilið var frá 1980 til dauðadags .
Hún er eina konan til að gegna embættinu í Indlandi og engin kona í sögunni hefur setið lengur á forsætisráðherrastóli en hún .
Gandhi var af valdamiklu fólki á Indlandi en faðir hennar , Jawaharlal Nehru , gegndi einnig embætti forsætisráðherra á sinni tíð .
Var raunar fyrsti maðurinn til að gera það eftir að Indland fékk sjálfstæði frá Bretum .
Það er útbreiddur misskilningur að Indira Gandhi hafi verið skyld hinum mikla baráttumanni og friðarsinna Mahatma Gandhi .
Nafnið tók hún upp þegar hún gekk að eiga blaða- og stjórnmálamanninn Feroze Gandhi 1942 en hann var óskyldur Mahatma .
Feroze lést af völdum hjartaáfalls árið 1960 , 47 ára að aldri .
Indira og Feroze eignuðust tvo syni .
Þeim yngri , Sanjay , var spáð björtum frama í stjórnmálum en þau áform runnu út í sandinn þegar hann lést í flugslysi árið 1980 , 33 ára .
Eldri sonurinn , Rajiv , ætlaði að troða aðrar slóðir en sá sæng sína upp reidda þegar bróðir hans lést .
Hann tók við forsætisráðherraembættinu af móður sinni við fráfall hennar .
Rajiv hlaut sömu örlög og móðir hans , var myrtur á kosningafundi árið 1991. orri@mbl.is 