Það var kolniðamyrkur þegar ég og vinur minn nálguðumst Nauthólsvíkina á fimmtudagskvöldið .
Klukkan var að verða korter í tólf en tilgangur þessa litla ferðalags okkar var að taka þátt í hinu svokallaða Millimánaðasundi Sjósundsfélags Reykjavíkur .
Þessi skemmtilega hefð felst í því að hópur fólks syndir út í sjóinn skömmu fyrir miðnætti og dvelur þar á meðan nýr mánuður gengur í garð .
Brattir vorum við félagarnir mættir í búningaaðstöðuna góðu í Nauthól og biðum svo þess sem verða vildi , líkt og fórnarlömb sjóræningja sem neydd eru til að ganga plankann eins og það heitir .
Greinarhöfundur var spenntur eins og lítið barn , enda vanur sjósundmaður .
Vinurinn hafði hins vegar tekið af honum það loforð að hann yrði keyrður heim hið snarasta ef honum litist ekki á gjörninginn .
Stundin runnin upp og borubrattur stjórnarmeðlimur í Sjór ( Sjósundsfélag Reykjavíkur ) svo gott sem hljóp á vit hafsins .
Yðar einlægur stikaði öruggum skrefum að vanda út í en svei mér þá ...
aldrei hafði ég fundið fyrir svona kulda áður .
Sjórinn var jökulkaldur ! Ca átta gráður , ég vanastur tólf gráðum .
Fyrsta viðbragð var að líta til vinarins .
Hann var hvergi .
Enda kominn á fleygiferð í fremstu röðinni þar sem hann stefndi hraðbyri á bauju eitt eins og það er nefnt , gallharður og vel sáttur í umlykjandi faðmi Ægis .
Hópurinn steig marvaðann í kringum baujuna í andarblik áður en lagt var í hann til baka enda ekki skynsamlegt að vera ofan í of lengi .
Líkami minn var þó fyrst að komast í gang um það leyti og mig hungraði í meira .
Þessi sérstaka tilfinning , þar sem eins og litlum , þægilegum títuprjónum er stungið í mann frá öllum hliðum var að hvolfast yfir mig .
Ég vissi sem var af reynslunni að alsælan var handan við hornið ...
Fyrir rælni fór ég að stunda sjóinn í sumar og er orðinn algerlega " hooked " á þessu eins og unglingarnir segja .
Ég þarf að dýfa mér minnst þrisvar í viku , annars líður mér illa .
Nautninni sem í þessu felst er erfitt að koma í orð .
Best þykir mér að synda einn út , allsnakinn eins og ég var þegar ég kom hingað í heiminn , einn í legvatni móður jarðar .
Ekki verður nær hinu hreina og saklausa upphafi okkar allra komist .
Er ég hef synt spölkorn út , búinn að vera ofan í þetta átta mínútur , stoppa ég og læt mig fljóta , eins og friðsælan korktappa ( saltið heldur manni á floti ) .
Tilfinningin sem leggst yfir mann er eins og að fá klukkustundar hugleiðslutíma í samþjöppuðu formi .
Í sjónum er ekki hægt að hafa áhyggjur af neinu , afslöppunin leggst á þig hindrunarlaust .
Um það get ég stressboltinn vitnað .
Víst er að ef jarðarbúar færu að stunda þessa athöfn reglulega þá fyrst kæmumst við nálægt einhverju sem kalla mætti alheimsfrið .
Amen .
arnart@mbl.is 