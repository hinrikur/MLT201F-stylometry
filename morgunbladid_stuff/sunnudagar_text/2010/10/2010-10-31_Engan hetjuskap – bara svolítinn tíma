Bandarísk auglýsingaherferð hvetur feður til að taka ríkari þátt í lífi barna sinna en hingað til .
Herferðin kemur í kjölfar bandarískra rannsókna sem sýna að níu af hverjum tíu aðspurðra telja að fjarvera feðra frá börnum sínum sé verulegt vandamál .
Sagt er frá herferðinni í grein í New York Times , en í raun er um að ræða framhald herferðar sem ráðist var í árið 2008 .
Í bæði skiptin hefur bandaríska auglýsingastofan Campbell-Ewald gefið vinnu og hönnun auglýsinganna , sem unnar eru fyrir opinberar fjölskyldustofnanir og samtök .
Að þessu sinni er athyglinni beint að feðrum sem eru af asískum og rómönskum uppruna eða afkomendur bandarískra indíána .
Fyrri herferð sýndi m.a. blökkumann aðstoða dóttur sína við klappstýruæfingar , auk rómanskra og hvítra feðra .
Skilaboð auglýsinganna eru m.a. að " hinar smæstu stundir geta haft stærstu áhrifin í lífi barns " , og feður eru hvattir til að " taka sér tíma til að vera pabbi í dag " .
Ný rannsókn staðfestir að feður í Bandaríkjunum eigi í tilvistarkreppu .
Samkvæmt henni telja níu af hverjum tíu bandarískum foreldrum það jaðra við " hættumörk " hversu fjarverandi feður eru börnum sínum .
Þá benda samtök ábyrgra feðra á að börn , sem njóti ekki samvista við feður sína , séu að meðaltali tvisvar til þrisvar sinnum líklegri til að eiga við heilsufarsleg vandamál að etja , ganga illa í skóla , verða fórnarlömb ofbeldis eða ánetjast glæpum en jafnaldrar þeirra sem búa með báðum foreldrum sínum .
Á hinn bóginn séu börn , sem eigi kærleiksríka feður sem taki þátt í uppeldi þeirra , mun líklegri til að mennta sig , hafa heilbrigða sjálfsmynd og forðast áhættusama hegðun .
Um 24 milljónir bandarískra barna , eða einn þriðji allra þarlendra barna , búa ekki með líffræðilegum föður og hjá nærri 20 milljónum þeirra er móðirin einstæð .
Nýja herferðin samanstendur af sjónvarpsauglýsingum , auglýsingaskiltum , vefauglýsingum og símaauglýsingum .
Ein sjónvarpsauglýsingin sýnir föður sem tekur hljómsveitarglamur með syni sínum fram yfir að horfa á fótboltaleik í sjónvarpinu ásamt félögum sínum .
Önnur sýnir föður og dóttur með læknagrímur fyrir vitum sem eru að framkvæma skurðaðgerð , og dóttirin réttir föður sínum hvert skurðtólið á fætur öðru .
Í ljós kemur að sjúklingurinn er bangsi þeirrar stuttu .
Það er leikarinn Tom Selleck sem les inn á auglýsingarnar en hönnuðir þeirra segja markmið auglýsinganna að sýna fram á að feður þurfi ekki að vera hetjur til að sinna pabbahlutverkinu – aðeins að eyða svolítlum tíma með börnunum sínum .
ben@mbl.is 