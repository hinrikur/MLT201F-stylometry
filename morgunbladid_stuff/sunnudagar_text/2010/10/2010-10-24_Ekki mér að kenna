Það er alveg með ólíkindum hvað maður getur valdið sjálfum sér miklum skaða .
Velflest þekkjum við umferðarreglurnar , muninn á réttu og röngu og vitum hvað við þurfum að gera til að halda góðri heilsu .
En samt á manneskjan í vök að verjast .
Hvern einasta dag brjóta hundruð Íslendinga umferðarreglurnar eða gera eitthvað sem ekki telst rétt fyrir þjóðfélagið eða heilsu þeirra .
Í rauninni er maðurinn sinn versti óvinur .
En þrátt fyrir allt þetta erum við meira eða minna öll eins , því okkur finnst eiginlega allt vera öðrum að kenna .
Sem er svolítið spes .
Til að gera langa sögu stutta þá gerðist það nýlega að ég næstum skar af mér einn puttann .
Þannig var að ég var heima hjá mér og allt í einu datt mér í hug að fá mér svo sem eins og eina brauðsneið .
Með osti .
Sem getur oft verið bara alveg prýðilegt að gera þegar maður er einn heima hjá sér .
Sumir fá sér jafnvel te með .
Te og rist er klassík .
Þegar ég svo mundaði ostskerann við oststykkið stóð hann eitthvað á sér .
Eða sem sagt það kom engin ostsneið .
Og vöðvabúntið ég lét ekki þar við sitja , heldur bara gaf í og þrykkti ostaskeranum að mér .
Sneiðin skyldi skorin .
Það vildi svo ekki betur til en að í staðinn fyrir að skera sneið af ostinum skar ég eina sneið af mér .
Ég veit ekki með þig kæri lesandi , en ristað brauð með fersku mannakjöti er nokkuð sem ég bara hef lítið verið að fá mér .
En það fór auðvitað allt af stað .
Blóðið frussaðist í allar áttir og áður en ég vissi leit eldhúsið út eins og eftir atriði í Kill Bill 2 .
Í fyrstu vissi ég ekkert hvað ég átti að gera , ráfaði um og reyndi að stoppa blæðinguna .
En ég fór hins vegar strax í að finna blóraböggul .
Vegna þess að þetta var auðvitað ekkert mér að kenna .
Ekki ætlaði ég að skera af mér puttann ? Ég meina , come on .
Samt var enginn sjáanlegur , því ég var jú einn heima .
Að lokum komst ég að því að þetta væri helvítis ostaskeranum að kenna .
Eða aðallega " hálfvitanum " sem hannaði ostaskerann .
Ég verð reyndar að bæta því við að mér hefði fundist þetta allt mun skárra ef oststykkið hefði verið af eitthvað merkilegri sort .
Til dæmis ef þetta hefði verið dýr franskur brie .
En nei , nei , þetta var bara hversdagslegur Gouda .
Og 17% takk fyrir .
Í umferðinni finnst manni líka yfirleitt allt vera öllum öðrum að kenna .
Þegar við setjumst undur stýri breytumst við í guði og allir aðrir í umferðinni virðast breytast í djöfla sem reyna að gera allt sem í þeirra valdi stendur til að gera okkur lífið leitt .
Um daginn svínaði að mér fannst einhver " hálfviti " fyrir mig .
Svo þurftum við báðir að stoppa á rauðu ljósi .
Síðan kom grænt .
Og " hálfvitinn " gefur í .
Og ég auðvitað líka .
Það vildi þó ekki betur til en svo að þegar ég gaf í var ég næstum því búinn að keyra niður einhvern auglýsingastand á gangstéttinni .
Ég bölvaði auðvitað " hálfvitanum " í sand og ösku .
Enda var þetta ekkert mér að kenna .
Það er samt eitt sem getur aldrei verið manni sjálfum að kenna .
Þegar maður labbar á fólk .
Það er ALLTAF öðrum að kenna .
Hver hefur ekki lent í því að vera kannski bara að labba einhvers staðar .
Svo er einhver að labba fyrir framan þig og tekur bara allt í einu upp á því að hætta að labba .
Bara alveg upp úr þurru .
Bara stoppar .
Og maður þarf annaðhvort að snarstoppa sjálfur eða taka svona stóran sveig framhjá .
Maður er bara að labba í rólegheitunum og áður en þú veist af þarftu að taka eitt stykki hratt zikk zakk í miðri Kringlunni .
Svoleiðis er ALLTAF öðrum að kenna .
