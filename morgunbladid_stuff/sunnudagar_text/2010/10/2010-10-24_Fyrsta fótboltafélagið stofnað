Á þessum degi fyrir 153 árum komu nokkrir vaskir menn undir forystu Nathaniels Creswicks og Williams Prests saman svo lítið bar á í úthverfi iðnaðarborgarinnar Sheffield á Englandi og stofnuðu fyrsta félag sinnar tegundar í heiminum .
Tilgangurinn var að leika framandi íþrótt , knattspyrnu , sem var ágætlega til þess fallin að halda krikketleikmönnum í formi yfir vetrartímann .
Þeir félagar höfðu raunar byrjað að eltast við leðurtuðru sér til dægrastyttingar tveimur árum áður en á þessum tímapunkti þótti þeim ráð að koma tilhlýðilegri mynd á félagsskapinn og stofnuðu því fyrsta knattspyrnufélag heims , Sheffield Football Club .
Í kjölfarið hófust reglubundnar æfingar á engi í eigu föður fyrsta formanns félagsins , Fredericks Wards .
Reglur voru býsna frjálslegar , alltént á nútíma mælikvarða .
Félagið hafði til dæmis starfað í heilt ár þegar mönnum hugkvæmdist að dæma aukaspyrnur á brot .
Rangstaða kom ekki til sögunnar fyrr en síðar .
Fyrsta kastið var Sheffield FC eina félagið , þannig að liðsmenn glímdu hver við annan í leikjum .
Oftar en ekki voru giftir leikmenn í öðru liðinu en einhleypir í hinu .
Ekki fylgir sögunni hvort liðið lét betur að stjórn ! Árið 1860 var annað félag sett á laggirnar í nágrenninu , Hallam FC , og fór fyrsti opinberi knattspyrnuleikurinn milli tveggja félaga fram á annan í jólum sama ár .
Sheffield gegn Hallam er hinn upprunalega " derby-leikur " og er háður enn þann dag í dag .
Árið 1862 voru knattspyrnufélögin á Sheffield-svæðinu orðin fimmtán talsins .
Sheffield FC gekk í enska knattspyrnusambandið fljótlega eftir að það var stofnað árið 1863 en hélt sig eftir sem áður við sínar eigin reglur .
Var það eðli málsins samkvæmt nokkuð ruglandi .
Af þessum sökum gekk illa að koma á leikjum um tíma milli liða frá Sheffield og annarra liða eða þangað til Sheffield-menn kyngdu stoltinu árið 1878 og gengust endanlega undir reglur knattspyrnusambandsins .
Margt bendir til þess að Sheffield-menn hafi verið framsýnir en þeir drápu hér um bil leikmenn og áhangendur í Lundúnum úr hlátri árið 1875 þegar þeir tóku upp á þeim ósköpum að skalla knöttinn í miðjum kappleik .
Þær aðfarir höfðu aldrei sést þar syðra .
Þeir voru líka fyrstir til að innleiða gegnheila þverslá í stað kaðals .
Þá var fyrsta hornspyrna sögunnar tekin í Sheffield .
Sheffield FC hefur alla tíð verið áhugamannafélag en tók virkan þátt í að setja atvinnumannafélagið Sheffield United á laggirnar árið 1889 .
Atvinnumennska var tekin upp 1885 og óx hratt fiskur um hrygg .
Fyrir vikið dróst Sheffield FC aftur úr .
Félagið hefur verið býsna víðs fjarri því að blanda sér í baráttuna um helstu titla á Englandi , eina mótið sem það hefur unnið er bikarkeppni áhugamanna árið 1904 .
Svo skemmtilega vill til að forsvarsmenn Sheffield FC áttu einmitt heiðurinn af því að mótinu var yfir höfuð komið á fót .
Sheffield FC hefur ekki tekið þátt í ensku bikarkeppninni síðan fyrir aldamótin 1900 , lengst hefur liðið komist í átta liða úrslit í þessari elstu knattspyrnukeppni heims .
Sheffield FC fór þó í sögubækurnar árið 1873 þegar það varð fyrsta – og eina – liðið í sögu enska bikarsins til að vinna leik á hlutkesti .
Andstæðingurinn óheppni var enginn annar en Shropshire Wanderers .
Sheffield FC státar af þremur landsliðsmönnum .
Charles Clegg lék fyrsta landsleik sögunnar fyrir Englendinga gegn Skotum 1872 , John Owen ( 1874 ) og John Hudson ( 1883 ) .
Enginn þeirra lék fleiri en einn leik .
Mikið var um dýrðir þegar Sheffield FC hélt upp á 150 ára afmæli sitt fyrir þremur árum .
Hápunktur hátíðahaldanna var leikur gegn Evrópumeisturum Inter Mílanó að viðstöddum átján þúsund áhorfendum á Bramall Lane , heimavelli Sheffield United , þeirra á meðal sjálfum Pelé .
orri@mbl.is 