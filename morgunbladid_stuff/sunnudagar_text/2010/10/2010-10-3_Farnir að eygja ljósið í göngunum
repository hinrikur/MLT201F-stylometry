Björgunarmenn , sem vinna að því að ná 33 verkamönnum upp úr kopar- og gullnámu í Chile , náðu umtalsverðum árangri í starfi sínu á miðvikudag þegar þeim tókst að bora í gegnum 50 metra af grjóti á einum sólarhring .
Námamennirnir hafa verið lokaðir niðri í jörðinni í tvo mánuði og gerðu áætlanir ráð fyrir að hægt yrði að ná þeim út úr námagöngunum í nóvember .
Nú eru vonir hins vegar bundnar við að mennirnir komist aftur undir bert loft um miðjan október .
Mennirnir voru staddir 7,5 kílómetra inni í námunni og á 700 metra dýpi þegar inngangur hennar hrundi saman 5. ágúst síðastliðinn .
Þegar var hafist handa við að reyna að hafa uppi á þeim en vonir voru farnar að dvína um að þeir hefðu lifað hrunið af þegar þeir fundust , eftir 17 daga niðri í jörðinni .
Þeir höfðu leitað skjóls í björgunarskýli inni í námunni þar sem einnig voru vistir sem héldu í þeim lífi , þótt naumar væru .
Þannig skömmtuðu þeir sér tvær teskeiðar af túnfiski , sopa af mjólk og hálfa kexköku annan hvern dag fyrstu vikurnar .
Í göngunum voru einnig vatnsbrúsar auk þess sem þeir töppuðu vatni af borvélum og loftræstikerfum til að þorna ekki upp .
Eftir að þeir fundust var vistum og lyfjum komið til þeirra í gegnum þrönga borholu , auk samskiptatækja á borð við myndavélar og hljóðnema .
Í lok ágúst voru sérfræðingar frá Nasa fengnir til liðs við björgunarfólk , til að aðstoða mennina neðanjarðar við að komast yfir áhrif innilokunarinnar enda hafa starfsmenn þar langa reynslu af því að eiga við einangrun geimfara .
Eignir námufyrirtækisins frystar Fljótlega var ljóst að taka myndi mánuði að ná mönnunum úr námunni .
Bora þyrfti göng niður til þeirra sem rúma björgunarhylki sem flytja mun mennina einn af öðrum upp úr námunni .
Verkinu miðaði hægt framan af þar sem borarnir sem notaðir voru til að bora sín göngin hvor voru bilanagjarnir en nýr bor var fenginn á svæðið eftir miðjan september og fór þá að komast skriður á málið .
Fjölmargir ættingjar námumannanna hafa slegið upp tjöldum utan við námuna og chileska þjóðin hefur staðið á öndinni yfir framgangi björgunaraðgerðanna .
Þegar tilkynnt var að mennirnir væru á lífi safnaðist fólk saman á torgum og fagnaði tíðindunum .
Slysið hefur vakið fjölda spurninga um öryggi námuverkamanna í landinu og hefur fyrirtækið San Esteban sem rekur námuna verið gagnrýnt harðlega fyrir að draga lappirnar í öryggismálum .
Á dögunum úrskurðaði dómstóll , að áeggjan chilesku ríkisstjórnarinnar , að eignir fyrirtækisins skyldu frystar .
Vill ríkisstjórnin að það endurgreiði kostnaðinn við björgunaraðgerðirnar , en þegar fyrir slysið var San Esteban í fjárhagslegum vandræðum .
Björgunaraðgerðirnar munu bæta milljónum dollara við skuldafen þeirra .
Þá hefur fjölskylda a.m.k. eins námumannanna höfðað skaðabótamál á hendur fyrirtækinu .
Þótt nýi borinn veki bjartsýni eru menn varkárir í yfirlýsingum um frelsun námumannanna enda viðbúið að björgunarmenn eigi eftir að reka sig á frekari vandamál sem gætu tafið fyrir .
Og chileska ríkisstjórnin segir enn að mennirnir gætu þurft að dúsa neðanjarðar fram í nóvember .
Samfélagið neðanjarðar Helsta áhyggjuefnið varðandi heilsu mannanna er andlega hliðin og hafa a.m.k. fimm þeirra sýnt þunglyndiseinkenni .
Er reynt að veita þeim sálfræðimeðferð í gegnum fjarskiptabúnað auk þess sem þunglyndislyfjum hefur verið komið niður til þeirra .
Að öðru leyti virðast mennirnir í furðulega góðu standi .
Á myndbandi sem tekið var nokkrum dögum eftir að þeir fundust eru námumennirnir glaðlegir , brosa og veifa í átt að myndavélinni .
Einn þeirra útskýrir að þeir stytti sér stundir með því að spila á spil og halda daglega fundi til að taka sameiginlegar ákvarðanir sem varða hópinn .
Þeir fengu jafnvel sendan örsmáan sjónvarpsskjá niður til sín þar sem þeir horfðu á fótboltaleik milli Chile og Úkraínu .
Þá tóku þeir þátt í hátíðarhöldum vegna 200 ára sjálfstæðisafmælis Chile í september , og sungu chileska þjóðsönginn af því tilefni .
Flestir mannanna eru berir að ofan enda hitinn fast að 30°C .
Margir aðstoða við björgunarstarfið með því að flytja til möl sem losnar niður í námuna , og nota til þess vélknúin flutningstæki sem eru til staðar neðanjarðar .
Eftir að mennirnir fundust lifðu þeir fyrst og fremst á þrúgusykurslausnum , rakatöflum og prótínríku fæði sem hentar t.d. í geimferðum , en óskuðu fljótlega eftir bitastæðari mat .
Þeir fengu loks fyrstu heitu máltíðina sína eftir 26 daga neðanjarðar , kjötbollur , kjúkling og hrísgrjón .
Eftir að loftræstingin var bætt fengu þeir leyfi til að reykja , þó í takmörkuðu magni væri svo daglega fá þeir senda tvo pakka af sígarettum niður til sín .
Sambandið við fjölskyldurnar ofanjarðar skiptir þá miklu máli en þeir hafa fengið sendar niður til sín orðsendingar frá þeim auk þess sem þeir hafa rætt við þær í gegn um sérstakan síma .
Sálfræðingar aðstoða fjölskyldurnar við að velja réttu orðin , til að raska ekki jafnvægi mannanna .
Sennilega hefur Ariel Ticona þó einna mestu ástæðuna til að þrauka , því honum fæddist lítil dóttir á dögunum .
Að ósk hans hefur sú litla fengið nafnið Esperanza , sem þýðir von á spænsku .
Kveðja frá Alive – hópnum Fjórir úrúgvæskir menn sem lifðu af sögulegt flugslys í Andesfjöllum árið 1972 hafa rætt við námumennina í gegnum myndsíma og hvatt þá til að missa ekki vonina .
Þeir eru meðal 16 manna sem þraukuðu í 72 daga við hrikalegar aðstæður í 3000 metra hæð en 29 létu lífið í slysinu og meðan á biðinni eftir björgun stóð .
Bók og kvikmyndin Alive sem gerð var um slysið vöktu feikimikla athygli , en frægt var að sumir þeirra neyddust til að leggja sér látna ferðafélaga til munns til að lifa af .
Fólkinu var bjargað eftir að tveir úr hópnum fóru fótgangandi til byggða eftir hjálp .
