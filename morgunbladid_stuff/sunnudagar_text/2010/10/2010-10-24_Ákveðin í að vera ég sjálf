Ellý Ármanns sendir frá sér bók um þessi jól , Ástin og stjörnumerkin .
Eins og titillinn ber með sér er þar fjallað um samskipti og ástarsambönd út frá stjörnumerkjum .
" Þarna er ég að fjalla um veikleika og styrkleika í samböndum , " segir Ellý .
" Tökum sem dæmi , að ef fiskurinn er særður syndir hann í burtu meðan ljónið er ástríðufullt í öllum sínum samskiptum .
Nautin eru hins vegar alvörugefin , stjórnsöm og ofurviðkvæm .
" Við samningu bókarinnar naut Ellý aðstoðar fjölda kvenna á fésbókinni .
" Þetta gerðist eiginlega óvart , " segir hún .
" Ég setti inn á fésbókina spurningar eins og : " Hvernig viltu láta kyssa þig ? " og " Í hvaða merki ertu ? " Það stóð ekki á svörunum , það komu hátt í hundrað færslur með kossalýsingum , misjafnar eftir stjörnumerkjum .
Ég bætti stöðugt við spurningum og þegar ég spurði konurnar hvort þær vildu að ég fjallaði um kynlíf í bókinni kom sama svar frá þeim öllum : " Já ! " Það eru alls kyns skemmtilegar vangaveltur í kringum stjörnumerkin sem ég fjalla um og þetta er efni sem fjölmargir hafa áhuga á og geta skemmt sér yfir .
" Trúi á það andlega Hvenær vaknaði þessi áhugi ? " Þegar ég var unglingur í Verslunarskólanum .
Mér voru gefin tarot-spil og ég fór að spá fyrir vinkonum mínum og það sem ég sagði stemmdi .
Ég hætti að spá um tíma , þegar ég hélt að það væri hallærislegt en byrjaði óvænt aftur og hef enga fordóma lengur .
Nú spái ég á fésbókinni og fólk virðist hafa mjög gaman að því .
Ég trúi á það andlega .
Allir hafa andlega veru með sér sem verndara .
Ég trúi að það sé til annar heimur en okkar , sá sem við lifum í er bara slæða og við þurfum að gera göt á slæðuna svo ljósið komist í gegn .
Ég trúi á almættið og að við séum hér til að þroskast og læra og njóta og elska .
Ég er opin fyrir því sem er í kringum okkur .
" Verðurðu fyrir því að fólk segi að þú sért stórskrýtin og að spádómar þínir séu hugarburður ? " Ég hef lent í því að það hefur verið sagt við mig : " Hvaða rugl er þetta ? Ertu ekki bara að bulla þessa vitleysu ? " En ég veit ekki endilega meira en aðrir , ég er bara óhrædd við að segja það sem ég skynja og finn .
Ég opna fyrir hugann og auðvitað hugmyndaflugið og segi fólki hvað birtist mér þegar ég les úr spilunum mínum .
Einhverra hluta vegna hef ég mjög oft rétt fyrir mér og flestir kunna að meta það enda er skemmtanagildið í heiðri haft .
Þegar ég var yngri tók ég mjög nærri mér þegar fólk talaði hranalega til mín og hellti yfir mig skömmum vegna þess að ég var að leika mér við að spá fyrir fólki .
En ég skammast mín ekki lengur og er ákveðin í að vera ég sjálf og hræðast ekki fordóma fárra .
Ég reyni að taka þetta ekki of alvarlega heldur legg þetta upp sem gott spjall og skemmtun með tarotspilin sem hjálpartæki .
Oftast kemur eitthvað skemmtilegt út úr því og stundum á ég hádramatískar stundir með þeim sem ég er að spjalla við og spá fyrir .
" Nú ertu búin að skrifa bók .
Ætlarðu að skrifa fleiri bækur ? " Já , og þá ætla ég að skrifa skáldskap .
Bókin um stjörnumerkin er þáttur í því sem ég ætlaði mér alltaf að gera , sem var að stíga fram og segja : Ég er andlega sinnuð og ánægð með það .
Nú er ég að loka þeim kafla .
Þessa dagana er ég að skrifa stelpusögu sem ég vona að komi út á næsta ári .
Mér finnst óskaplega gaman að skrifa og búa til sögur um tilfinningar , veikleika og styrk manneskjunnar og hverju við sækjumst eftir í samskiptum hvert við annað .
Ég byggi handritið að hluta til á eigin lífi en auðvitað bæti ég við , læt ýmislegt óvænt gerast og krydda .
" Guðdómlegt að lifa saman Hvernig hefur þitt líf verið ? " Ég er ánægð í dag .
Við maðurinn minn , Freyr Einarsson , erum með fimm börn á heimilinu , þriggja ára , tíu ára , tólf ára , fjórtán ára og átján ára .
Við eigum eitt barn saman , hana Ellý , og hann kemur í sambandið með tvær dætur og ég með tvo syni .
Það er ótrúlegt hvað þetta gengur vel og allir eru gríðarlega góðir vinir en vitanlega þarf skipulag , úthald og þolinmæði til að halda saman svo stóru heimili .
" Hvernig kynntust þið Freyr ? " Ég var búin að vera einstæð móðir í tvö ár þegar við kynntumst .
Ég á strákana mína tvo með manni sem ég kynntist þegar ég var ung .
Það gekk ekki og samband okkar var meira eins og hjá systkinum .
Ég upplifði ekki ástríðuna með honum , eins og ég geri í dag með manninum mínum .
Það er magnað fyrirbæri að vera í sambandi þar sem maður getur verið maður sjálfur .
Freyr var blaðamaður á helgarblaði DV og ég var þula í sjónvarpinu þegar hann hringdi og bað mig að koma í viðtal , en þá helgi var ég á leiðinni til útlanda .
Þegar ég talaði við Frey í síma þá var eitthvað í rödd hans sem heillaði mig og mig langaði til að hitta hann .
Ég sagðist vera til í viðtal , sem ég var yfirleitt ekki á þeim tíma .
Við Freyr hittumst í bakgarðinum í Alþingishúsinu .
Þetta var um sumar , vikuna fyrir verslunarmannahelgi .
Hann mætti , með stór sólgleraugu , í svörtum þröngum gallabuxum og með stóran hálsklút .
Pönkaralegur .
Við settumst á bekk , hann setti upptökutækið í gang og viðtalið byrjaði .
Eftir fimm mínútur vorum við farin að tala um okkar persónulegu mál .
Hann slökkti á tækinu og sagði : " Það kemur ekkert út úr þessu viðtali .
" Við sátum þarna í tvo tíma og héldum áfram að tala saman .
Mér leið gríðarlega vel .
Við áttum svipaða æsku , ólumst upp án föður , höfðum bæði gengið í gegnum skilnað og áttum börn .
Við töluðum um allt á milli himins og jarðar og hvað við vildum fá út úr sambandi .
Hann skildi mig og ég skildi hann .
Svo þegar ég sagði honum að ég hefði verið að rannsaka stjörnumerkin sagði hann : " Frábært , gott að þú skulir vera andlega þenkjandi .
Þú átt að gera meira af þessu .
" Mig langaði til að stökkva á hann og kyssa hann .
Svo kvöddumst við og ég fór heim .
Um kvöldið fékk ég sms frá honum : " Var eitthvað meira í gangi þarna í dag en bara viðtal ? " Ég tók símann og henti honum á rúmið .
Ég upplifði það sama og hann en ég vissi ekki hvort ég ætti að takast á við tilfinningarnar og leyfa mér að sleppa fram af mér beislinu , upplifa , njóta og segja já .
Hann gafst ekki upp heldur hringdi aftur sama kvöld .
Þá spurði ég hann : " Ertu að gera eitthvað sérstakt um verslunarmannahelgina ? " Ég hafði aldrei áður beðið karlmann að eyða með mér helgi .
Hann vildi það og við eyddum saman helginni á Hótel Glym í Hvalfirði þar sem er gríðarlega góð og notaleg orka .
Það eru liðin sjö ár og við erum enn saman .
Freyr hvetur mig til góðra verka og ég hann .
Við erum ekki gift en ég vona að við eigum það eftir .
Ég bið Guð að blessa okkur og vona innilega að sambandið verði áfram eins gott og það hefur verið .
" Hva ð hefur sambandið gefið þér ? " Fullnægju .
Meira að segja þegar við erum saman og þegjum þá er ég fullnægð .
Sambandið hefur fært mér mikið jafnvægi .
Ég þarf ekki að sanna mig , þarf ekki að segja frá einhverju eða skemmta , get bara verið ég sjálf .
Við eigum óvenjugott samband , held ég .
Við rífumst aldrei og leggjum bæði metnað í að vera góð hvort við annað og börnin okkar .
Það er guðdómlegt að lifa saman í svona góðu jafnvægi og við munum ekki láta neitt hafa áhrif á það .
" Án návistar föður Var erfitt að alast ekki upp hjá föður ? " Mér fannst mjög erfitt að vera ekki hjá pabba , hafa hann ekki hjá mér og heyra hann segja að ég væri að standa mig í skólanum .
Mér fannst erfitt að vita að hann kæmi ekki í stúdentsútskriftina mína , eins og foreldrar vinkvenna minna gerðu .
Það er erfitt að vera án návistar foreldris sem maður þráir að fá viðurkenningu frá .
En það hefur líka gert mig að því sem ég er .
Ég er dugleg og hugrökk , kannski er það mín aðferð við að sanna mig .
Í dag er allt gott á milli okkar pabba og ég elska hann mjög mikið en er svolítið feimin við hann .
Við hittumst sjaldan en ég hugsa oft til hans og finn að hann hugsar líka til mín .
Þeir sem þekkja okkur segja að við séum mjög lík , bæði útlitslega og svo er mér sagt að ég hafi ýmsa takta frá honum og skapgerð .
Pabbi lenti í skelfilegu slysi fyrir rúmum þremur árum þegar ég var ólétt að Ellý minni .
Ég var mjög hrædd um hann því mér fannst ég eiga eftir að segja honum svo margt og við eiga eftir að bæta samskiptin okkar .
Ég bað stöðugt fyrir honum .
Hann er lamaður eftir slysið en það má hugga sig við að þetta hefði getað farið mun verr .
Hann er í hjólastól , hefur fengið endurhæfingu og getur nú stundað sína vinnu .
Pabbi á góða konu og samrýnda fjölskyldu sem hjálpar honum mikið .
Hann er gríðarlega öflugur og kraftmikill maður .
Ég held að ég hafi kraftinn og orkuna frá honum .
" Þú ert búin að skrifa bók , þú skrifar um frægt fólk á visir.is og ert að skrifa skáldsögu .
Þú hefur nóg að gera og rekur stórt heimili .
Skipta peningar þig máli ? " Ég vil fá peninga fyrir vinnuna mína eins og allir og hef metnað til að standa mig vel í því sem ég er að gera .
Vefurinn sem ég skrifa á er mjög vinsæll , sérstaklega hjá konum , og ég legg áherslu á að hafa sem flesta notendur í hverri viku .
Það er svolítið sérstakt að vera að skrifa á vefmiðil því ég er í stöðugri árangurmælingu á því sem ég er að gera .
Ef ég er ekki með rétta efnið þá hverfa lesendur og þá þarf ég stundum að vera með aðeins djarfari greinar eða reyna að ná aftur til lesendanna með betra efni .
Að því leyti eru fjölmiðlar á netinu mjög kröfuharðir því þú veist alltaf nánast um leið hvort einhver hefur áhuga á að lesa það sem þú skrifar .
Ég vil að mér sé umbunað fyrir góða vinnu og finnst að þannig mættu fleiri konur hugsa .
Vissulega er mikilvægt að gefa en við getum ekki gefið endalaust án þess að þiggja því þá brennum við upp í báða enda .
Ég hef oft upplifað það að eiga enga peninga eða mjög litla peninga .
Það veldur mér miklum áhyggjum og það er ekki góð tilfinning , sérstaklega þegar börn eru í spilinu .
Ég , eins og margir Íslendingar , þarf að vinna mikið til að láta dæmið ganga upp .
Karlaklúbbarnir eru þéttskipaðir , þar hvetja menn hver annan og styðja .
Tala um peninga og hvernig þeir geti aflað meiri tekna .
Konur gera allt of lítið af þessu .
Sumir segja að konur eigi að hugsa eins og karlmenn , en ég er ekki viss um það .
Við konur erum yndislegar , og sérstaklega þegar við erum að hjálpa hver annarri og hvetja .
Við eigum að gera meira af því .
Við eigum að forðast öfund og baktal eins og heitan eldinn .
Nota orkuna okkar til að hvetja hver aðra og gleðjast yfir velgengni vinkvenna okkar og allra annarra .
Lifa fordómalausu lífi gagnvart öllu .
Þegar við gerum það verða til töfrar .
" 