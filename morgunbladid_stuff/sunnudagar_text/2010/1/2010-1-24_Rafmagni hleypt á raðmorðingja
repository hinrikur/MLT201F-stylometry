Verið svo vinsamlegir að skila ástarkveðju til fjölskyldu minnar og vina .
" Elskuleg orð frá ekki svo elskulegum manni en þetta voru skilaboðin sem raðmorðinginn , nauðgarinn og líkníðingurinn Ted Bundy bað böðla sína fyrir áður en hann settist í rafmagnsstólinn á þessum degi fyrir 21 ári .
Hann var 42 ára .
Bundy er einn alræmdasti fjöldamorðinginn í sögu Bandaríkjanna en áætlað er að hann hafi myrt á fjórða tug kvenna á aldrinum 12 til 25 ára á árunum 1973 til 1978 .
Bundy var dæmdur fyrir mannrán árið 1975 en slapp í tvígang úr haldi áður en lögregla kom endanlega á hann böndum í febrúar 1978 .
Hann var dæmdur til dauða í febrúar 1980 fyrir morðið á hinni 12 ára gömlu Kimberly Leach tveimur árum áður .
Athygli vakti að Bundy , sem var menntaður sálfræðingur , varði sig sjálfur .
Hann bjó yfir ótvíræðum persónutöfrum og freistaði þess að öðlast samúð kviðdómsins .
Það mistókst .
Bundy hélt lengi vel fram sakleysi sínu en er nær leið efsta degi liðkaðist um málbeinið .
Hann viðurkenndi á endanum að hafa orðið meira en þrjátíu konum að bana og gaf upplýsingar um ódæðisverkin .
Talið er að með játningunum hafi Bundy verið að freista þess að kaupa sér aðeins meiri tíma í þessari tilveru .
Upphaflega átti að taka hann af lífi í mars 1986 , þannig að einhvern árangur hafa uppljóstranir hans borið .
Sérfræðingar sem ræddu við Bundy meðan hann beið aftöku sinnar voru á einu máli um að hann hafi verið kaldrifjaður morðingi .
Robert K. Ressler , starfsmaður bandarísku alríkislögreglunnar , valdi orðið " skepna " til að lýsa honum og furðaði sig á því hversu vel Bundy gekk að slá ryki í augu fjölmiðla .
Lögreglumaðurinn Bob Keppel hafði sömu sögu að segja en Bundy játaði sum morðanna fyrir honum .
Keppel sagði það hafa verið skelfilega lífsreynslu að ræða við Bundy enda hafi hann verið fæddur til að fremja morð .
" Hann er með morð á heilanum , " upplýsti hann eftir samtölin .
Kvöldið áður en hann var líflátinn veitti Bundy sálfræðingnum James Dobson viðtal , sem sá síðarnefndi hljóðritaði .
Þar kom í fyrsta skipti fram að klám væri rótin að morðunum .
Bundy fullyrti að gróft klám hefði örvandi áhrif á ofbeldishneigð sína og leiddi til hegðunar sem væri of skelfileg til að hægt væri að lýsa henni með orðum .
Bundy var þeirrar skoðunar að ábyrgð fjölmiðla væri mikil enda væri ofbeldi í fjölmiðlum , einkum kynferðislegt ofbeldi , til þess fallið að breyta saklausum drengjum í menn eins og sig .
" Þið munuð drepa mig og þar með vernda samfélagið fyrir mér , " sagði hann í viðtalinu við Dobson .
" En það eru fjölmargir aðrir en ég háðir klámi og þið eruð ekki að gera nokkurn skapaðan hlut í því .
" Þegar dauði Bundys var staðfestur í ríkisfangelsinu í Flórída að morgni 24. janúar 1989 brutust út fagnaðarlæti meðal hundraða manna sem safnast höfðu saman fyrir utan fangelsið .
Ted Bundy hélt áfram að láta að sér kveða eftir dauða sinn en nokkrir fangaverðir hafa fullyrt að vofa hans hafi lengi verið á stjákli í ríkisfangelsinu í Flórída .
Oftast mun Bundy hafa setið brosandi út að eyrum í rafmagnsstólnum .
Þegar menn reyndu að nálgast hann eða ávarpa hvarf hann eins og dögg fyrir sólu .
Fyrir kom að vofan ávarpaði menn og tók hún sér þá jafnan sömu orðin í munn : " Ég skaut ykkur öllum ref fyrir rass , ekki satt ? " orri@mbl.is 