Hendrikka Waage skartgripahönnuður er forseti Kids Parliament , góðgerðarsamtaka sem eru með höfuðstöðvar í Vín og standa að alþjóðlegu barnaþingi sem fyrirhugað er að halda á hverju ári .
Hún hefur nýlokið við að skrifa barnabók til styrktar samtökunum og er auk þess framleiðandi að kvikmynd sem stendur til að gera eftir Baróninum , skáldsögu Þórarins Eldjárns .
Hendrikka er á miklum ferðalögum vegna starfa sinna og í næstu viku borðar hún morgunverð með Barack Obama í Washington .
Hendrikka er lærður viðskiptafræðingur með mastersgráðu í alþjóðlegum viðskiptum en árið 2004 ákvað hún að snúa sér að hönnun skartgripa .
" Ætli ég sé ekki bara of andlega sinnuð fyrir hinn harða viðskiptaheim , " segir hún .
" Mér fannst hann oft hrár og þungur , stundum leiðinlegur .
Þótt það hafi verið og sé gífurlega góð reynsla að vinna í viðskiptageiranum þá vantaði mig alltaf nauðsynlegt jafnvægi við listina og hið andlega .
Ég er alin upp í mikilli list , móðir mín fór mikið með mig á málverkasýningar þegar ég var barn , og ég hef alla tíð verið frekar listræn í mér .
" Fylgdi ástríðu minni Hvernig er þinn ferill í viðskiptum ? " Ég byrjaði átján ára gömul að flytja inn silkiblóm frá Bandaríkjunum og ásamt móður minni rak ég silkiblómabúð í ellefu ár .
Þannig byrjaði viðskiptaáhuginn og sá listræni kannski líka , því silkiblóm má vel flokka sem listmuni .
Mig hafði alltaf langað til að læra og þegar ég eignaðist son minn 27 ára gömul dreif ég mig í viðskiptanám erlendis og valdi Bandaríkin .
Eftir það fékk ég tilboð um að vinna sem markaðsstjóri Sölumiðstöðvar hraðfrystihúsanna í Moskvu .
Ég flutti þangað .
Þá var mikill hagvöxtur og uppgangur í Rússlandi en svo féll rúblan skyndilega og efnahagslífið hrundi 16. ágúst 1998 .
Þarna var ég í tæp þrjú ár , í mjög hörðu og erfiðu umhverfi þar sem nær engum stökk bros .
Á hverjum degi mætti ég áskorun og þurfti að takast á við þung verkefni .
Stundum leið mér eins og ég væri í bíómynd og ég þurfti að klípa mig til að átta mig á að þetta líf væri raunveruleiki .
Þetta var mjög krefjandi tími sem reyndi mikið á mig en þegar ég lít til baka geri ég mér grein fyrir því að þarna voru mín bestu ár .
Þessi reynsla herti mig og þroskaði , eins og erfiðleikar gera yfirleitt .
Eftir dvölina í Rússlandi vann ég fyrir bandarískt tölvufyrirtæki sem var með útibú í Bretlandi og þar hef ég verið síðan .
Árið 2004 var ég á ferð um Indland .
Þá tók ég eftir gimsteinum .
Þarna var eitthvað sem heillaði mig .
Þannig að ég teiknaði nokkra hringi og lét búa þá til því ég er ekki gullsmiður .
Þarna kom innblástur inn í líf mitt , lífsfylling og mikil ástríða .
Mig langaði til að söðla alveg um og fór að hanna skartgripi .
Ég tók mikla áhættu , eins og fólk gerir þegar það fer út fyrir rammann .
En ég tók það skref vegna þess að ég vildi fylgja ástríðu minni og sé ekki eftir því .
Það sem ég er að gera núna færir mér meiri lífsfyllingu en fyrri störf mín .
En vitaskuld er þetta erfiðara en ef ég væri starfandi fyrir stórfyrirtæki .
" Börn á þingi Hvernig skartgripir eru þetta sem þú hannar ? " Ég nota mikið af stórum steinum sem eru grípandi fyrir augað og mér finnst gaman að vinna með liti .
Ég er með ódýrari línu úr silfri en hún er samt mjög glamúrleg og gulllínu með eðalsteinum .
Eins og staðan er í dag þá fer ég rólega og vel aðrar leiðir en ég hefði annars gert .
Ég er afskaplega sátt við það .
" Þú nefndir Indland , hvernig upplifðirðu það land ? " Ég er mjög hrifin af Asíu , fólkinu sem býr þar og menningarheimi þess .
Ég hef áhuga á fólki , hvaðan það kemur og af hverju það er eins og það er .
Mér finnst gaman að sjá þróunina í hverju landi fyrir sig .
Ég bjó í Japan um tíma og þar er yndisleg orka .
Indland er líka afskaplega fallegt land og áhugavert á svo mörgum sviðum .
Þar er mikil fátækt en fólk er samt merkilega hamingjusamt .
" Ertu andlega leitandi ? " Ég mundi segja að ég væri mjög andleg .
Þegar ég var unglingur las ég bækur um Dalai Lama meðan vinkonurnar lásu ástarsögurnar .
Ég hef hitt Dalai Lama og hann er einn af mínum uppáhaldsmanneskjum .
Heimurinn er mjög lítill og er stjórnað af mjög fáum .
Við manneskjurnar erum orka en við nýtum þessa orku misvel .
Maður velur sér ákveðna leið og lýtur handleiðslu æðri krafts .
Heimurinn er á hraðri uppleið á tíðnibreytingum , til dæmis kallar allt sem er að gerast í fjármálaheiminum á breyttar forsendur .
Út úr þessu munu koma betri hlutir , þar á meðal stöðugleiki .
" Hver átti hugmyndina að barnaþinginu sem þú ert nú að vinna að ? " Hugmyndin að barnaþingi fæddist á Íslandi .
Fyrir tveimur árum fór ég með erlenda vini mína á Þingvöll og sagði þeim frá elsta þingi í heimi .
Nokkrir í hópnum eru mjög virkir í góðgerðarsamtökum víða um heim .
Við fórum að tala saman og skiptast á skoðunum og þá kom hugmyndin um barnaalþing .
Við ætluðum upphaflega að hafa höfuðstöðvar þess á Íslandi en þá varð bankahrunið og áætlanir breyttust .
Höfuðstöðvarnar eru í Vín og þar hef ég verið að starfa .
Ég flakka mjög mikið milli London og Vínarborgar .
Ég hef kynnst afar áhugaverðu fólki sem vill helga sig því að gera heiminn betri .
Þarna eru meðal annarra Kerry Kennedy , dóttir Roberts Kennedy , Rabbi David Rosin frá Jerúsalem og Betty Williams , nóbelsverðlaunahafi frá Norður-Írlandi .
Samtökin Kids Parliament voru stofnuð í fyrra og frá þeim tíma höfum við verið að undirbúa fyrsta barnaþingið sem haldið verður í haust .
Kids Parliament er í samvinnu við Sameinuðu þjóðirnar .
Kynning á því fer fram í mars eða apríl , mjög líklega líklega í Abu Dhabi , höfuðborg Sameinuðu arabísku furstadæmanna .
" Hvernig fer þetta þing fram ? " Barn frá hverri þjóð kemur á þingið .
Túlkar verða fyrir börnin og fullorðnir hafa umsjón með þinginu en þungamiðjan er börnin og sýn þeirra .
Við erum alltaf að segja börnum hvað þau eigi að gera og leggja línur fyrir þau og stjórna þeim en þarna eiga raddir barnanna að heyrast .
Við viljum fá að vita hvernig þau vilja sjá heiminn .
Þau eiga að erfa jörðina og það er mikilvægt að áherslur þeirra komist til skila .
Þarna hittast börn frá ólíkum menningarheimum , skiptast á hugmyndum og læra að bera virðingu hvert fyrir öðru .
Samtökin Kids Parliament vilja styrkja börn til menntunar og munu einnig styðja við bakið á fjölfötluðum börnum og unglingum .
Menntun er grundvallaratriði .
Við erum til dæmis að vinna yndislegt verkefni í Simbabve .
Þar er stúlka sem hefur gengið í gegnum miklar raunir .
Vinur minn frétti af þessari stúlku og hjálpaði henni til að komast í öruggt skjól .
Hann kom saman lítilli viðskiptaáætlun fyrir hana og veitti henni fjárhagsaðstoð til að hrinda henni í framkvæmd .
Þessi unga stúlka , 23 ára gömul , er að senda heilu gámana af kaffibaunum í matvöruverslanir í Þýskalandi .
Nú er hún að hjálpa ungum stúlkum , sem hafa erfiða reynslu að baki , svo þær geti staðið á eigin fótum .
Þannig hjálpar einn öðrum sem aftur hjálpar enn fleirum og úr þessu verður viss hringrás .
" Hafið þið sem eruð í forsvari fyrir barnaþingið fengið góðar viðtökur hjá áhrifafólki ? " Virkilega , hópurinn er að stækka og við erum að fá til liðs við okkur gott og áhrifamikið fólk sem hefur mannúð að leiðarljósi .
Ég var stödd í Ísrael um daginn og var að tala þar við mann sem hefur skipulagt menntaátak milli ísraelskra barna og palestínskra .
Hann vill miðla okkur af reynslu sinni þannig að þetta menntaátak hans verði notað í öðrum löndum þar sem óeirðir og átök eru .
" Eru stjórnmálamenn í liði með ykkur ? " Nei , stjórnmálamenn eru ekki í hópnum en ég er alveg hlynnt því að svo verði .
" Af hverju ertu í þessari vinnu fyrir barnaþingið ? " Mig langar til að leggja mitt af mörkum til að heimurinn verði betri .
Mér finnst ég verða að gera það .
Ef það á að byggja upp gott mannlíf verður að byrja á börnunum .
" Æðsti skipstjórinn Þú átt son , en ertu í sambúð ? " Ég á kærasta , en hef búið ein erlendis með syninum í fimm ár .
Sonur minn er 16 ára og er á viðskipta-stjórnamálabraut en hann er mikill söngvari og hefur lært söng síðan hann var sjö ára .
Við vorum svo heppin að hann fékk Master music scholarship enda er hann einn aðalsöngvari skólans og var í söngleiknum Vesalingunum í fyrra og svo fór hann með aðalhlutverkið í Jesus Christ Superstar-söngleiknum í vetur .
Hann var svo fenginn ásamt tveimur öðrum piltum til að syngja fyrir Bretlandsdrottningu í desember sem var mjög skemmtilegt .
Þann dag var ég auðvitað afskaplega stolt móðir .
" Þú þekkir og umgengst erlent áhrifafólk og ert búin að vera í veislum með Karli Bretaprins , Kennedyunum og ert að fara að borða með Barack Obama og öðrum gestum hans í Washington í næstu viku .
Hvernig komstu inn í þessa hringrás ? " Ætli það sé ekki í gegnum nettengsl sem maður er einhvern veginn kominn í .
Það þýðir eiginlega ekkert að spyrja mig hvernig það gerðist .
Þessi morgunverðarfundur með Obama er haldinn árlega og ég var meðal 150 gesta í fyrra .
" Hvernig er Obama ? " Ég hef ekki talað við hann , bara séð hann í návígi .
Eins og ég skynja hann þá hefur hann mikla útgeislun og orku .
Hann er greinilega mjög andlega sinnaður og ég er viss um að hann á eftir að gera góða hluti .
Hann er einn af þessum útvöldu , valinn til þess að vera æðsti skipstjórinn á jörðinni í dag , sem er stórt og áhrifamikið starf .
Hann hefur aðra útgeislun en við flest .
Hann kemur með tíðnibreytingu sem mun leiða til þess að ný gildi ryðja sér til rúms .
" Þú ert á ferð og flugi , býrð erlendis og ert heimsborgari .
Hvað á Ísland mikið í þér ? " Hér fæddist ég og ólst upp en samt finnst mér stundum eins og ég sé ekki héðan .
Sennilega er ég bara frjáls andi .
En vitanlega þykir mér afar vænt um Ísland .
Í sautján ár hef ég búið í nokkrum löndum en þegar erfiðleikar steðja að íslensku þjóðinni þá finn ég að Íslendingurinn í mér vaknar , ástin til landsins blossar upp og þá langar mig til að taka þátt í að færa hlutina til betri vegar .
" Skartgripahönnun stendur fyrir ákveðna velsæld í huga flestra .
Skipta peningar þig máli ? " Peningar hafa í rauninni aldrei skipt mig máli .
Ég veit svo ósköp vel að peningar koma og fara og við manneskjurnar tökum þá ekki með okkur yfir í annan heim .
Gráðug er ég ekki .
Ég vel mér verkefni sem heilla mig .
Ég kýs að gera það sem mér þykir skemmtilegt og vil einbeita mér að gefandi verkefnum .
" Barnabók og kvikmynd Þú ert að gera mjög margt .
Ég frétti að það væri væntanleg eftir þig barnabók .
" Já , hún kemur út í mars , bæði á íslensku og ensku og er til styrktar Kids Parliament .
Þetta er fyrsta bókin af sex í seríu og heitir " Rikka og töfrahringurinn á Íslandi " .
Þetta er bæði landfræðileg og söguleg bók með ævintýraívafi , eins konar kynning á Íslandi .
Næsta bók í ritröðinni heitir " Rikka og töfrahringurinn á Indlandi " .
Bækurnar sex munu fjalla um lönd sem ég hef búið eða starfað í .
" Þú ert líka framleiðandi að kvikmynd sem gerð verður eftir skáldsögunni Baróninum eftir Þórarin Eldjárn .
Hversu langt er það verkefni komið ? " Við Hrafnhildur Gunnarsdóttir meðframleiðandi minn erum á byrjunarreit og erum að sækja um styrki .
Þetta ferli tekur þrjú til fjögur ár .
Enn hefur engin ákvörðun verið tekin um leikstjóra og leikara en við Hrafnhildur verðum með gott fólk með okkur , bæði góða erlenda og íslenska leikara .
Þetta er mjög falleg saga sem ég ólst upp með .
Foreldrar mínir erfðu karöflu frá baróninum sem þeir gáfu mér .
Ég tengi hana alltaf við baróninn og saga hans er mér kær .
Mig langaði til að búa til bíómynd um hann og þá bara geri ég það .
" Þú ert alveg óhrædd við að fara eigin leiðir .
" Já , ef ég næ tengingu við verkefni þá er ég sönn í hjarta mínu og alveg sannfærð um að mér takist það sem ég ætla mér .
" 