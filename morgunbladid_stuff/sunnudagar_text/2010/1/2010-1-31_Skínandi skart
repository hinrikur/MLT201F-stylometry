Flestir gera sér grein fyrir að öryggisins vegna er gott í svartasta skammdeginu að bera endurskinsmerki .
Það tíðkast þó ekki að fullorðið fólk næli á sig broskalla eða auglýsingar bankanna í formi endurskinsmerkja og margir hverjir sem taka útlitið fram yfir öryggið og sleppa því þessum öryggisbúnaði þegar haldið er út í myrkrið .
Þær Edda Jóna Gylfadóttir og Helga Björg Jónasardóttir vöruhönnuðir fundu lausn á þessu fyrir konur .
Þær hönnuðu skartgripi sem eru um leið endurskinsmerki .
" Okkur datt í hug að búa til skartgrip úr endurskinsmerkjum því þau sem eru í umferð eru mörg hver svo ljót .
Fólk , og þá helst konur , er kannski frekar fáanlegt til að bera endurskinsmerki sé það fallegt , " segir Edda Jóna .
Þær stöllur hafa annars vegar hannað blóm sem er bæði hægt að næla í flík og líka hægt að hengja utan um háls eða á tösku .
Hins vegar hafa þær hannað hanska úr íslenskri ull sem eru með endurskinsmerkjahring .
Skínandi skartið þeirra Eddu og Helgu er hægt að finna í öllum helstu verslunum höfuðborgarsvæðisins sem selja íslenska hönnun .
signyg@mbl.is 