Alls staðar eru eða hafa verið Íslendingar , sama hvað staðurinn er fjarlægur og afskekktur .
Borgin Khost í samnefndu héraði í austanverðu Afganistan er á stærð við Reykjavík og þar eru Sameinuðu þjóðirnar með stjórnmálafulltrúa á launaskrá , Erling Erlingsson .
Hann er annars starfsmaður utanríkisráðuneytisins í Reykjavík en í leyfi frá því og hefur verið í Khost síðan í haust og verður þar að minnsta kosti fram í júní .
Áður vann hann fyrir alþjóðlega friðargæsluliðið , ISAF , í Kabúl .
" Ég vildi helst fara til Khost eða Helmand sem er eitt helsta átakasvæðið í sunnanverðu landinu .
Það var ekki búið að opna skrifstofu í Helmand og Khost varð því ofan á " segir Erlingur .
" Fyrst ég er á annað borð að vinna í átakalandi vil ég vera þar sem ég öðlast færi á að skilja ástandið og hafa einhver áhrif .
" Erlingur er 37 ára , hernaðarsagnfræðingur að mennt , hann stundaði nám í Boston og síðar Oxford .
Hann hefur nú unnið hjá íslensku utanríkisþjónustunni í fjögur ár en er í leyfi meðan hann starfar fyrir SÞ .
Erlingur byrjaði að vinna fyrir íslensku friðargæsluna í desember í fyrra , var hjá UNICEF , Barnahjálp SÞ , í Tadjikistan þar sem hann veitti aðstoð við umbætur á samskiptaleiðum .
Síðan sendi friðargæslan hann í febrúar til Kabúl þar sem hann var þróunarfulltrúi hjá ISAF og heyrði þá beint undir David McKiernan sem var yfirhershöfðingi liðsins áður en Stanley McChrystal tók við í sumar .
Nú starfar Erlingur hjá UNAMA , aðalstofnun SÞ í Afganistan .
" Ég gaf McKiernan skýrslu oft í viku meðan ég vann hjá ISAF .
Við vorum tvö , auk mín var þarna bandarísk kona og við fylgdumst með því hvernig ráðgjöf um þróunarmál tengdist því verkefni ISAF að berjast gegn uppreisnarmönnum .
Það var skemmtileg áskorun að fást við þessi mál vegna þess að hermenn eru venjulega ekki mikið að spá í þróunarmál ! " segir Erlingur og hlær við .
" Ég var í þessu fram í júní en þá varð ég starfsmaður UNAMA .
Khost , þar sem ég starfa núna , er í suðausturumdæminu og svæðisskrifstofa SÞ er í borginni Gardez í Paktía , næsta héraði við Khost .
Ég var í mánuð í Gardez í sumar áður en ég fluttist til Khost .
" Svæði Pastúna - og talibana Khost er á Pastúnasvæði en Pastúnar eru langstærsta þjóðin í Afganistan , hugsanlega meira en helmingur íbúanna .
Og talibanar eru nær allir af því þjóðerni .
Tunga þeirra , pastú , er töluð beggja vegna landamæranna milli Afganistans og Pakistans .
Sami ættflokkurinn býr stundum beggja vegna landamæranna .
Hann er spurður um fíkniefnavandann og segir stefnuna í þeim málum hafa beðið algert skipbrot .
Lítið gagn sé að því að banna valmúaræktunina þegar hún sé oft eina leiðin fyrir fátæka bændur til að hafa í sig og á .
En hvað með spillinguna ? " Við getum sagt að ég hafi sjálfur séð trýnið á þessu kerfi í Kabúl og skottið í útkjálka eins og Khost .
Spillingin er gríðarlegt vandamál .
Stundum heyri ég erlenda kollega segja að það sé stríð hérna og við getum ekki verið að reyna að uppræta spillingu , það sé seinni tíma vandamál .
En spillingin og fátæktin eru meðal helstu orsaka uppreisnarinnar , ef ekki aðalástæðurnar .
" Erlingur er fyrsti starfsmaður SÞ sem flytur beinlínis til Khost , fyrirrennarar hans , sem unnu að málefnum héraðsins , bjuggu í Gardez .
" Þetta eru afgirtar búðir þar sem við bæði búum og vinnum , " segir hann .
" Svæðið okkar allt er á stærð við knattspyrnuvöll , lítið og að mörgu leyti þrúgandi .
Auk mín er ætlunin að þarna verði einnig öryggismálafulltrúi frá SÞ , ágætur Fídjimaður sem ég þekki en hann er ekki kominn enn þá og ég hef því sinnt öllum öryggisviðbúnaði undanfarnar sex vikur .
Þá þarf ég að meta hættuna á t.d. árás eins og nýlega var gerð á gistihús í Kabúl sem var mikið notað af SÞ .
Eftir þá árás varð ég að gera ýmsar ráðstafanir til að lágmarka áhættuna hérna .
Hér var portúgölsk kona sem vann með mér en eftir árásina í Kabúl og brottflutning nær helmings erlendra starfsmanna SÞ frá Afganistan í kjölfarið flutti hún sig til Gardez .
En hér eru einnig 17 Afganar og sjö nepalskir Indverjar , fyrrverandi Gúrkahermenn , þeir annast vopnaða öryggisgæslu í búðunum .
" Hunsuðu kryddsalarnir Afganistan ? " Nóg er af átöppuðu drykkjarvatni , vatnið á staðnum drekk ég ekki sjálfur .
Við erum svo fá í Khost-stöðinni , það tók því ekki að ráða kokk og ég elda mest sjálfur .
Ég get látið bílstjórana kaupa hráefni á markaðnum , bæði kjöt og grænmeti .
Eins borða ég stundum með starfsfólkinu í hádeginu en maginn samþykkir ekki alltaf slíkt hugrekki ! Best af öllu er þó að borða með Gúrkavörðunum mínum og ég er tíður gestur í mat hjá þeim .
Mér finnst afganskur matur hálfbragðlaus .
Afganar krydda eiginlega ekkert , kryddlestir Silkileiðarinnar gömlu um Asíu virðast hafa gleymt að stoppa þegar þær fóru í gegnum landið .
" -Er nokkurt áfengi á boðstólum ? " Maður þarf að vera svolítið hugmyndaríkur til að koma slíku í gegn en ég hef þó tryggt mér nokkrar rauðvínsflöskur frá nýsjálenskum kollega til að viðhalda lífsgæðunum .
" -Þetta er einmanalegt , er það ekki ? Þú ert eini vestræni maðurinn í stöðinni og meira eða minna bundinn við að halda þig á þessu litla , girta svæði .
" Þetta er ekki svo slæmt .
Við búum í gömlum steinhúsum rétt við borgina , húsum sem Þjóðverjar byggðu fyrir nokkrum áratugum .
Þeir voru með jarðræktarverkefni hérna .
Fyrst útrýmdum við músahjörðinni sem hafði hreiðrað um sig í byggingunum og löguðum aðeins til .
Þetta er svona eins og mjög frumstæð heimavist í íslenskri sveit fyrir nokkrum áratugum .
En hér þarf reyndar að vökva garðinn reglulega vegna þess að sporðdrekar þrífast ekki í honum ef hann er blautur ! Og músunum þarf að halda í skefjum , annars fáum við hungraðar kóbraslöngur hingað .
Það væsir ekkert um mig .
Klósettið virkar , oftast er heitt vatn í sturtunni , vinnan er heillandi og ég hef aðgang að netinu .
" -Hvernig er fólkið á svæðinu ? " Ég hitti auðvitað reglulega þá sem sjá um stjórnsýsluna hér í Khost og hef hitt marga , gaman að segja frá því að hér er mikill skákáhugi .
Allir eru til í að tefla , alveg eins og heima .
En það sem mér finnst dýrmætast er að ég hef tekið upp þann sið að bjóða hingað öldungum ættflokkanna í Khost-héraði .
Ég hef reyndar þrjá brynvarða bíla til umráða en við getum ekki enn þá farið sjálf út í sveitirnar og upp í fjöllin vegna þess að öryggisástandið er svo slæmt , segir ráðgjafinn sem fer með þau mál .
Þarna er stöðugt setið fyrir hermönnum og mikið um vegsprengjur .
" Te sötrað með öldungum " Öldungarnir eru enn mjög mikilvægur hluti af valdakerfinu .
Þeir hafa komið hingað , svona 8-12 menn saman , virtir menn í samfélagi sínu .
Við sitjum í hring undir stóru ekvalyptustré í garðinum , drekkum te og ræðum málin , ég er með tvo afganska túlka .
Siðirnir eru auðvitað ólíkir okkar en yfirleitt kemst maður hjá því að særa eða móðga með því að beita heilbrigðri skynsemi sinni .
Vissulega er maður alltaf með eitthvert markmið í huga en mín reynsla segir mér að maður verði bara að læra að hlusta .
Algengasta vitleysan sem fulltrúar alþjóðasamfélagsins í þessu landi gera er að við komum bara með rosalega góðar lausnir , erum óþolinmóð og viljum sjá þetta gerast hratt .
Hjá Afgönum er þetta þveröfugt .
Þeir eru vanir því í gegnum söguna að hlutirnir gangi hægt fyrir sig , tekin séu tvö skref áfram og síðan eitt aftur á bak .
Stundum tvö aftur á bak .
Þetta eru virðulegir og glæsilegir karlar , með mikið skegg og í klæðaburði og mörgu öðru eins og þeir hafi stigið inn í okkar tíma úr sögubók .
Maður verður að muna að horfa í augun á þeim þegar við heilsumst , þakka þeim kærlega fyrir að koma .
Kurteisin er í hávegum höfð .
Menn skiptast fyrst á hlýlegum orðum , ég biðst afsökunar á því hvað umhverfið er óspennandi í stöðinni og veitingarnar fátæklegar .
Og þeir tala um það hvað SÞ séu mikilvægar og þakka manni fyrir að yfirgefa heimalandið til að koma og hjálpa Afgönum .
Þeir eru forvitnir um umheiminn , spyrja mig um Ísland og hafa reyndar komist að þeirri niðurstöðu að ég sé örugglega fyrstur Íslendinga til að koma til Khost .
Ætlunin er víst að efna til sérstaks kvöldverðar til að bjóða mig velkominn ! Vissulega er þetta ómenntað fólk en þetta eru tígulegir karlar sem vita sínu viti .
Og það kom mér á óvart hvað þeir hafa mikinn og stundum svartan húmor en vafalaust er hann ein leiðin til að lifa af við aðstæður eins og þær hafa verið í Afganistan síðustu áratugina .
Þeir skiptast oft á sneiðum , stríða hver öðrum .
En mestu skiptir að fá þá til að tjá sig .
Ég læt mest duga að hlusta .
Feðraveldi og kosningar Annað sem við ætlum að gera er að kalla trúarleiðtoga í Khost á okkar fund .
Við vitum að margir þeirra styðja talibana en mér finnst mikilvægt að hitta þá og heyra sjónarmið þeirra .
Svo er líka brýnt að bæta opinbert kerfi sem er við lýði og snýst um að snúa talibönum , fá þá til að yfirgefa fylkinguna .
Þegar það tekst fá þeir skírteini um að þeir hafi sæst við stjórnvöld og lofi að hætta að berjast .
En síðan ekki söguna meir .
Þeir fá engan stuðning og fyrrverandi félagar leggja kapp á að drepa þá .
" -Koma nokkurn tíma konur með öldungunum ? " Aldrei , þetta er algert karlasamfélag , hreinræktað feðraveldi eins og það hefur verið svo lengi .
Staða kvenna í Kabúl er miklu betri en þarna , himinn og haf á milli .
Khost er mjög íhaldssamt Pastúnasvæði og allar konur í búrkum .
Og karlarnir segja af einlægni að óþarfi sé að ónáða konurnar í kosningum , þeir geti séð um þetta fyrir þær .
Karlarnir lifa eftir ævagömlum og óskrifuðum lögum og hefðum Pastúna sem eru miklu eldri en íslam .
Þetta felur í sér reglur um gestrisni en líka blóðhefnd , minnir mann helst á Sturlungu .
En í þessum lögum er líka reglan um að karlar eigi að verja sínar eigur og þar eru konurnar taldar með .
Þær eru varnarlausar gagnvart þessum lögum .
" Vanþakklátt hjálparstarf Stofnunin sem Erlingur Erlingsson vinnur nú hjá , Hjálparstofnun Sameinuðu þjóðanna í Afganistan ( UNAMA ) , var sett á laggirnar árið 2002 , nokkrum mánuðum eftir að Bandaríkjamenn steyptu stjórn talíbana með aðstoð nokkurra innlendra hreyfinga og stríðsherra .
Um 80% starfsmanna eru Afganar .
Yfirmaður stofnunarinnar frá því í fyrra er Norðmaðurinn Kai Eide , reyndur diplómati sem sætt hefur mikilli gagnrýni fyrir að hafa ekki beitt sér af nægum krafti gegn spillingu hjá afgönskum ráðamönnum .
Einnig var hann sagður hafa óbeinlínis lagt blessun sína yfir víðtæk kosningasvik Hamids Karzais og manna hans í forsetakosningunum í ágúst .
SÞ hafa sinnt þróunarverkefnum í Afganistan allar götur frá 1946 enda leitun að landi þar sem vanþróun var og er jafn geigvænlegt vandamál .
Upphaflega var markmið UNAMA að stuðla að framkvæmd áætlunar sem samþykkt var í Bonn í desember 2001 um endurreisn landsins .
En þessi markmið hafa breyst nokkuð í áranna rás .
Sem stendur er lögð áhersla á að veita ráð í sambandi við friðarviðleitni og mannréttindi , einnig í tengslum við almenn þróunarmál en Afganistan er eitt af fátækustu löndum jarðar , meira en helmingur fólks atvinnulaus og þorri landsmanna ólæs .
Þrátt fyrir mikinn barnadauða fjölgar landsmönnum hratt .
Mikill skortur er á hvers kyns tæknikunnáttu .
Hvar eru hófsömu talíbanarnir ? En vegna átakanna hefur mikið af starfinu snúist um að sinna neyð á mörgum sviðum , útvega fólki mat , vatn og aðrar nauðsynjar .
Eitt af því sem Karzai forseti hefur hugað að á allra síðustu mánuðum og árum er að telja svonefnda hófsama talíbana á að snúast á sveif með stjórninni gegn því að fá uppgjöf saka .
Deilt er um það hvort hugur hefur fylgt máli hjá Karzai en meðal ráðamanna ríkjanna sem sent hafa hermenn á svæðið hefur auk þess ekki verið eining um þessar áherslur .
Mörgum hraus hugur við því að reyna að semja þannig við hryðjuverkamenn en sérfræðingar um þessi efni segja að þá gleymist tvennt : talíbanar skiptist í marga og ólíka hópa og löng hefð sé fyrir því að skipta um lið í landi sem í reynd hefur aldrei verið undir einni miðstjórn nema að nafninu til .
Hollusta er fremur hverfult fyrirbæri í stjórnmálum Afgana .
Ættflokkahöfðingjar hugsa mest um hag sinn og ættflokksins .
Nokkrir stríðsherrar ráðskast með enn stærri svæði .
Þeir maka krókinn á einokun , tollum og fíkniefnaaviðskiptum og eru sumir alræmdir fyrir grimmd .
Nokkrir stríðsherranna sitja nú við kjötkatlana í stjórn Karzais .
