Það var kalt í veðri og svalur sjór þegar fimm fræknir sundkappar stungu sér til sunds í Reykjavíkurhöfn á nýársdag árið 1910 og syntu fyrsta Nýárssundið .
Margir fylgdust með sundinu og rómuðu hetjulund kappanna .
Mikil íþróttavakning varð á Íslandi á fyrsta áratug liðinnar aldar .
Sundið naut vinsælda .
Víða var sjósund stundað , ekki síst í Reykjavík .
Sund Lárusar Rist yfir Oddeyrarál á haustmánuðum árið 1907 vakti þjóðarathygli .
Árið eftir efndu verslunarmenn til kappsunds í Kópavogi .
Ári síðar , þann 1. ágúst 1909 , var vígður sundskáli í Skerjafirði .
Að byggingu hans stóð Sundskálafélagið Grettir sem stofnað var árið áður .
Það félag var hlutafélag sem Ungmennafélag Reykjavíkur átti stærstan hlut í .
Við vígsluna var efnt til kappsunds .
Sigtryggur Eiríksson sigraði þá bæði í 100 m og 500 m sundi .
Annar í báðum sundunum varð Stefán Ólafsson frá Fúlutjörn og þriðji , einnig í báðum sundunum , varð Benedikt G. Waage sem síðar varð þjóðkunnur fyrir störf sín að íþróttamálum .
Formaður Sundskálafélagsins var Sigurjón Pétursson sem síðar var kenndur við Álafoss .
Hann var þekktur glímukappi en í reynd fjölhæfasti íþróttamaður landsins .
Hann og nokkrir félagar hans stunduðu sund daglega í sjónum hjá Slippnum í Reykjavík og höfðu með sér félagsskap sem þeir kölluðu Óragur .
Þessi sundiðkun þeirra félaga var undanfari Nýárssundsins .
Undir forustu Sigurjóns boðaði Sundskálafélagið til fyrsta Nýárssundsins í Reykjavíkurhöfn þann 1. janúar 1910 .
Þeir félagarnir í forustu félagsins höfðu strengt þess heit að þreyta kappsund á nýársdag hvernig sem blési og frysi .
Það eitt væri til skilið að sjór væri auður við land .
Guðjón Sigurðsson úrsmiður gaf fagran silfurbikar til að keppa um .
Bikar þessi var ýmist kallaður Grettisbikarinn , Nýársbikar Grettis , Nýársbikarinn eða einfaldlega Grettir .
Sá átti að hljóta bikarinn til eignar sem ynni hann þrjú ár í röð .
Keppendurnir fimm voru Stefán Ólafsson frá Fúlutjörn , Sigurjón Sigurðsson , Benedikt G. Waage ( síðar forseti ÍSÍ ) , Sigurjón Pétursson og Guðmundur Kr. Guðmundsson sem árið eftir varð einn af atkvæðamestu keppendunum á íþróttamóti UMFÍ .
Allt voru þetta þekktir sundmenn , harðgerðir menn og köldu vanir .
Fjöldi manns var mættur til að fylgjast með sundinu þrátt fyrir að kalt væri í veðri .
Hitinn var 0 stig bæði ofansjávar og neðan .
Útsynningur var og gekk á með éljum .
Það var því fremur ófýsilegt að leggjast til sunds í sjónum .
Sundið var aðeins 50 metrar milli bryggna í höfninni .
Blaðið Lögrétta segir svo frá þann 5. janúar að sundkapparnir hafi varpað sér til sunds " útaf bæjarbryggjunni og svámu að trébryggju sem skotið var út í sjóinn ; bilið milli bryggjanna var 50 stikur " ( rúmlega 25 faðmar ) .
Stefán Ólafsson var langfljótastur .
Hann synti á 48 sek. sem þótti gott í úfnum sjó og köldum .
Enginn tími var gefinn upp á öðrum keppendum en úrslitin í sundinu urðu þessi : 1 .
Stefán Ólafsson 48,0 sek. 2 .
Benedikt G. Waage 3 .
Guðmundur Kr. Guðmundsson 4 .
Sigurjón Sigurðsson 5 .
Sigurjón Pétursson Þegar sundmennirnir höfðu klæðst eftir sundið flutti Guðmundur Magnússon landlæknir ræðu og afhenti sigurvegaranum bikarinn .
Eins og við önnur sambærileg tækifæri leyndi Guðmundur ekki aðdáun sinni á íþróttum og íþróttamönnum .
Í hans augum var hvort tveggja til þess fallið að efla íslenska þjóð til dáða .
Undir lok ræðunnar lyfti hann bikarnum svo allir gætu séð hann og mælti til fjöldans : " Þið haldið víst að hann sé alveg tómur , en hann er fullur , fullur upp á barma , – af ást og rækt við landið , af heitum óskum ungra hreystimanna um það , að verða landinu til gagns og þjóðinni til sóma , aldrei að flýja , hvorki eld né ís , óstjórn eða kúgun , heldur eflast við hverja þraut .
" ( Ísafold 8. janúar 1910 ) .
Síðan bað hann alla viðstadda að bjóða fósturjörðinni gleðilegt nýár með margföldu fagnaðarópi .
Það var gert .
Mannfjöldinn tók undir með níföldu húrrahrópi .
Sigurganga Stefáns Ólafssonar hélt áfram um sumarið .
Í byrjun ágústmánaðar sigraði hann í 105 m sundi á móti Ungmennafélags Reykjavíkur í Skerjafirði .
Stuttu síðar fór hann með sigur af hólmi í fyrsta Íslendingasundinu sem sama félag stóð fyrir , einnig í Skerjafirði .
Fyrir þann sigur hlaut hann titilinn Sundkóngur Íslands og að auki Sundbikar Íslands sem Guðjón Sigurðsson úrsmiður hafði líka gefið .
Stefán sigraði svo öðru sinni í Nýárssundinu árið eftir .
Sama ár varð hann annar í Íslendingasundinu .
Það sund var jafnframt hans síðasta kappsund .
Í Nýárssundinu árið 1912 lét ungur sundkappi að sér kveða .
Það var Erlingur Pálsson .
Hann var aðeins 16 ára en sigraði með yfirburðum .
Það gerði hann einnig næstu tvö árin og vann þar með Nýársbikarinn til eignar .
Hann átti eftir að vinna sundið fimm sinnum til viðbótar .
Nýárssundið var haldið árlega til ársins 1923 en féll þó niður árin 1920 og 1921 .
Síðasta sundið vann bróðir Erlings , Jón Pálsson , sem síðar varð þekktur sundkennari .
Árið 1999 tóku lögreglumenn í Reykjavík sig til og efndu til nýárssunds í Reykjavíkurhöfn .
Um eiginlegt kappsund var þó ekki að ræða .
