Í ljósi þess hvaða sess Apple hefur í tölvusögunni þá hljóta menn að sperra eyrun þegar fréttist að fyrirtækið hyggist kynna nýjan varning .
Margt af því sem Apple hefur sent frá sér á síðustu árum hefur nefnilega haft gríðarleg áhrif á aðra framleiðendur og skemmst að minnast þess hvernig iPod-spilastokkurinn hristi rækilega upp í tónlistariðnaðinum á sínum tíma og gerbreytti honum í raun .
Það hefur og verið á allra vörum á síðustu mánuði að eitthvað stórt væri í vændum á kynningu sem fyrirhuguð var um miðjan janúar og þó menn hafi rennt í grun hvað væri framundan , tablet-tölva eða spjaldtölva , þá var spenningurinn orðinn svo mikill síðustu vikurnar fyrir kynninguna að sumir hentu að því gaman – sögðu að greinilega ætti að kynna guðlega tölvu .
Fyrirbærið nýja , spjaldtölvan iPad , var svo kynnt með viðeigandi viðhöfn í vikunni og vakti víðast mikla hrifningu .
Best er að lýsa iPad sem spjaldtölvu , enda er hún eins og spjald með snertiskjá .
Stærðin er ekki nema 19 cm á breidd og 24,2 cm á hæð , eða eins og samabrotinn sunnudagsmoggi .
Þykktin er svo ekki nema rúmur 1,1 sentímetri , og tölvan er ekki nema um 680 grömm að þyngd .
Það segir sitt um það hverjum tækið er ætlað að Steve Jobs , forstjóri Apple , sat makindalegur í sófa þegar hann kynnti iPad , enda sér hver í hendi sér að hér er komið apparat sem hentar að hafa í kjöltunni í sófanum og vafra aðeins um netið yfir þráðlaust netsamband , skoða ljósmyndir , svara tölvupósti , hlusta á músík eða horfa kannski á bíómynd .
Eitt af því sem Apple býr að og á væntanlega eftir að nýtast vel í markaðssetningu á iPad er að allir þeir sem nota iPhone-farsíma og iPod-spilastokka kunna þegar á iPad – ein besta lýsingin á fyrirbærinu er að það er eins og stærri gerð af iPod Touch , enda staðsetja Apple menn það mitt á milli fartölvu og farsíma .
Eins og búast mátti við þegar Apple-búnaður er annars vegar hafa ýmsir gagnrýnt tölvuna nýju .
Menn kvarta einna helst yfir því að ekki sé á henni myndavél ( helst vildu þeir hafa hana skjámegin svo hægt sé að nota hana í myndsímtöl ) , ekki sé hægt nota iPad sem síma þó á henni sé hljóðnemi ( nema netsíma ) , að aðeins sé hægt að nota Safari-vafrann og í raun aðeins hægt að keyra hugbúnað frá Apple eða í gegnum App Store ( hugbúnaðarhluta Tunes ) , ekki sé Flash-stuðningur í vafranum , sérstök millistykki þurfi til að tengja hana við jaðartæki og svo má telja .
Eins hafa margir kvartað yfir því að vilji menn sítengingu sé aðeins hægt að notast við 3G-símanet AT & T í Bandaríkjunum , en það fær ekki háa einkunn hjá notendum .
Apple er ekki fyrsta fyrirtækið sem kynnir spjaldtölvu og ekki nema nokkur ár síðan fjölmargir framleiðendur kynntu slíkar tölvur án þess þó að ná teljandi árangri ; þær voru dýrar og þungar og óhentugar í notkun .
Þær vélar voru allajafna smækkaða fartölvur með snertiskjá , þ.e. jafnöflugar og fartölvur og ætlaðar sem staðgenglar þeirra .
iPad er allt annars eðlis ; þær fær enginn sér iPad til að leysa af borð- eða fartölvuna , heldur spá Apple-menn því að notendur muni bæta tölvunni við tækjaflóru heimilisins , eða jafnvel kaupa slíka vél í stað þess að bæta við borð- eða fartölvu þegar fólk er að leita að leið til að komast á netið á einfaldan hátt en ekki að vél sem getur spila hágrafíska tölvuleiki eða keyrt þungan viðskiptahugbúnað .
iPad er á stærð við samanbrotinn sunnudagsmogga .
Ódýrasta gerð hennar , með 16 GB minni , kostar um 63.000 kr. vestanhafs , sú dýrasta ríflega 100.000 kr. Vélin er væntanleg á markað eftir um tvo mánuði Er loks kominn bjargvættur bóka , tímarita og dagblaða ? Áhugi fyrir iPad er mikil meðal blaðaútgefenda vestanhafs og víðar , enda sjá þeir það fyrir sér að hér sé loks komið tæki sem hægt verði að nota til að selja blöð og tímarit á rafrænu sniði .
Margir hafa líka gert því skóna að með tækinu muni Apple ná að leggja undir sig bókamarkaðinn , enda sé enginn að ná teljandi árangri á því sviði .
Þar hittir iPad fyrir á fleti Kindle-lesarann frá Amazon , en þetta eru svo ólík tæki að erfitt er að bera þau saman .
Kindle er þannig gert að lítið annað er hægt að gera með það en lesa bækur , en á móti kemur að skjárinn er " lesvænn " , er ekki með baklýsingu eins og tölvuskjár og þreytir því ekki augun , aukinheldur sem rafmagnseyðsla er svo lítil að hægt er að lesa dögum saman á einni hleðslu .
iPad er allt öðruvísi fyrirbæri , mun meiri tölva og með fleiri möguleika .
Hún hentar líka að mörgu leyti mjög vel til að lesa dagblöð og tímarit , getur birt litmyndir og boðið upp á ýmsa gagnvirkni .
Ekki er þó gott að lesa langan texta á baklýstum skjá og ekki er gott að spá um það hvort Apple eigi eftir að ná árangri í bóksölu .
