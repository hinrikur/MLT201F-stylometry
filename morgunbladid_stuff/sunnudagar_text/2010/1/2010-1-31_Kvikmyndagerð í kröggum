Við lifum á erfiðum tímum , Hrunadansinn dunar áfram í djöfulmóð og fátt bendir til að honum linni í bráð .
Það hlaut að koma að því að niðurskurðarhnífur valdhafanna stæði í kvikmyndagerðinni sem öðrum greinum en enginn bjóst við að hann yrði kafrekinn upp að hjöltum , eins og kom í ljós í ræðu menntamálaráðherra í vikunni .
Maður spyr sig , hvað hefur þessi listgrein til saka unnið að þurfa að blæða öðrum fremur ? Yfirleitt hefur niðurskurðarkutinn haldið sig í námunda við 10 prósenta mörkin ( og þykir flestum nóg ) , og hefðu kvikmyndagerðarmenn sem aðrir landsmenn , tekið því af skilningi .
Þá er þessari rísandi listgrein tilkynnt um náðarhöggið , henni tjáð að hún verði skorin niður við trog , þrefalt á við aðrar .
Kvikmyndagerð í einhverjum mæli er ung listgrein á Íslandi , hnífsstunguna fær hún í þrítugsafmælisgjöf .
Það hefur svo sem ekki verið mulið undir hana , lengst af þurftu framleiðendurnir að leggja allt undir til að láta drauminn verða að langþráðum veruleika og framþróunin var hæg .
Fyrstu ár " hins íslenska kvikmyndavors " voru blómleg , margir snjallir listamenn leyndust meðal þjóðarinnar sem tók íslenskum kvikmyndum fagnandi .
Þegar nýjabrumið var úr sögunni tók að harðna á dalnum en samt sem áður og án umtalsverðs velvilja stjórnvalda þokaði okkur samt alltaf heldur fram á við .
Á nýrri öld fór skilningur ráðamanna að aukast , styrkir að hækka og þar með jukust gæði og aðsókn .
Fyrir bragðið eigum við í dag harðsnúið lið frábærra fagmanna í öllum greinum kvikmyndagerðar , leikstjóra , klippara , hljóðmenn , búningahönnuði , leikara , flinkir og nútímalegir handritshöfundar hafa látið að sér kveða í auknum mæli og svo mætti lengi telja .
Þá kemur kjaftshöggið .
Menntamálaráðherra reyndi að bera í bætifláka með loforði um að á næsta niðurskurðarári yrði dregið úr stungunni , önnur listgrein dregin upp á aftökupallinn .
Hver skyldi trúa því ? " If somebody gives you a bagful of shit smiling , it doesn ´ t mean you have to take it , " sagði kempan Rambó í First Blood , snerist á hæli og jafnaði um andskota sína .
Raunveruleikinn á Íslandi árið 2010 er harðsnúnari viðureignar .
Íslands ölmusumenn Annar vandi við að glíma er sá að maður hefur haft á tilfinningunni í þessi þrjátíu ár að það hafi aldrei ríkt sú virðing fyrir innlendri ( jafnt sem erlendri ) kvikmyndagerð hérlendis sem henni ber , hún hefur lengst af þótt á lægra plani en aðrar greinar hjá stjórn menntamála og í ýmsum menningarkreðsum .
Undanskiljum árin í kringum 2007 , þegar þjóðin fór út af sporinu á flestum sviðum og varð meira að segja meðvituð um ómetanlegt gildi kvikmyndarinnar sem list og afþreying .
Hvað sem öðru líður er óskandi að við þurfum ekki að bíða eftir næsta tímabili æðibunugangs og óráðsíu til að íslenska kvikmyndin njóti þess sannmælis sem henni ber , viðhorfsbreytinga er sannarlega þörf .
Sjónvarpið fer með eitt lykilhlutverkið í kvikmyndagerðinni , þar hafa menn fengið gríðarlega reynslu og fjármagn .
Útvarpsstjórinn sagði fyrir skömmu að hann teldi skynsamlegast að hlúa frekar að sjónvarpsmynda- og þáttagerð fyrir það stórskerta fé sem það mun hafa til ráðstöfunar á næstunni , minna máli skipti að eyða því í kaup á sýningum leikinna íslenskra bíómynda og heimildarmynda .
Þetta er röng , vafasöm ákvörðun , þessir peningar eru afar mikilvægir kvikmyndaiðnaðinum , ekki síst heimildarmyndagerðinni .
