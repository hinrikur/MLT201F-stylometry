Sextán ára gömlum kanadískum hippa , David Milgaard , brá heldur betur í brún þegar hann var tekinn höndum á heimili sínu í Regina í lok maí 1969 , grunaður um morðið á tvítugum hjúkrunarfræðinema , Gail Miller .
Hann hafði aldrei heyrt hennar getið og sór af sér glæpinn .
Lögregla taldi sig á hinn bóginn hafa skothelt mál í höndunum .
Sannað var að Milgaard hafði verið staddur í bænum Saskatoon þegar lík Miller fannst þar í snjóskafli , 31. janúar 1969 .
Henni hafði verið nauðgað .
Milgaard hafði verið á ferðalagi um kanadísku slétturnar á þessum tíma ásamt tveimur félögum sínum , Ron Wilson og Nichol John , og í Saskatoon tóku þeir fjórða piltinn upp í bílinn , kunningja sinn Albert Cadrain .
Það var hann sem benti lögreglunni á Milgaard .
Sagði hann hafa orðið viðskila við félaga sína þennan örlagaríka dag og snúið aftur með blóðbletti á fötunum .
Síðar viðurkenndi Cadrain að hann hefði einkum haft áhuga á fénu , tvö þúsund Kanadadölum , sem heitið var öllum þeim sem gefið gætu upplýsingar í málinu .
Nokkrum mánuðum síðar var Cadrain lagður inn á geðsjúkrahús .
Hann var víst sannfærður um að hann væri sonur Drottins .
Wilson og John fullyrtu í fyrstu að þeir hefðu verið með Milgaard allan þennan dag og hann væri saklaus en breyttu framburði sínum fyrir dómi á þann veg að þeir teldu félaga sinn hafa framið verknaðinn .
Wilson dró síðar í land , kvaðst hafa verið undir pressu þar sem sér hefði verið tjáð að hann lægi sjálfur undir grun .
Milgaard var fundinn sekur um glæpinn og dæmdur í lífstíðarfangelsi réttu ári eftir morðið , 31. janúar 1970 .
Hann áfrýjaði til hæstaréttar Kanada sem staðfesti dóminn tíu mánuðum síðar .
Móðir Milgaards , Joyce , var alla tíð sannfærð um sakleysi sonar síns og talaði máli hans óspart – en fyrir daufum eyrum .
Lögfræðingar fjölskyldunnar fóru margsinnis fram á endurupptöku málsins en höfðu ekki erindi sem erfiði .
Samkvæmt kanadískum lögum átti Milgaard möguleika á reynslulausn tíu árum eftir dóminn en ekki varð af því vegna þess að hann neitaði að iðrast gjörða sinna .
Pattstaða virtist komin upp í málinu .
Það var ekki fyrr en árið 1991 , 21 ári eftir að Milgaard var dæmdur , að skriður komst á baráttu hans en þá tók þingmaðurinn Lloyd Axworthy málið upp á kanadíska þinginu .
Sagði það afskræmingu á réttlætinu að saklaus maður hefði verið bak við lás og slá í 21 ár .
Dómsmálaráðherra Kanada , Kim Campbell , sem síðar gegndi embætti forsætisráðherra , þverskallaðist við .
Síðar gaf hún þá skýringu að lögfræðingar Milgaards hefðu stöðugt verið að bæta skjölum í bunkann og fyrir vikið hefði afgreiðsla málsins tafist .
Einmitt .
Á endanum gaf Campbell þó hæstarétti fyrirmæli um að taka málið upp að nýju .
Ekki kom til nýrra réttarhalda því 14. apríl 1992 kvað hæstiréttur upp þann úrskurð að Milgaard hefði verið dæmdur á grundvelli vafasamra sönnunargagna og óáreiðanlegs framburðar vitna .
Eftir 23 ár í fangelsi var David Milgaard leystur úr haldi enda þótt hann væri ekki formlega sýknaður af glæpnum .
Hann þurfti að bíða í fimm ár eftir því en árið 1997 leiddi DNA-rannsókn sakleysi hans endanlega í ljós .
Tveimur árum síðar báðu yfirvöld í Saskatchewan-héraði Milgaard afsökunar og féllust á að greiða honum tíu milljónir Kanadadala í miskabætur .
Sama ár hafði lögregla hendur í hári hins raunverulega morðingja , Larrys nokkurs Fishers , dæmds nauðgara , sem bjó steinsnar frá staðnum þar sem Miller fannst myrt árið 1969 .
DNA-rannsókn staðfesti sekt hans .
Það var ekki í fyrsta skipti sem Fisher var nefndur í þessu samhengi en fyrrverandi eiginkona hans hafði tjáð lögreglu árið 1980 að hún grunaði bónda sinn um morðið á Gail Miller .
Lögregla hafðist ekkert að í málinu .
Þrjátíu ár liðu frá morðinu á Miller þangað til Fisher var gripinn .
23 þeirra sat hann inni fyrir ítrekaðar nauðganir – glæpi sem koma hefði mátt í veg fyrir .
orri@mbl.is 