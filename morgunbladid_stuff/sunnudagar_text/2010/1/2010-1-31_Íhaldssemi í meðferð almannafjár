Sl. miðvikudag birtist frétt á mbl.is þar sem sagði m.a. : " Daniel Gros , framkvæmdastjóri miðstöðvar um Evrópurannsóknir , lýsti þeirri skoðun á málþingi á vegum Norðurlandaráðs í gær að Íslendingar ættu þegar að hefja endurgreiðslu lána í stað þess að safna skuldum og þá gæti hagvöxtur hafizt að fimm árum liðnum ...
" Ég lít svo á að þetta snúist ekki um fjárhagslega aðstoð .
Reyndar skulda Íslendingar mikið en þeir þurfa kannski helzt aðstoð við að endurfjármagna skuldirnar ...
Hann ítrekaði þá skoðun , að Íslendingar ættu ekki að þiggja fleiri lán , hvorki frá Alþjóðagjaldeyrissjóðnum né öðrum .
Þá ættu Íslendingar að draga enn frekar úr neyzlu , ekki halda genginu óeðlilega háu og hefja tafarlaust endurgreiðslur á lánum í stað þess að ýta á undan sér skuldabyrðinni .
Daniel Gros er fulltrúi Framsóknarflokksins í stjórn Seðlabanka Íslands og hagfræðingur að mennt .
Eitt sinn sagði vinstrisinnaður stjórnmálamaður frá miðbiki 20. aldarinnar við mig af nokkrum þunga : ég er íhaldsmaður á almannafé .
Með ummælum sínum er Daniel Gros að boða íhaldssama stefnu í rekstri þjóðarbúsins .
Hún þýðir í raun enn frekari skerðingu á lífskjörum í nokkur ár en boðar betri tíð að þeim árum liðnum .
Kjaraskerðingin , sem nú þegar hefur komið til framkvæmda er fólki þungbær .
Hækkanir á beinum sköttum , sem komu til framkvæmda í byrjun árs draga enn frekar úr ráðstöfunarfé fólks .
Boðaður niðurskurður á opinberum útgjöldum á næstu árum hlýtur að leiða til verulegrar fækkunar opinberra starfsmanna .
Honum verður ekki náð fram með öðrum hætti .
Að ganga lengra á þessari braut yrði þjóðinni afar þungbært en ávinningurinn hins vegar mikill að þessum tíma loknum .
Þess vegna eru sjónarmið Daniel Gros verð umræðu .
Þau snúast um grundvallaratriði í viðbrögðum þjóðarinnar við bankahruninu .
Mismunandi leiðir í þeim efnum hafa ekki komið til umræðu að nokkru marki .
Hugmyndir hins erlenda hagfræðings snúast um það að taka sársaukann út nú í stað þess að gera það síðar .
Því er haldið fram í erlendum fjölmiðlum að þetta sé sú leið sem Írar hafi valið frammi fyrir bankakreppunni , sem komið hefur illa við fjárhag þeirra , sem þó hefur ekki orðið með jafn afdrifaríkum hætti og hér .
Írar hafa valið þá leið að ganga hart fram í niðurskurði opinberra útgjalda og hafa hlotið lof fyrir á alþjóða vettvangi .
Svo virðist sem litið sé til Írlands sem fyrirmyndar í þessum efnum , alla vega innan evrusvæðisins .
Fyrir nokkrum vikum ráðlagði Lex í Financial Times ( skoðanadálkur sem nýtur virðingar um allan heim ) Íslendingum að fara að fordæmi Íra .
Niðurskurður ríkisútgjalda á þessu ári nemur um eða innan við 10% .
Um þennan niðurskurð urðu ekki miklar sviptingar við afgreiðslu fjárlaga , sem bendir til að hann gangi ekki mjög nærri samfélaginu .
Ríkisstjórnin vildi frekar hækka skatta .
Það er óneitanlega vísbending um að hún víki sér undan mjög sársaukafullum aðgerðum .
Er vit í því ? Stjórnarandstöðuflokkarnir mæltu gegn skattahækkunum en þeir lögðu ekki fram róttækar tillögur um niðurskurð á ríkisútgjöldum .
Er það vísbending um að þeir séu heldur ekki tilbúnir til að taka nægilega fast á málum ? Það er margt sem mælir með þeirri leið sem Daniel Gros bendir á en svo róttækri og íhaldssamri stefnu í rekstri þjóðarbúsins þarf að fylgja tvennt : annars vegar öflugra öryggisnet fyrir þá sem minnst mega sín og hins vegar áþreifanleg von um betri tíð en ekki bara fyrirheit .
Sterkara öryggisnet fyrir þá sem þurfa á því að halda verður ekki búið til með auknum fjárframlögum til almannatrygginga enda eru þeir peningar ekki til .
Það verður einungis gert með víðtækari tekjutengingu , þ.e. tilfærslum frá þeim , sem þurfa síður á því að halda til þeirra , sem sannanlega þurfa á því að halda .
Ný uppbygging í atvinnumálum er forsenda þess að þjóðin öðlist trú á framtíðina í þessu landi .
Orðin ein duga ekki í þeim efnum .
Við eigum tvær auðlindir .
Fiskinn í hafinu og orkuna í fallvötnum og iðrum jarðar .
Sjávarútvegurinn blómstrar og á sér bjarta framtíð .
Pólitísk sjálfhelda á milli stjórnarflokkanna kemur í veg fyrir að við höldum áfram við nýtingu þeirrar orku sem við eigum .
Stjórnarflokkarnir reyna að fela þessa óþægilegu staðreynd með því að halda því fram að hér gerist ekkert nema Icesave verði samþykkt .
Þetta er rangt .
Hér ríkir stöðnun í atvinnumálum og vaxandi atvinnuleysi vegna þess að Samfylking og Vinstri grænir koma sér ekki saman um virkjanir og nýja stóriðju .
Nýjar virkjanir og stóriðja þeim tengd eru forsenda fyrir því að atvinnuuppbygging geti hafizt á ný og ný störf orðið til .
Það er engum náttúruverðmætum fórnað með því að virkja við Þeistareyki og í neðri hluta Þjórsár og byggja álver á Bakka .
Vilji Vinstri grænir láta taka sig alvarlega við stjórn landsins til frambúðar verða þeir að horfast í augu við þennan veruleika .
Þeir munu ekki komast upp með það til lengdar að þvælast fyrir eðlilegum framkvæmdum við nýtingu annarrar mestu auðlindar þjóðarinnar .
Þegar horft er til uppbyggingar samfélags okkar úr rústum bankahrunsins eru grundvallarþættir hennar nokkuð skýrir : Íhaldssemi í meðferð almannafjár , róttækari niðurskurður opinberra útgjalda og öflug uppbygging virkjana og stóriðju .
