Í vikunni fengu nokkrar metaðsóknarmyndir extra púst frá Samtökum handritshöfunda í Bandaríkjunum – WGA ( Writers Guild of Amrica ) .
Þar bættu á sig skrautfjöðrum myndir eins og Avatar , The Hangover og Star Trek , sem allar hlutu tilnefningar samtakanna , en sá heiður segir meira en lítið um væntanlegar Óskarsverðlaunatilnefningar sem verða kynntar á næstunni .
Það vekur athygli hversu margir nýliðar eru að þessu sinni í hópi hinna útvöldu .
Handritin sem voru tilnefnd í flokki frumsaminna verka í ár eru Avatar , Hangover , 500 Days of Summer , The Hurt Locker og A Serious Man .
Þau sem koma til með að bítast um verðlaun fyrir handrit byggt á áður birtu efni eru : Star Trek , Crazy Heart , Julie & Julia , Precious og Up in the Air .
Þótt " öðruvísi " og óvenjulegar myndir hafi drottnað yfir verðlaununum undanfarin ár liggja greinilegar breytingar í loftinu hvað snertir árgang 2009 .
Nú fá " litlar " myndir á borð við Julie and Julia að reyna sig við þær stóru .
Alls hlutu 15 höfundar tilnefningu , en WGA mun tilgreina sigurvegara samtakanna 20 febrúar ( Óskarsverðlaunin verða afhent .
7. mars í ár ) , samtímis í New York og Los Angeles , en þeir eru valdir af hinum u.þ.b. 12.000 meðlimum WGA .
James Cameron hlaut aðra WGA-tilnefningu sína fyrir Avatar , 12 árum eftir að Titanic hreinsaði borðið og kassana .
Þar fyrir utan eru það Coen-bræður einir sem hafa áður hlotið tilnefningu ( A Serious Man ) , en þeir Joel og Ethan hlutu Óskarsverðlaunin 2007 fyrir No Country for Old Men , og Fargo ( 1997 ) .
Hin plássin þrjú eru hertekin af nýliðum þegar kemur að verðlaunum samtakanna .
Þeir eru Lucas og Scott Moore fyrir The Hangover ; Mak Boal fyrir The Hurt Locker og Scott Neustadter og Michael H. Weber fyrir 500 Days of Summer .
Nýliðar eru fjölmennari þegar kemur að slagnum um bestu handrit byggð á áður birtu efni .
Þeir eru : Scott Cooper , fyrir Crazy Heart ; Nora Ephron , fyrir Julia & Julia ; Geoffrey Fletcher , höfundur Precious ; Roberto Orci og Alex Kurtzman , sem skrifuðu í sameiningu Star Trek ; og Jason Reitman og Sheldon Turner fyrir Up in the Air .
Þeir sem hafa áður komið til álita eru Ephron , fyrir Sleepless in Seattle , og Reitman , fyrir Thank You for Smoking .
Þeir Orci og Kurtzman eru gamlir vinir sem hafa unnið saman í tvo áratugi og eru heldur betur hressir yfir því að fá í ár tilnefningu fyrir handrit um gamla og góða vináttu .
Neustadter og Weber eru enn að glöggva sig á því að vera meðlimir í samtökunum og sælir yfir að hafa hlotið að lokum náð fyrir augum þeirra .
Cooper kom á óvart að handritið hans er í hópnum , Crazy Heart fjalli um missi , eftirsjá og afplánun og vill meina að stjörnur myndarinnar , Jeff Bridges og Maggie Gyllenhaal , eigi heiðurinn af tilnefningunni með óaðfinnanlegum stórleik í aðalhlutverkunum .
Cameron og Reitman kræktu sér báðir í tilnefningu hjá samtökum kvikmyndaleikstjóra í Vesturheimi ( DGA ) og telur Reitman sig afar lánsaman að vera í félagsskap slíks sögumanns .
Tilnefningar fyrir heimildarmyndir hlutu Richard Trank – Against the Tide ; Michael Moore fyrir Capitalism : A Love Story ; Mark Monroe fyrir The Cove ; Chris Rock og Chuck Sklar fyrir Good Hair ; Robert Stone fyrir Earth Days og Bill Guttentag og Dan Sturman fyrir Soundtrack for a Revolution .
Moore vann verðlaun WGA fyrir besta frumsamda handritið árið 2002 , fyrir Bowling for Columbine .
Á meðal vænlegra handrita sem nutu ekki náðar meðlima WGA í ár má nefna The Blind Side , Brothers ( framleidd af Sigurjóni Sighvatssyni ) , Coraline , Invictus , Nine og The Soloist .
Af frumsömdum handritum sem lentu úti í kuldanum voru verk á borð við Adventureland , Away We Go , Bright Star , The Messenger og Two Lovers .
Sæbjörn Valdimarsson 