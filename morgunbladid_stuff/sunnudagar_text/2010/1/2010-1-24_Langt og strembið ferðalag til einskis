Í fyrra varð " sprenging " í Bandaríkjunum þegar umræða hófst af miklum krafti um hugsanlega skaðlegar afleiðingar skimunar fyrir krabbameini .
Þessi umræða leiddi meðal annars til þess að í gær , föstudag , var haldið málþing um vandamálið á Læknadögum 2010 á Hilton Reykjavík Nordica-hótelinu .
Falskt öryggi Ótímabærum dauðsföllum meðal 40 til 74 ára kvenna hefur fækkað verulega hérlendis undanfarin 15 ár , en dánartíðni af völdum brjóstakrabbameins virðist lítið hafa breyst á tímabilinu , að sögn Jóhanns Ágústs Sigurðssonar , prófessors við læknadeild Háskóla Íslands .
Linn Getz , trúnaðarlæknir Landspítalans og dósent í samfélags- og heimilislæknisfræði við háskólann í Þrándheimi , segir að byggi hún í Noregi fengi hún ekki boð um að koma í skimun fyrr en við 50 ára aldur , en hér hafi hún fengið sitt fyrsta boð 39 ára og nú , átta árum síðar , sé hún enn að hugleiða boðið enda ekki sjálfgefið að konur mæti í skimun .
Flestar fái góðar fréttir og það sé að sjálfsögðu léttir .
Við skimun greinist hins vegar margar konur með krabbamein og í kjölfarið fari þær í gegnum langt og strembið ferðalag til einskis , vegna þess að tölfræðin bendi til þess að oft sé ekki ástæða til þess að meðhöndla brjóstakrabbamein , þar sem það sé oft í eðli sínu meinlítið og myndi aldrei valda konunni skaða óáreitt .
Konur gangi í gegnum erfitt tímabil uppskurða , geisla og lyfja sem kosti mikla orku og skert lífsgæði .
Eitt ár geti farið til spillis vegna þessa .
" Ég vil að við fáum heiðarlega og opna umræðu um málið þar sem tilfinningarnar og valdabarátta fagmanna er lögð til hliðar svo og barátta stjórnmálamanna á milli , " segir Linn Getz .
" Við þurfum að endurskoða forvarnirnar .
" Hún bætir við að verulega illkynja tegundir krabbameins eigi það oft til að koma í ljós á milli skimana og því geti skimunin lítið gert til að breyta horfunum .
Til viðbótar þessu segist Linn Getz velta því fyrir sér hvaða áhrif það hafi á almennt heilsufar konu að fara í gegnum krabbameinsmeðferð og vera útkeyrð , þreytt og hrædd í heilt ár .
Ekki bara á krabbameinið sem verið sé að berjast við heldur á vöðvaverki , hjarta- og æðasjúkdóma og svo framvegis .
Skipulögð hópleit ekki tímabær Eiríkur Jónsson , sérfræðingur og yfirlæknir í þvagfæraskurðlækningum við Landspítalann , segir að almennt sé viðurkennt að ekki sé tímabært að hefja skipulega hópleit að krabbameini í blöðruhálskirtli því álitamálin séu of mörg .
Þegar menn leiti til læknis sé oftast um góðkynja vandamál að ræða , stækkun eða bólgur sem hrelli menn en geti líka verið krabbamein .
Þá sé gripið til skoðunar og ákveðinna blóðprófa .
Þegar beðið sé um slíka rannsókn skipti miklu máli að viðkomandi sé vel upplýstur um hvers eðlis slík skoðun er og hvað það hefur í för með sér að greinast með krabbamein á frumstigi .
Viðbrögðin geti spannað allt frá því að menn bíði átekta og fylgist með meininu upp í það að farið sé í mikla meðferð sem geti haft veruleg áhrif á lífsgæði .
Valmöguleikarnir séu því margir og svörin eftir því .
Snorri Ingimarsson læknir og Eiríkur þýddu og staðfærðu bókina Krabbamein í blöðruhálskirtli , sem kom út fyrir nýliðin jól .
Hún upplýsir og aðstoðar menn við að velja meðferð , en Eiríkur segir nauðsynlegt að viðkomandi taki þátt í þeirri ákvörðun .
" Um 200 manns greinast á hverju ári og 50 látast úr sjúkdómnum , " segir hann .
Sjaldgæft sé að 50 ára og yngri greinist með krabbamein í blöðruhálskirtli og mikill meirihluti sé eldri en 70 ára .
Sjúkdómurinn þurfi ekki að hafa áhrif á líðan manna og þarfnist þá ekki meðferðar .
Meinið sé oft til staðar þó áhrifin komi ekki fram og kembileit eða skimun geti endað með óþarfa meðferð .
Eiríkur bendir á að læknir standi frammi fyrir þeim vanda að honum beri skylda til þess að finna mein á frumstigi , lækna það og koma í veg fyrir dauða vegna sjúkdómsins .
Honum beri jafnframt skylda til þess að hlífa mönnum við óþarfa greiningu og meðferð .
Hérlendis var gerð forkönnun varðandi skimun fyrir krabbameini í ristli og endaþarmi á árunum 1984-1986 undir stjórn Ásgeirs Theodórs með styrk frá Oddfellowstúkunni Þormóði goða .
3.000 körlum og 3.000 konum á aldrinum 45-70 ára var boðið að taka þátt í rannsókninni hjá Krabbameinsfélaginu og var um 42% þátttaka .
Hjá 2% þátttakenda greindist blóð í hægðum og fóru þeir í ristilspeglun .
Krabbamein á byrjunarstigi fannst hjá þremur einstaklingum og forstigsbreytingar ( ristilsepar ) hjá tíu einstaklingum .
Ávinningur að skima fyrir ristilkrabbameini Ásgeir Theodórs , yfirlæknir meltingarsjúkdómadeildar St .
Jósefsspítala – Sólvangs í Hafnarfirði er eindreginn talsmaður skimunar fyrir krabbameini í ristli og endaþarmi .
Hann segir að til dæmis í Bandaríkjunum sé talið að skimun í mörg ár hafi leitt til fækkunar á nýgreindum tilfellum og að dauðsföllum hafi fækkað vegna þessa krabbameins .
Ásgeir bendir á að bæði ristilkrabbamein og leghálskrabbamein hafi góðkynja forstig sem mögulegt sé að finna með skimun .
Þannig megi oft forðast að sjúkdómurinn gangi langt því þá er erfitt og dýrt að meðhöndla hann .
Ekki megi gleyma að lífsgæði þessa fólks séu jafnframt verulega skert .
Skimunaraðferðir séu vel þekktar og hafi fáa fylgikvilla , en vissulega geti verið taugatitringur og kvíði samfara þeim .
" Ég verð var við að fólk sem hefur einkenni og ekki hefur þorað í rannsóknir eða skimun , sé hrætt .
Það er fólk sem kvelst oft í langan tíma þar til það ákveður að fara í rannsókn sem leiðir svo í ljós að krabbamein er ekki orsök einkenna .
Óvissan er jafnan verst hvað þetta varðar .
" 