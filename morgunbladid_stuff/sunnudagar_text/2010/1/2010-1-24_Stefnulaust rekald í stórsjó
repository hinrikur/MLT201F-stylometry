Það sætir tíðindum þegar fjórir forstjórar Kragasjúkrahúsanna stíga allir fram og gagnrýna stefnu stjórnvalda í heilbrigðismálum , en Björn Jóhann Björnsson ræðir við þá í Sunnudagsmogganum í dag .
" Okkur er mikið niðri fyrir en við óttumst kannski helst að menn rasi um ráð fram og hrapi að einhverri niðurstöðu á grundvelli þessarar skýrslu , " segir Guðjón Brjánsson , sem er yfir SHA á Akranesi .
" Að ákvarðanir verði teknar á hæpnum forsendum .
Það viljum við ekki .
" Gagnrýni þeirra lýtur að því að það skorti stefnumótun í heilbrigðismálum til lengri tíma .
Á einu ári hafi til að mynda verið þrír heilbrigðisráðherrar og hver með sínar áherslur .
" Þegar ráðherrar koma og fara , og eru í stuttan tíma , þá verðum við eins og stefnulaust rekald í stórsjó og komumst aldrei áfram , " segir Sigríður Snæbjörnsdóttir , sem er yfir HSS í Reykjanesbæ .
" Við erum alltaf að breyta um stefnu en þetta kerfi er svo þungt að það þolir þetta ekki .
" Auðvitað nær þetta ekki nokkurri átt .
Og setja má spurningamerki við þau vinnubrögð hjá Vinstri grænum að skipta út heilbrigðisráðherra vegna andstöðu hans við Icesave , sem er alls óskylt mál , og láta það svo viðgangast að nýr ráðherra flokksins taki allt annan pól í hæðina í heilbrigðismálum .
Það var líka ábyrgðarhluti að draga til baka allar aðgerðir fyrri ríkisstjórnar til hagræðingar í heilbrigðiskerfinu , án þess að hafa nokkra tillögu um hvernig hægt væri að mæta þeim kostnaði með öðrum hætti .
Það má einnig heyra á forstjórunum að umræða um sérhæfingu spítalanna strandi alltaf .
" Hún byrjar á að snúast um verkaskiptingu á milli stofnana en endar alltaf á því að öll vötn renna nú til Reykjavíkur , ekki Dýrafjarðar , " segir Guðjón .
" Landspítalinn er hátæknisjúkrahús og á að vera móðurspítali á ákveðnum sviðum , ekki endilega öllum .
" En þetta er hættan þegar skortir langtímasýn , lagt er upp með flatan niðurskurð og ráðherrann vill ekki taka af skarið .
Þá er endalaust verið að bjarga hlutunum fyrir horn , í stað þess að byggja upp til framtíðar .
Skemmst er að minnast gagnrýni Huldu Gunnlaugsdóttur , forstjóra Landspítalans , um að sá flati niðurskurður sem stefnt væri að á Landspítalanum væri hættulegur .
" Það þarf að búa til aðgerðaáætlun til þriggja ára um það hvernig mæta má þeim fjárhagslega niðurskurði sem ráðast þarf í vegna kreppunnar .
" Ef til vill gæti ráðherra lært sitthvað af Roverunum sem Ari Kristinn Jónsson , nýr rektor Háskólans í Reykjavík , tók þátt í þróa fyrir leiðangur NASA til Mars , en hann vann að þróun gervigreindartækni sem snerist um að gera tölvum og tækjum kleift að taka eigin ákvarðanir í flóknu umhverfi .
" Þar er nefnilega mikið lagt upp úr því , að vera með skýra mynd af upplýsingum sem liggja til grundvallar og skoða mjög vel hverjar eru mögulegar afleiðingar ákvarðana .
" Hvað sem því líður , þá geta stjórnvöld ekki skotið sér hjá því , að marka sér stefnu til framtíðar , bæði í heilbrigðismálum og menntamálum , þar sem mið er tekið af breyttum aðstæðum .
Í því sem öðru þýðir ekkert fyrir stjórnvöld að vísa ábyrgðinni annað .
