Saga Haítís er blóði drifin .
Frökkum var landið gjöful nýlenda , en þrælar þeirra gerðu uppreisn og ráku þá af höndum sér .
Segja má að Haítíbúar hafi verið sjálfum sér verstir , en við hvert fótmál hafa stórveldi heims lagt stein í götu þeirra með skelfilegum afleiðingum .
Nú þurfa íbúar Haítís að takast á við enn einn harmleikinn .
Karl Blöndal kbl@mbl.is Haítí er land ónýtra innviða .
Fá lönd í heiminum eru jafn illa í stakk búin til að takast á við náttúruhamfarir og þegar ógæfan dundi yfir var landið lamað .
Myndir af hvolfþaki forsetahallarinnar ofan á rústum hennar sögðu sína sögu .
Ráðherrar úr ríkisstjórn landsins voru meðal fórnarlamba skjálftans .
Daginn eftir skjálftann sást René Preval , forseti Haítís , á fréttastöðinni CNN .
Hann var staddur á flugvellinum .
" Ég veit ekki hvar ég mun sofa í nótt , " sagði hann .
Jarðskjálftinn er enn einn kaflinn í ógæfusögu Haítís .
Að þessu sinni var náttúran að verki , en hörmungar þessa lands hafa hingað til að mestu verið af manna völdum .
Útrýmdu arawökum Þegar Kristófer Kólumbus " fann " eyna Hispanjólu árið 1492 voru þar fyrir indíánar af þjóðflokki arawaka , sem höfðu líklega búið þar í um 5000 ár , lifðu á landbúnaði og kölluðu sig taínóa .
Sennilega voru þeir um hálf milljón þegar Spánverjarnir komu , en gætu hafa verið allt frá nokkur hundruð þúsundum til tveggja milljóna .
Indíánarnir voru friðsamir , en þegar Spánverjarnir sáu að þeir áttu gull gáfu þeir þeim engin grið .
Indíánarnir voru settir í þrælkunarvinnu , myrtir og dóu úr sjúkdómum , sem Spánverjarnir fluttu með sér .
1519 voru um 11 þúsund eftir og það ár dóu átta þúsund úr bólusótt .
Þeir sem eftir voru dóu smám saman út .
Þá byrjuðu Spánverjarnir að flytja inn þræla frá Afríku , en áhugi þeirra á Hispanjólu dvínaði eftir því sem þeir héldu áfram til meginlandsins og þegar á leið hnignaði veldi þeirra .
Snemma á 17. öld gerðu franskir sjóræningjar strandhögg í Karabíska hafinu og í kjölfar þeirra komu verslunar- og ævintýramenn , sem reistu byggð á vesturhluta eyjarinnar .
Þegar þeir sigruðu Spánverja í Evrópu tóku þeir vesturhluta eyjarinnar , sem þá kallaðist Saint Domingue , á sitt vald .
Nýlendan varð ein sú gjöfulasta á valdi Frakka .
Hún var uppspretta tveggja þriðju af utanríkisverslun þeirra .
Helmingurinn af þeim hitabeltisvörum , sem neytt var í Evrópu , kom þaðan .
Hrottaleg meðferð Frakka á þrælum En Saint Domingue var líka einn helsti markaður heims fyrir þræla frá Afríku .
Þrælarnir á plantekrunum voru miskunnarlaust reknir áfram .
Helmingurinn dó nokkrum árum eftir komuna og þá var einfaldlega endurnýjað .
Samkvæmt útreikningum Frakkanna borgaði sig frekar að þræla þeim út á fjórum til sjö árum en að leyfa þeim að lifa og fjölga sér eins og tíðkaðist í Bandaríkjunum .
Þetta hafði í för með sér að þrátt fyrir að þrælahaldið hefði staðið öldum saman voru þrælarnir á hverjum tíma nýkomnir frá Afríku , töluðu sitt tungumál , höfðu sína siði og sitt stolt og var annað líf í fersku minni .
Í frásögnum er talað um að miskunnarleysið gagnvart þrælunum á Haítí hafi verið slíkt að það hafi vart átt sér hliðstæðu .
Pyntingar voru daglegt brauð , þeir voru hýddir með margvíslegum svipum og bareflum , þar á meðal plönkum , sem nagli hafði verið rekinn í gegnum .
Þeir voru brenndir með sjóðandi sykurreyr , grafnir lifandi og smurðir með sírópi til að maurar gætu étið þá lifandi .
Á hundrað árum lét meira en ein milljón þræla frá Afríku lífið á plantekrum Frakka .
Til að byrja með skiptust íbúarnir í hina hvítu herra og svörtu þræla , en með tíð og tíma bættist við nýr hópur .
Hvítu karlarnir eignuðust börn með svörtum konum .
Þessir afkomendur voru ljósari á hörund en þrælarnir , en dekkri en þrælahaldararnir og voru kallaðir múlattar og það orð var síðar notað um alla haítíbúa , sem voru ljósir á hörund .
Margir feður létu sér á sama standa um þessi afkvæmi sín og sendu þau í þrælakistuna .
En þeir voru einnig margir , sem veittu múlattabörnum sínum frelsi , kostuðu menntun þeirra og gerðu að erfingjum sínum .
Múlattarnir fengu þó ekki sömu réttindi og hvítu herrarnir .
Þeim var mismunað með lögum og nutu ekki mannréttinda .
Þeir máttu ekki einu sinni verja konur sínar fyrir ágangi hvítra karla .
Þeirra hlutskipti varð að halda niðri uppreisnargjörnum þrælum .
Múlattarnir gátu hins vegar safnað eignum og auði .
Þeir tileinkuðu sér franska menningu , litu niður á svarta þrælana og voru fyrirlitnir af hinum hvítu .
Gagnkvæmt hatur átti eftir að eitra samskipti svartra og múlatta á Haítí næstu aldirnar .
Árið 1791 gerðu þrælarnir uppreisn , aðeins tveimur árum eftir frönsku byltinguna .
Þeir höfðu engu að tapa , börðust af mikilli hörku og hikuðu ekki við að beita sömu grimmd og þeir höfðu mátt sæta .
Toussaint Louverture varð leiðtogi uppreisnarmanna og undir hans forustu unnu þeir frækna sigra .
Spánverjar lágu 1794 og Englendingar 1795 .
Herir Napóleons keisara voru sigraðir 1803 .
Toussaint fór ekki í manngreinarálit , skipaði hvítan mann starfsmannastjóra sinn og setti múlatta í mikilvæg embætti .
Svarta lýðveldið 1. janúar 1804 markaði tímamót .
Þá var stofnað annað lýðveldið í nýja heiminum og fyrsta svarta lýðveldi nútímasögunnar og því var gefið nafnið , sem indíánarnir höfðu notað , Haítí .
En stríðið hafði tekið sinn toll .
Mannfall var mikið og eyðilegging gríðarleg .
Byltingarforingjarnir hugðust byggja upp plantekrurnar að nýju og hefja viðskipti , en nú tók við viðskiptastríð .
Evrópsku nýlenduveldin neituðu að viðurkenna Haítí eða eiga viðskipti við landið .
Sama átti við um Bandaríkjamenn og stóð viðskiptabann þeirra í hundrað ár .
Hástemmt orðalag sjálfstæðisyfirlýsingar Bandaríkjamanna hafði veitt uppreisnarmönnum á Haítí innblástur .
Byltingin á Haítí hafði hins vegar blásið svörtum þrælum í Bandaríkjunum uppreisnarhug í brjóst .
Tvær uppreisnir í Bandaríkjunum á þessum tíma má rekja beint til atburða á Haítí .
Í skrúfstykki lánardrottna Stórveldi á borð við Breta og Rússa vildu ekki viðurkenna sjálfstæði Haítís fyrr en samið hefði verið við Frakka , sem kröfðust skaðabóta .
1825 viðurkenndu Frakkar sjálfstæði landsins .
Í staðinn féllust stjórnvöld á Haítí á að borga 150 milljónir franka og lækka tolla á frönsk skip um helming .
Fyrst höfðu þrælarnir þurft að berjast fyrir frelsi sínu og nú þurftu þeir að borga fyrrverandi kvölurum sínum .
Skaðabæturnar gáfu Frökkum gríðarleg ítök næstu áratugina og höfðu lamandi áhrif á efnahag Haítís .
Lífskjör versnuðu með hverri kynslóð .
Til þess að borga fyrstu greiðsluna þurfti stjórn Haítís að taka 24 milljóna franka lán .
Síðan má segja að Haítí hafi verið í skrúfstykki lánardrottna .
Bretar fylgdu í kjölfar Frakka og viðurkenndu sjálfstæði Haítís , en Bandaríkjamenn gerðu það ekki fyrr en 1862 .
Þá var þrælastríðið hafið og þeim stóð ekki lengur ógn af frelsun þræla .
Valdaskipti voru tíð á Haítí og blóðug og hver leiðtoginn tók við af öðrum .
Árið 1915 réðust Bandaríkjamenn inn í Haítí og lögðu undir sig .
Framkoma þeirra einkenndist af kynþáttafordómum og algerri fyrirlitningu og gilti einu hvort eyjarskeggjar væru ljósir eða dökkir á hörund .
Lítið dæmi um hugarfarið .
Eftir fund með landbúnaðarráðherra Haítís kom erindreki Bandaríkjastjórnar á fund Franklins Delanos Roosevelts , sem þá var ráðherra sjóhersins .
" Ég gat ekki að því gert að hugsa með mér að fyrir þennan mann hefði verið hægt að fá 1.500 dollara á uppboði í New Orleans árið 1860 til kynbóta , " sagði erindrekinn .
Roosevelt fannst sagan svo fyndin að hann gat ekki á sér setið að endurtaka hana og því hefur hún varðveist .
Bandaríkjamenn létu eins og fyrir þeim vekti að koma á lýðræði , en það var aðeins í sýnd en ekki reynd .
Útkoma kosninga var ákveðin fyrirfram og þegar leppstjórn Bandaríkjamanna brást voru sett herlög og ritskoðun beitt til að bjarga henni .
Bandaríska hernáminu fylgdi skömm og Haítíbúar fylltust hatri á hinum nýju herrum .
Ný hugmyndafræði kom fram , noirismi , þar sem leitað var í afrískan arf .
Iðulega beittu Bandaríkjamenn valdi , en þeim tókst ekki að festa sig í sessi .
1934 hurfu þeir á braut .
Þeir höfðu lagt vegi og flugvelli og sett upp símkerfi í þéttbýli .
Múlattarnir voru á ný orðnir valdastéttin í landinu .
Bandaríkjamennirnir skildu líka eftir þjálfaðan her , sem átti eftir að veitast komandi leiðtogum öflugt tæki .
Segja má að tekið hafi við sami óstöðugleikinn og verið hafði fyrir komu Bandaríkjamanna , en það var aðeins forleikurinn að því sem koma skyldi .
Árið 1957 komst Francois Duvalier til valda og sat til 1971 .
Dauðasveitir hans , ton ton macoute , skipuðu milljónir vopnaðra borgara .
Þær vöktu ógn og skelfingu , en hinn læknismenntaði Duvalier náði einnig tökum á þjóðinni í gegnum trúarbrögðin , vúdú , sem er blanda af andatrú og kristni .
Fólk trúði því að hann gæti verið á tveimur stöðum í einu og því væri tilgangslaust að reyna að koma honum fyrir kattarnef .
Jean-Claude Duvalier tók við af föður sínum og hélt völdum með sömu grimmdinni þar til hann var hrakinn brott 1986 .
Feðgarnir , sem fengu viðurnefnin Papa Doc og Baby Doc , nutu stuðnings Bandaríkjamanna meðan þeir voru við völd .
Saga Haítís er skelfileg .
Í hvert skipti sem vonir hafa vaknað um betra líf hefur þeim verið drekkt í blóði .
Haítí virðist vera dæmt til fátækar og eymdar , en í kjölfar jarðskjálftans á heimsbyggðin þess kost að bæta loks hlutskipti þessa hrjáða lands .
Glötuð paradís Þegar Kristófer Kólumbus fann eyjuna Hispanjólu blasti við frjósamt og búsældarlegt land .
Nú er Haítí eitt af fátækustu og þéttbýlustu löndum heims .
9 milljónir manna búa á Haítí , eða 250 manns á hvern ferkílómetra .
50% húsa í höfuðborginni , Port-au-Prince , eyðilögðust í jarðskjálftanum að því er talið er .
1/5 íbúa Haítís þjáist af vannæringu .
80% íbúa landsins hafa minna en tvo dollara til að framfleyta sér á dag 52% íbúa eru læs .
50% barna ganga í skóla eða tæplega það .
66% atvinnuleysi var fyrir jarðskjálftann .
1% Haítís er nú skógi vaxið .
Þegar Kristófer Kólumbus kom til eyjarinnar Hispanjólu 1492 var hún þakin skógi .
Þrýst á að afskrifa allar skuldir Haítís Þegar Alþjóðagjaldeyrissjóðurinn tilkynnti að Haítí fengi 100 milljóna dollara lán á fimmtudag fyrir rúmri viku hófust vangaveltur um það á hvaða kjörum það yrði veitt .
Haítí skuldar sjóðnum þegar 165 milljónir dollara og því fylgja ýmsar kvaðir , þar á meðal að hækka rafmagnsverð , frysta laun opinberra starfsmanna fyrir utan þá lægstlaunuðu og halda verðbólgu í skefjum .
Grunur vaknaði um að nýja lánið yrði veitt á sömu kjörum og hófst þegar þrýstingur grasrótarsamtaka á sjóðinn um að binda það ekki slíkum skilyrðum .
Fordæmalaus yfirlýsing Strauss-Kahns Í liðinni viku tilkynnti sjóðurinn að lánið yrði vaxtalaust og án skilyrða .
Þessi yfirlýsing var þökkuð grasrótarþrýstingnum á sjóðinn .
Dominique Strauss-Kahn , yfirmaður Alþjóðagjaldeyrissjóðsins , bætti síðan um betur og tilkynnti að sjóðurinn ynni nú að því að þurrka út allar skuldir Haítís , þar á meðal nýja 100 milljón dollara lánið .
Gangi þetta eftir yrði það í fyrsta skipti sem sjóðurinn tæki slíkt skref .
2003 fóru 57,4 milljónir dollara úr hirslum Haítí í afborganir af lánum .
Sama ár fékk landið 39,21 milljón dollara í þróunaraðstoð .
Ekki er langt síðan Haítí var gefin eftir 1,2 milljarða dollara skuld , en skuldir landsins nema enn um 890 milljón dollurum , sem hafa verið fengnir að láni síðan 2004 .
Landið skuldar þróunarbanka Ameríkuríkja , IDB , mest , eða 429 milljónir dollara .
Bandaríkjamenn fara með 30% hlut í bankanum .
Skuldir hafa löngum sligað Haítí .
Haítí þurfti að taka lán hjá frönskum , þýskum og bandarískum bönkum til að borga skaðabætur , sem Frakkar knúðu fram 1925 .
Árið 1900 námu afborganir og skaðabótagreiðslur 80% af fjárlögum landsins .
Árið 1947 borgaði Haítí 90 milljónir franka eða um 60% skuldarinnar .
Þá voru 122 ár frá því að Haítí neyddist til að samþykkja að borga Frökkum skaðabæturnar .
Jean-Bertrand Aristide , forseti Haítís , skoraði árið 2003 á Frakka að borga Haítí bætur að andvirði 21 milljarðs dollara .
Skömmu síðar var hann kominn í útlegð .
