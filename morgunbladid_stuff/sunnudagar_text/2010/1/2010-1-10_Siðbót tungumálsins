Í hrunadansinum síðastliðið vor sameinaðist Alþingi á 120 ára afmæli Þórbergs Þórðarsonar 12. mars um hina fyrstu opinberu íslensku málstefnu að tillögu Íslenskrar málnefndar .
Mennta- og menningarmálaráðherra fylgdi stefnunni úr hlaði í jólabókaflóðinu með 44 .
Riti ráðuneytis síns ( www.islenskan.i s ) og tók undir með Alþingi að nú skyldi nota íslenskuna til alls .
Enginn hefur orðið til andmæla og því stendur upp á ráðherra að hrinda stefnunni í framkvæmd , m.a. með því að láta kenna börnum á Íslandi jafn mikið í móðurmáli sínu og tíðkast meðal nágrannaþjóða ( sem þýðir að auka þarf vægi móðurmálskennslu í grunnskólum úr 16,1% í 28,7% eins og í Danmörku ) , bæta íslensku aftur við skyldunám kennaranema og láta stofnanir á vegum og í eigu ríkisins setja íslenskt notendaviðmót í allar tölvur .
Allt eru þetta eðlileg verkefni sem kosta lítið og engin pólitísk andstaða er við – nema hugsanlega almenn tregðulögmál kerfisins við að innleiða nýja stefnu .
Helstu atriði íslenskrar málstefnu njóta almenns og víðtæks stuðnings meðal okkar sem tölum íslensku .
Því er það umhugsunarvert hvers vegna var ráðist í þau málþing og skýrslugerð sem góðærisstjórnin hrinti af stað í kjölfar lagasetningar um málnefndina árið 2006 .
Í eðlilegu árferði ætti flest sem þarna var hnykkt á ( og ítrekað á 202 ára afmæli Jónasar Hallgrímssonar í haust ) að vera hluti af hinum sameiginlegu og oft óskráðu forsendum sem líf okkar byggist á .
Þær forsendur ganga lengst í skrifuðum siðaboðum sem banna að fremja morð , stela , ljúga og girnast það sem aðrir eiga .
Ólíkt lögum um brot á þeim boðum er það ekki á valdi ríkisins að refsa fólki sem brýtur gegn málstefnunni – ekki frekar en ríkið grípur inn í með refsivendi sínum í trúmálum og ástalífi eins og tíðkast víða enn í veröldinni .
Að sjálfsögðu er það ekki á lýðræðislegu ríkisvaldi að skipa fólki hvaða tungumál það kýs að nota í samskiptum sínum .
En það er á valdi ríkisins að veita öllum jöfn tækifæri í menntakerfinu á við það sem tíðkast í öðrum ríkjum á sama menningarstigi til að þroska færni í móðurmáli sínu þannig að tungumálið nýtist þeim sem best í leik , starfi og öðru námi .
Án málþroska á móðurmáli eru aðrar leiðir til þroska grýttar og torsóttar .
Það er líka á valdi ríkisins að gera þeim sem hingað flytja kleift að læra íslensku þannig að þau geti tekið þátt í því samfélagi sem hér þrífst .
Þegar útrásarvíkingaskipin voru á sem mestri siglingu með feng sinn um heimshöfin kviknaði sú hugmynd að betra væri að tala ensku en íslensku á fjölþjóðlegum vinnustöðum fjármálafyrirtækja og að menntakerfi ríkisins ætti að koma til móts við þessa nýju málþörf .
Samskipti og skýrslur banka og stórfyrirtækja voru á ensku og áttu þannig að auðvelda hin margslungnu alþjóðlegu umsvif ( sem svo voru kölluð áður en í ljós kom að um blöndu af viðskipta- , landnáms- og ránsferðum var að ræða , líkt og á víkingaöld hinni fyrri sem lauk með falli Haralds harðráða í orrustu gegn Englandskonungi við Stanforðabryggjur – eftir rismikinn feril Haralds sem hófst á auðgunarferð í austurveg ) .
Þegar málhugmyndir bankamanna komust í hámæli á gróðaárunum varð mörgum svo heitt í hamsi að talsmenn enskunnar óttuðust um líf sitt – á meðan allt annað lék enn í lyndi og áður en búsáhaldabyltingarmóðurinn rann á landsmenn .
Sú hugmynd að hægt væri að skipta um tungumál líkt og föt til að þjóna Mammoni kom við kvikuna í fólki og réðst að sjálfsmyndinni löngu áður en Mammon sjálfur datt úr tísku .
Andlega kreppan hefði orðið enn dýpri ef tungumálið hefði tapast til viðbótar við peningana .
Tilraunin að ræna þjóðina tungu sinni á sviði verslunar og viðskipta var eitt dæmi af mörgum um það siðrof sem varð í góðærinu , þegar víkingarnir héldu að allt væri leyfilegt nema ríkið bannaði þeim það sérstaklega .
Og jafnvel þá reyndu þeir að kaupa sér lagabreytingar .
Til allrar hamingju svaf málfarseftirlitið ekki á verðinum heldur brást strax við með hinni góðu vinnu sem skilaði sér í þeirri íslensku málstefnu sem mennta- og menningarmálaráðherra er nú vonandi í óða önn að innleiða – sem ábyrgðarmaður stefnunnar .
