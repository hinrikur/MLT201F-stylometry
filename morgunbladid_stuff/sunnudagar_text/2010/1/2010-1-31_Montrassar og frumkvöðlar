Hugmyndaauðgi og framtaksvilji eru vaxtarbroddur efnahagslífsins í stóru og smáu .
Þess vegna er gaman að lesa um Montrassa í viðtali sem Signý Gunnarsdóttir tók fyrir Sunnudagsmoggann .
Þar kemur fram að Hlín Ólafsdóttir sætti sig ekki við hvað sem var , þegar kom að því að velja bleiur á dótturina , og fór svo að hún saumaði bleiurnar sjálf .
Svo fór hún að sauma bleiur fyrir börn vinkvenna sinna og allt í einu kviknaði hugmynd að fyrirtæki um bleiur , þar sem hver og einn getur pantað bleiu að sínu skapi .
Það er mikilvægt að hlúa að frumkvæðinu sem býr í fólki eins og Hlín .
Ef jarðvegur er skapaður fyrir hugmyndaríkt fólk og hagstæð skilyrði , þá skjóta sprotafyrirtækin rótum , vaxa og dafna .
En viðskiptaumhverfið má ekki vera svo íþyngjandi að það bæli niður athafnaviljann .
Víst er að það hefur sjaldan verið mikilvægara en nú í kreppunni .
Atvinnuleysi er alvarlegt mein í samfélaginu sem við megum ekki venjast , heldur þarf að uppræta það sem allra fyrst .
Best er að það gerist með því , að fólk leiti sér sjálft verðugra viðfangsefna , hrindi hugmyndum sínum í framkvæmd , og skapi með því sér og öðrum atvinnu .
Þess vegna er uppörvandi að lesa um Frumkvöðlasmiðjuna á Akranesi í úttekt Karls Blöndals , en þar er unnið að því að efla sjálfstraust ungs fólks og opna augu þess fyrir eigin hæfileikum og tækifærunum sem það getur skapað sér .
Þörfin er brýn , eins og sést á því , að í aldurshópnum 16 til 25 ára á Akranesi er 7,5% atvinnuleysi , en landsmeðaltalið er 6,9% .
Á meðal hugmynda sem unnið er að eru verslun með fæðubótarefni fyrir fólk í líkamsrækt , verslun með barnaföt og baðvörur , kaffihús og námskeið um raftónlist .
En betur má ef duga skal .
" Ég hef miklar áhyggjur af unga fólkinu , þessum aldurshópi , sem hefur verið atvinnulaus mánuðum saman , en verður það vonandi ekki árum saman , " segir Inga Dóra Halldórsdóttir , framkvæmdastjóri Símenntunarmiðstöðvarinnar á Vesturlandi .
" Mér finnst mjög brýnt að koma þessu fólki bæði inn í skólakerfið og skapa því atvinnu að einhverju marki .
Það virðist allt vera í frosti og það þarf að auka peningaflæði milli landa til að hjólin fari að snúast .
" Nú þegar skattar eru hækkaðir á fyrirtæki og einstaklinga og fjármögnunarkostnaður er hár , þá myndast raunveruleg hætta á því að frumkvæðið sem býr í fólki koðni niður .
Stjórnvöld verða að gæta þess að búa ekki til vítahring með aðgerðum sínum og ræna fólk bjargráðunum .
Ekki er síður mikilvægt að hlúa að litlum og meðalstórum fyrirtækjum , sem eru í raun enn að festa rætur .
Ljóstíran má ekki slökkna í þessum fyrirtækjum , þar sem frumkvöðlakrafturinn er mestur , sérþekkingin og viljinn til að sigrast á erfiðum skilyrðum í efnahagslífinu .
Það lofar ekki góðu þegar stjórnvöld hækka skattana á þessi fyrirtæki og fjármálaráðherrann talar digurbarkalega um frekari skattahækkanir : " You ain ' t seen nothing yet ! " Slíkar hótanir um skattahækkanir eru í besta falli gáleysi , því þær letja atvinnulífið án þess að skila nokkrum tekjum í ríkissjóð .
