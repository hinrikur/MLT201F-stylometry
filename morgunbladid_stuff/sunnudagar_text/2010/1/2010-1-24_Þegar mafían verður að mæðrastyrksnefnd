Í ágúst á liðnu ári lét ég eftirfarandi orð falla á útifundi á Austurvelli í samhengi við Icesave og skilyrði Alþjóðagjaldeyrissjóðsins : " Þeir segja að við verðum Kúba norðursins ef við samþykkjum þetta ekki .
En ættum við þá ekki að bæta því við : Við verðum Haítí norðursins ef við samþykkjum þetta .
Þar var gengið að öllum kröfum Alþjóðagjaldeyrissjóðsins og nú ríkir þar hungursneyð .
" Í ljósi þeirra hörmunga sem nú ganga yfir Haítí er ástæða til að rifja þessi orð upp og fjalla nánar um innihald þeirra .
Saga Haítís er mjög áhugverð saga og einkar lærdómsrík fyrir okkur Íslendinga þessi misserin .
Okkur ber nefnilega að rifja upp söguna á þeim tímamótum sem við stöndum núna , bæði nýlendutíma okkar og nýlendutíma annarra .
Eftir hið póstmóderníska söguleysi frjálshyggjunnar er kominn tími til að draga fram eldhúskollana , berja í borðið og rifja upp söguna , ekki bara til að muna hana heldur til að læra af henni .
Það á heldur ekki að leyfa umræðunni að vaða þann afdalamoðreyk sem íslensk stjórnmálaumræða er föst í , þótt forsetinn hafi með sínu nei-i rofið þekju þess torfkofa .
Þökk sé honum .
Michael Hudson segir : " Alþjóðagjaldeyrissjóðurinn er nokkurs konar handrukkari alþjóðlegra lánardrottna og innheimtir tekjur af fasteignum og iðnaði fyrir þá .
Það ótrúlega er að þjóðir um allan heim eru að glata efnahagslegu og peningalegu sjálfstæði sínu án mótspyrnu .
" Okkur hefur verið sagt að við eigum að breyta einkaskuldum í opinberar skuldbindingar og endurgreiða þær .
Slík endurgreiðsla verður ekki innt af hendi nema til komi hækkun skatta , niðurskurður ríkisútgjalda , eyðing sparifjár almennings og fleiri aðgerðir af sama toga .
Fyrirfram er svo búið að lána okkur fyrir greiðslunni .
Ég vænti þess að ég þurfi ekki að útskýra þetta nánar , en bresk og hollensk yfirvöld hafa gert upp við sparifjáreigendur sem áttu innistæður á reikningum hins einkarekna Landsbanka og þar sem innistæðutrygging hrekkur ekki til á að bæta þær með ríkistryggðu láni .
Fyrir sitt leyti hefur þingið samþykkt að ábyrgjast þessa greiðslu , en forsetinn skotið málinu til þjóðarinnar .
Eftir stendur að vísu ábyrgðin , en við getum haft eitthvað um forsendur hennar að segja , það er að segja hvernig við greiðum lánið .
Í þeirri stöðu sem við erum nú er það áfangasigur , ekki bara fyrir okkur sem búum á Íslandi heldur fjölmargar aðrar þjóðir sem einmitt eru líka að glata sjálfstæði sínu án minnstu mótspyrnu .
Grikkir þurfa að standa skil á skuldbindingum gagnvart þýskum lánardrottnum , Lettar eru í fanginu á sænskum lánardrottnum og þannig mætti lengi telja .
Fjármálaheimurinn er fullur af skuldunautum og lánardrottnum eins og í faðirvorinu .
Synjun forsetans hefur sett þessi mál í nýtt samhengi í alþjóðlegri umræðu um skuldastöðu þjóða .
Umræða breskra og hollenskra blaða hefur verið rifjuð upp .
Ótal greinar og bloggsíður taka málið upp og ræða það á skynsamlegum nótum .
Allt í einu erum við sem gagnrýnum fjármálaheiminn ekki eins og útdauð fuglategund , heldur vel fleygur hópur .
Ekki fyrir löngu barst mér grein úr afrísku blaði þar sem fyrirsögnin er þessi : Íslendingar neita að mæta í eigin jarðarför .
Lesum nú aftur ívitnunina í Micheal Hudson : " Alþjóðagjaldeyrissjóðurinn er nokkurs konar handrukkari alþjóðlegra lánardrottna og innheimtir tekjur af fasteignum og iðnaði fyrir þá .
Það ótrúlega er að þjóðir um allan heim eru að glata efnahagslegu og peningalegu sjálfstæði sínu án mótspyrnu .
" Þarna er kjarni málsins og þetta er að gerast um allan heim .
Fólk er reiðubúið að segja nei við því að lánardrottnar sem verið hafa manna virkastir við skapa skuldsetningu þjóða og einstaklinga eigi einir að ráða ferðinni við innheimtu þessara sömu skulda .
En hvað kemur þetta Haítí við ? Jú , á margvíslegan hátt .
Auðvitað tek ég það fram að jarðskjálftinn sem skók Haítí þriðjudaginn 12. janúar hefði hvar sem er í heiminum valdið miklum usla , eyðileggingu og dauða .
Það er samt engin tilviljun að eyðileggingin verður margföld á Haítí , vegna veikra innviða samfélagsins , og hinir veiku innviðir samfélagsins eiga rót sína að rekja í stöðu þjóðar sem hefur verið kúguð og skuldsett öldum saman .
Það er því full ástæða til að varast gylliboð lánardrottnanna .
Með sáttmála frá árinu 1697 fengu Frakkar yfirráð yfir vestasta þriðjungi eyjarinnar Hispaníóla og svæðið hlaut nafnið Saint-Dominique .
Á næstu öld varð þetta ein gjöfulasta nýlenda í heimi og lagði grunninn undir auðlegð margra franskra borga og héraða .
Árið 1791 gerðu þrælarnir sem skópu auðinn á þessum hluta eyjarinnar uppreisn , að einhverju leyti undir áhrifum frá frönsku byltingunni .
Það eru meira að segja til fræðimenn sem halda því fram að byltingin á Haítí hafi verið jafn merkileg og franska byltingin , jafnvel merkilegri .
Frakkar reyndu að berja uppreisnina niður með aðstoð Breta og Spánverja .
Úr varð stríð sem stóð í þrettán ár .
Árið 1804 fagnaði landið sjálfstæði og tók sér nafnið Haítí .
Hér mætti segja langa sögu um ráðstafanir stórþjóða þess tíma og tilraunir Haítíbúa til að lifa mannsæmandi lífi .
Haítí var einangrað og engin samskipti við landið fyrr en ríkið féllst á að greiða Frökkum skaðabætur fyrir þrælamissinn , 150 milljónir franka , jafngildi þjóðartekna Haítís í tíu ár .
Þessi skuld var lækkuð niður í 90 milljónir franka einhverjum árum seinna , en það er algjört aukaatriði .
Þar sem Haítí átti ekki fyrir skuldunum , af því hagkerfið var í rúst eftir stríðsreksturinn við nýlenduherrana , neyddust stjórnvöld til að taka lán á okurvöxtum í frönskum bönkum .
Í lok 19. aldar námu greiðslur Haítíbúa til Frakka 80% af fjárlögum ríkisins og var lokagreiðslan innt af hendi árið 1947 .
Ýmsir hafa reiknað út hve margfalt Haítíbúar hafa greitt Frökkum þrælamissinn en með þessu var skuldsetning Haítíbúa fest í sessi og hún oftast notuð sem réttlæting til að berja á þjóðinni .
Fyrir nokkrum árum kröfðust Haítíbúar skaðabóta af Frökkum en þrátt fyrir góðan hljómgrunn á ýmsum stöðum varð ekkert úr þeim og kröfunum vísað frá .
Spurningin er hvaða lærdóm við Íslendingar getum dregið af þessari sögu .
Auðvitað munu spekingarnir rísa upp hver um annan þveran og segja : Þetta er ekki sambærilegt .
Síðan munu þeir ekkert útskýra hvað sé ekki sambærilegt .
En sem sé ; að taka lán fyrir skuld og semja svo um greiðslu lánsins á forsendum lánardrottinsins ; það er hið sambærilega , hin pólitíska og sögulega samsvörun .
Og líka þetta : Þegar því er lokið þá koma lán frá Alþjóðagjaldeyrissjóðnum sem festa skuldastöðuna enn frekar í sessi auk þess sem þeim lánum fylgja skilyrði um hækkun skatta , niðurskurð ríkisútgjalda , eyðingu sparifjár almennings og fleira af sama toga .
Endurskipulagning efnahagslífsins heitir það .
Ekki var annað að skilja á Mark Flanagan , fulltrúa Alþjóðagjaldeyrissjóðsins á Íslandi , en að Ísland yrði risastór verstöð með iðnfyrirtækjum þegar jafnvægi fjárlaga næst og skuldir eru greiddar .
Þetta kom fram á fundi með honum í Seðlabankanum í byrjun desember .
Eigum við skoða hvað þessi stefna hefur þýtt fyrir Haítí ? Eigum við að skoða afrekaskrá Alþjóðagjaldeyrissjóðsins þar ? Ég verð auðvitað að stikla á stóru því afrekaskrá sjóðsins á Haítí myndi fylla mörg bindi af rituðu máli .
Kjarni málsins er þessi : Skuldsetning Haítís hefur verið tæki Alþjóðagjaldeyrissjóðsins til að hrinda efnahagsáformum sínum í framkvæmd og niðurstaða þeirrar framkvæmdar er 70% atvinnuleysi og mesta fátækt á vesturhveli jarðar , eins og margoft hefur verið tíundað í fjölmiðlum undanfarna daga .
Fjölmiðlar hafa hins vegar verið þögulir um þátt Alþjóðagjaldeyrissjóðsins og skuldbindingu alþjóðasamfélagsins í þessari fátækt .
Fjölmiðlarnir hafa fyrst og fremst einblínt á spillingu einstakra ráðamanna en þeir eru flestir afleiðing spillts kerfis þótt vissulega hafi þeir hver um sig valdið miklum skaða .
Spillingin er hringrás : kerfi sem elur af sér spillta menn sem spilla því enn meir .
Í umfjöllun ríkissjónvarpsins um Haítí var hvergi minnst á Alþjóðagjaldeyrissjóðinn og þátt hans í eymd Haítís .
Eitt lítið dæmi : Af ótta við svínaflensu létu Bandaríkjamenn slátra öllum svínum á Haítí en fluttu þess í stað inn til Haítís bandarísk svín frá Iowa og þurftu þessi bandarísku svín betra atlæti en meðal-Haítíbúi .
Ronald Reagan sagði á sínum tíma að Sovétríkin væru " apakerfi " – if they want to keep their monkeysystem ...
– og hafði nokkuð til síns máls .
Nú er spurning hvort Bandaríkin hafi ekki tekið við þessu apahlutverki , undir leiðsögn Alþjóðagjaldeyrissjóðsins , með menn eins og Mark Flanagan og excel-skjölin hans í farteskinu .
Árið 1915 lenda Haítíbúar í klóm Bandaríkjanna .
Bandaríkjamenn endurskipulögðu allt þjóðfélagskerfið eftir sínu höfði og áður en þeir hurfu með her sinn úr landi árið 1934 höfðu þeir þjálfað upp herlið sem hélt landinu í heljargreipum .
Ég ætla að hlaupa yfir einræðisherrana Papa Doc og Baby Doc , en um miðjan níunda áratuginn leiddi ólgan í landinu prestinn Aristide til valda .
Hann hafði messað í fátækrahverfum og varð brátt þyrnir í augum yfirstéttarinnar .
Hann naut hylli almennings , fékk 67% atkvæða í kosningum , en honum voru takmörk sett .
Sá sem hefur hæfileika til sjá samlíkingar og samsvaranir kemst ekki hjá því að hugsa að staða Aristide og staða íslensku ríkisstjórnarinnar er ekki alveg óskyld .
Það sem Steingrímur J. og Jóhanna eiga sameiginlegt með Aristide – og takið eftir , hér er á ferðinni líking – er einmitt þetta , að umbótaviljanum eru takmörk sett og þessi takmörk helgast af skuldsetningunni .
En Aristide sagði : " Það er betra að hafa rangt fyrir sér með þjóðinni en rétt fyrir sér gegn þjóðinni .
" Aristide var kosinn til að breyta miklu og hann vildi breyta en hann gat ekki breytt nema í mjög smáum stíl .
Yfirstéttin á Haítí og Alþjóðagjaldeyrissjóðurinn sáu til þess .
En hvað fól stefna Alþjóðagjaldeyrissjóðsins í sér á Haítí ? Lækkun launa , einkavæðingu opinbera geirans , endurskipulagningu á framleiðslu og niðurfellingu innflutningsgjalda .
Það verður ábyggilega ekki erfitt fyrir Flanagan og félaga að telja forystusveit Samfylkingarinnar á að fella niður innflutningsgjöld og tolla en fyrir því hefur hún barist ásamt hérlendum loftbólukapítalistum og gjarnan hætt þá og spottað sem vilja styrkja innlendar framleiðslugreinar .
Í Haítí voru innflutningsgjöld á hrísgrjón lækkuð úr 50% niður í 3% .
Niðurgreidd hrísgrjón flæddu inn í landið og innflutningur á þeim jókst úr 7.000 tonnum í 220.000 tonn .
Svipað var með alifuglaframleiðslu og kornframleiðslu .
Laun hafa verið þau lægstu í heimsálfunni , enda verkalýðsfélög nánast bönnuð .
Fyrirtæki eins og Kmart og Walt Disney borga 11 sent á tímann fyrir að sauma náttföt og stuttermaboli og stór fyrirtæki sem koma til landsins njóta undanþágu frá sköttum í allt að fimmtán ár .
Kannast einhver við boðskapinn ? Þegar sykurverksmiðja var einkavædd var kaupandinn fjölskylda sem beið ekki boðanna og lokaði henni og flutti inn sykur frá Bandaríkjunum .
Hveitiverksmiðja var einkavædd að boði Alþjóðagjaldeyrissjóðsins og seld á níu milljónir dollara en sama ár skilaði hún hagnaði upp á 25 milljónir dollara .
Er ekkert sem hljómar kunnuglega í þessu ferli ? Já , margt af þessu hljómar afar kunnuglega þótt hér gerist hlutirnir við önnur skilyrði , í öðru samhengi .
Ég heyrði þann ágæta mann Þorvald Gylfason líkja Alþjóðagjaldeyrissjóðnum við flugbjörgunarsveit .
Hljómar það ekki eins og að líkja mafíunni við mæðrastyrksnefnd ? Þetta segi ég í ljósi sögu Alþjóðagjaldeyrissjóðsins .
Aðgerðir hans á Haítí tala sínu máli .
Samt ætla ég ekkert að fullyrða meira en ég veit .
Ég veit ekki hver stefna Alþjóðagjaldeyrissjóðsins er í smáatriðum eða hvernig framkvæmd hennar verður á Íslandi .
Margt bendir til að fulltrúar Alþjóðagjaldeyrissjóðsins skoði landið einungis sem reikningsdæmi þar sem jafnvægi þurfi að nást í ríkisfjármálum .
Þannig litu áætlanir þeirra út , hvernig snúa mætti skuldastöðunni við með afkastamikilli framleiðslu og gjörnýtingu orkulinda samfara niðurskurði opinberra útgjalda og hækkun skatta .
Hið félagslega fjöregg þjóðarinnar , velferðarkerfið , er að veði .
Það sem vert er að benda á er þetta : Nú kann að vera hægt að semja um skuldir , sem sé , við getum lýst því yfir að við ætlum að borga skuldir okkar en að þetta séu skuldir sem almenningur hefur ekki stofnað til nema að litlu leyti , og auk þess svo miklar að það er vafaatriði hvort við ráðum við þær .
Því viljum við hafa tillögurétt um greiðsluskilmála .
Ég nefni þetta vegna þess að eftir að stefnu Alþjóðagjaldeyrissjóðsins hefur verið hrint í framkvæmd er ekki víst að það verði um nokkuð að semja .
Ég er engan veginn að fullyrða að þetta verði endanleg niðurstaða , bara að þetta er staðan í hnotskurn og um þetta verðum við að hugsa .
Vandamál Haítíbúa hefur alla tíð verið það að yfirstétt landsins og stjórnvöld hafa flækt það í svo flókið net alþjóðlegra skuldbindinga í gegnum skuldsetningu að engin leið hefur verið fyrir íbúana að brjóta þetta vald á bak aftur .
