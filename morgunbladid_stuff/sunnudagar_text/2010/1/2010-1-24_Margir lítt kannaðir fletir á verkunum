Í Andlitsdráttum samtíðarinnar fjallar Haukur Ingvarsson , sem er með MA-próf í bókmenntum frá Háskóla Íslands og starfar sem dagskrárgerðamaður á Rás 1 , um þrjár síðustu skáldsögur Halldórs Laxness , Guðgjafaþulu , Innansveitarkróniku og Kristnihald undir jökli .
Hann fjallar um viðtökusögu verkanna , greinir þau og varpar ljósi á stöðu þeirra meðal annarra verka Halldórs .
" Þegar ég fór að rannsaka þessar þrjár sögur komst ég fljótt að því að ekki væri hægt að fjalla um þær án þess að taka einnig fyrir Skáldatíma , sem kom út árið 1963 , " segir Haukur .
" Þegar ég fór að skoða umhverfið sem Skáldatími kom inn í , þá sá ég að sú bók hékk í nánu samhengi við ritgerðir sem Halldór var að skrifa um bókmenntir á sama tíma , en þær ritgerðir fjalla líka um sagnfræði , endurminningar og þá kúnst að segja sögu .
Mig langaði að rekja þessa þræði saman en mér finnst að þeir liggi beint í þessar skáldsögur .
Þá er það sérstaklega lykilgrein Halldórs , " Persónulegar minnisgreinar um skáldsögur og leikrit " , sem er eins og súputeningur .
Þar er hann búinn að sjóða ákveðin kjarna í sinni eigin frásagnarlist , og frásagnarlist yfirhöfuð , niður í mjög fá orð en mikil reynsla liggur að baki .
" Haukur segir að Kristnihald undir jökli hafi notið sívaxandi vinsælda , innanlands og utan .
Áhrifamiklir bókmenntafræðingar hafa skrifað um þá skáldsögu , eins og Ástráður Eysteinsson , sem Haukur segir að hafi skrifað afar góða grein sem hafi opnað fyrir túlkun á þeirri bók .
Þá hafi hinn kunni bandaríski fræðimaður Susan Sontag skrifað inngang að Kristnihaldinu þegar sagan kom síðast út á ensku og lyft bókinni mikið .
Erfitt að koma orðum að snilldinni " Innansveitarkrónika er eins og tónlist Mozarts , fólki finnst hún einföld og náttúruleg á yfirborðinu , og margir hafa verið upptendraðir yfir því hvað þetta er vel kompónerað verk , en minna hefur verið glímt við hana fræðilega .
Í bókum sem eru svo einfaldar á yfirborðinu er oft erfitt að koma orðum að snilldinni .
Andstætt Innansveitarkróniku þótti mörgum Guðsgjafaþula vera illa kompóneruð .
Hún þótti ekki hanga almennilega saman og margir sem lásu bókina á sínum tíma tjáðu mér að þeir hefðu annaðhvort ekki klárað hana eða hefðu þrælað sér gegnum hana án þess að gefa henni tækifæri .
Af þessum þremur sögum er Guðsgjafaþula líklega minnst rannsökuð , en Kristnihaldið áberandi mest .
" Sjálfur segist Haukur vera mjög hrifinn af Guðgjafaþulu .
" Mér finnst það mjög hnýsileg bók .
Þegar farið er að benda á ákveðna þætti í sögunni finnst mér auðvelt að vekja áhuga fólks á henni .
Svo tel ég að hún eigi meira sammerkt með bókum sem komu hér út á 8. eða 9. áratugnum , heldur en bókum sem komu út á 7. áratugnum , jafnvel þótt það séu byltingarkennd bókmenntaverk eins og bækur Guðbergs Bergssonar og Thors Vilhjálmssonar .
" Þegar Haukur er spurður að því hvort rannsóknir á verkum Halldórs Laxness hafi aukist eða breyst á síðustu árum , segir hann mikinn áhuga vera til staðar á ævisögulegum rannsóknum á ferli hans .
" Sumar þær rannsóknir sem mér hafa þótt hnýsilegastar upp á síðkastið eru líka á einhvern hátt ævisögulegar , eða á einhvern hátt viðbrögð við ævisögunni eins og hún hefur verið skrifuð .
" Hann nefnir grein sem Alda Björk Valdimarsdóttir skrifaði um Halldór í Skírni fyrir skömmu og grein um Guðsgjafaþulu eftir Björn Þór Vilhjálmsson kvikmyndafræðing .
" Björn Þór virðist líka kveikja á þessari bók og sér í henni aðra hluti en menn höfðu gert fram að því .
Það er verið að vinna að spennandi rannsóknum á verkum Halldórs en mér hefur þótt miður að rannsóknir yngri fræðimanna hafa ekki vakið þau viðbrögð sem ég hefði óskað – og þá tala ég beiskjulaust um mína bók , " segir hann og brosir .
" Mér finnst grein Öldu til að mynda til þess fallin að auka áhuga manna á Halldóri og opna augu þeirra fyrir nýjum flötum .
" Haukur segir marga lítt kannaða fleti að finna á höfundarverki Halldórs .
" Nýjar rannsóknir opna alltaf augun fyrir nýjum þáttum .
Við lestur bókar fær maður oft aðra sýn á upphafið þegar niðurlagið er lesið .
Eins og það nú , þegar ég hef skoðað síðasta hluta ferils Halldórs gaumgæfilega , að ég er farinn að hugleiða hvort ég hafi vanmetið fyrri hluta ferils hans að einhverju leyti .
Ég hef því verið að lesa þær bækur mér til gamans – það veltur mikið á því hvernig glerið í gleraugunum er litað hverju sinni , hvað maður sér .
Það á eftir að vinna miklar rannsóknir á höfundarverki Halldórs .
En að sama skapi er eftir að rannsaka höfundarverk margra annarra íslenskra höfunda .
Það er alls ekki svo að allir þurfi að vera í akkorðsvinnu við að rannsaka Halldór .
" Guðsgjafaþula minnir á Zelig Þegar Haukur er inntur eftir því hvort hann eigi sér eftirlætisverk eða -tímabil á ferli Halldórs , þá hikar hann lengi .
" Ég held ég segi núna að mér þyki Innansveitarkrónika og Guðsgjafaþula stórkostlegar bækur , því þær standa hlið við hlið , koma út 1970 og 1972 , og eru samt svo ólíkar , " segir hann loks .
" Þær sýna svo ólíka hæfni eins höfundar .
En svo má líka nefna kollhnísana sem Halldór tekur milli binda Heimsljóss .
Það er kannski mest spennandi við Halldór hvað hann er mikið kamelljón .
Guðsgjafaþula minnir mig að sumu leyti á kvikmyndina Zelig eftir Woody Allen , eða Forrest Gump .
Þetta er maður sem lifir nánast alla tuttugustu öldina , og er alltaf að breytast eða bregðast við tímanum .
Ég held að það skipti mína kynslóð ekki máli að það sé mikilvægt að gera upp við kommúnismann eða Sovétríkin á ferli Halldórs .
Hann er að öðlast einskonar goðsögulega stærð sem maður sem verður að einhverju leyti að lifa með mistökum sínum .
Fólk er alltaf að heillast af hugmyndum og boða þær sem trúarbrögð í stuttan tíma .
Deilurnar um Sonning-verðlaunin í Danmörku , árið 1969 , sýna að fólk gerði mjög ríka kröfu til Halldórs um að hann væri leiðsögumaður .
Það var ekki að fólk fylgdi Halldóri í blindni eða að hann væri að neyða sannleika upp á fólk , heldur gengu lesendur Halldórs hart að honum um að koma með lausnir og svör .
Stóra freistingin fyrir hann á 7. áratugnum kann að hafa verið að halda áfram að koma með svörin , en annaðhvort vildi hann ekki gera það eða neitaði sér um það .
" 