" Allar skáldsögur eru smásögur teygðar á langinn , " sagði Jorge Luis Borges eitt sinn .
Þetta er ein af þessum snjöllu setningum sem fela í sér sannleiksgildi um leið og þær eru einföldun .
En það er gaman að setningu eins og þessari sem upphefur smásöguna og setur hana ofar skáldsagnagerð .
Það þarf sannarlega ekki að skrifa nokkur hundruð blaðsíður af skáldskap til að kalla persónur til lífsins , gefa þeim tilfinningar og skapa umhverfi sem lesandinn lifir sig inn í .
Það er sérstök kúnst að segja mikið í sem fæstum orðum en það er einmitt nokkuð sem smásagnahöfundar kunna flestum fremur .
Margir mestu risar í bókmenntaheimi 20. aldar voru snillingar í smásagnagerð og sinntu henni jafnframt skáldsagnagerð eða tóku hana framyfir skáldsöguna .
Nýlega kom út á íslensku smásagnasafnið Völsungablóð og fleiri sögur eftir einn þessara manna , þýska skáldjöfurinn Thomas Mann .
Það fór lítið fyrir þessari kilju þegar hún kom út nokkrum dögum fyrir jól , en samt er í henni að finna einn besta skáldskap í útgáfu síðasta árs .
Þar er til dæmis sagan Herra Friedemann litli .
Þessi stutta saga um örlög krypplingsins ógæfusama er svo grimm í sínum sálfræðilega óhugnaði að sá lesandi sem kippist ekki við þegar hann les hana í fyrsta sinn hlýtur að vera sérkennilega samansettur .
Þetta stórgóða smásagnasafn minnir hvern þann sem það les á það hversu merkilegt og áhrifamikið smásagnaformið er .
En það er eins og smásagnaformið njóti ekki lengur sérstakrar virðingar .
Ef íslenskur rithöfundur sendir frá sér smásagnasafn er iðulega litið svo á að nú sé hann að senda frá sér hálfgerða dútlbók .
Hann hafi verið að hvíla sig frá þungaviktarskrifum og dundað við að skrifa smásögur .
Það er tekið við hann viðtal og lokaspurningin er of oft : " Hvenær kemur svo skáldsaga ? " Rithöfundur þarf sennilega að búa yfir dágóðum skammti af þolgæði til að fyllast ekki önuglyndi þegar viðtökur við smásagnasafni eru á þennan veg .
Sem þær eru því miður alltof oft .
Það þarf að hefja smásagnaformið aftur til vegs og virðingar í huga fólks .
Þeir sem fjalla opinberlega um bókmenntir verða að vera meðvitaðir um þá hneigð að gera minna úr gildi smásagna en skáldsagna .
Hið sama á við um bókaútgefendur og lesendur .
Það má ekki láta eins og sá rithöfundur sem einbeitir sér að smásagnagerð geri það vegna þess að hann sé annaðhvort latur eða svo illa haldinn af sérvisku að hann nenni ekki að skrifa almennilegar skáldsögur .
Viðhorfið " æ , þetta er bara smásaga , " verður að víkja .
Smásagan á skilið að fá rými og virðingu .
