Marga hefur undrað hvað viðbrögð erlendis við synjun forseta á lögum um ríkisábyrgð voru í raun hófstillt .
Þessi byrjun á bréfinu kann að koma mönnum á óvart eftir hamagang fjölmiðla , ekki síst þess sem ætti öðrum fremur að gæta hófs og jafnvægis , en dró upp þá mynd að veröldin stæði á öndinni yfir vonsku Íslendinga , þrjóta , sem hlypu frá " skuldbindingum " sínum eins og hverjir aðrir ómerkingar .
Auðvitað gátu fjölmiðlar og aðrir sem vildu fiskað upp skrif af þessu tagi á vef- og bloggsíðum , sem að öðru jöfnu fjalla lítið um Ísland .
En áhuginn á málinu var mjög takmarkaður og stóð stutt þar sem þó örlaði fyrir honum .
Af hverju svona lítill áhugi ? Hvernig skyldi standa á því að mál sem hefur haldið íslenskri þjóð í heljargreipum svo lengi skiptir umheiminn þegar til kastanna kemur svona litlu ? Lítum nánar á málið .
Það er eitt aðaleinkenni ríkisábyrgðarlaganna að þar kemur ekki fram hvaða fjárhæð er verið að ábyrgjast .
Hafi forseti Íslands svokallað synjunarvald , og hann viljað nýta það málefnalega , hefði þetta atriði eitt átt að nægja til synjunar .
Á þetta hafa virtustu fræðimenn okkar bent og talið að þessi málatilbúnaður fengi naumast staðist stjórnarskrá .
Forsetinn hefur í viðurvist þjóðarinnar lagt eið að stjórnarskránni .
Það er hátíðlegasta og merkingarfyllsta stund við innsetningu hvers forseta .
Stjórnarskráin ætti því að vega þyngra við ákvörðun hans en undirskriftalistar og skoðanakannanir , með fullri virðingu fyrir slíku .
En þótt þessi fjárhæð , sem þjóðinni er ætlað að ábyrgjast , liggi ekki fyrir er ekki umdeilt að hún er feikilega há á hvaða mælikvarða íslensku þjóðarinnar sem litið er .
Við verstu útkomu gætu byrðarnar sem felldar yrðu á hana nálgast 500 milljarða króna , en þar sem vextir eru þegar byrjarðir að hlaðast upp um rúma 40 milljarða á ári samkvæmt ólánssamningunum er óhætt að segja að lágmarksáhættan við bestu skilyrði geti naumast verið lægri en 250 milljarðar króna .
Ákvörðun um að greiða slíka " skuld " án þess að skyldan til þess liggi dæmd fyrir er sama ákvörðunin og að reisa tvær Kárahnjúkavirkjanir án þess að til standi að selja nokkru sinni úr þeim rafmagnið .
Væri hægt að fá nokkurn viti borinn mann á Íslandi í slíka framkvæmd ? Skuldbindingin , sem þjóðin er látin taka á sig , er sem sagt yfirþyrmandi , hvernig sem á hana er litið .
Og því segja menn að skiljanlegt sé að Bretar og Hollendingar séu æfir yfir að þeir fái ekki " sína peninga " eins og utanríkisráðherrann orðaði það svo ógætilega nú á dögunum .
Sáralitlir hagsmunir Breta og Hollendinga En skoðum stöðuna ögn betur .
Missi Íslendingar slíka upphæð frá sér er það ávísun á mikla kaupmáttarminnkun , samdrátt og fátækt .
Upphæðin er svo há að hún bítur inn að beini .
Bretar eru 250 sinnum fjölmennari en við og efnahagurinn hlutfallslega ekki ólíkur .
Ef þeir gætu ekki þvingað þessar ólögmætu greiðslur til sín með hótunum væri " efnahagsáfall " þeirra samsvarandi því að Íslendingar yrðu af einum milljarði króna .
Ekki ómyndarleg fjárhæð , en sem þjóð myndum við ekki finna mikið fyrir því að missa hana út úr þjóðarbúskapnum .
Það er fjárhæðin sem við hentum í heimskulega aðildarumsókn að öryggisráðinu á sama tíma og bankarnir voru að hrynja .
( Opinberu tölurnar eru að vísu helmingi lægri en standast ekki .
) Sóunin á milljarðinum í öryggismálaráðsvitleysuna er svo sem ekki góð , en ekki er þó hægt að segja að hún hafi umtalsverð áhrif á íslenskan efnahag .
Þetta er skýringin á því að viðbrögðin urðu svo lítil í Bretlandi sem raun var á .
Á þeirra mælikvarða er um hreint smámál að ræða .
Það hittist svo á að þegar fréttirnar höfðu borist til Bretlands um synjun á ríkisábyrgðarlögum stóð forsætisráðherra þess fyrir svörum í þinginu .
Fjögur hundruð þingmenn eða fleiri voru í salnum .
Það var spurt um ýmsa þætti efnahagsmála og síðan um hitt og þetta smálegt og allt niður í spurningar um snjómokstur .
Hinir stóru atburðir á Íslandi sem RÚV sagði að hefðu skekið meginlandið náðu ekki að setja stórmál eins og snjómokstur í Bretlandi til hliðar .
Hinu skulu menn átta sig á , að hefðu hagsmunirnir þarna verið þeir sömu og hjá okkur , ígildi 250 milljarða en ekki eins milljarðs , þá hefði auðvitað flest orðið að víkja úr umræðunni og margs hefði Brown verið spurður .
Þessa stöðu hefur ríkisstjórn Íslands , sem er hin klaufskasta í samskiptum við erlenda útsendara og viðsemjendur , metið kolrangt og virðist kjarkleysi og ótti sífellt villa henni sýn .
Icesave nýtt Falklandseyjastríð ! Eftir að synjun forsetans lá fyrir voru spekingar fengnir til að spjalla og skýra málið fyrir illa upplýstum almenningi , eins og það er kallað .
Var stundum töluverð raun að fylgjast með því .
Og hafi vesalings skattborgarar þessa lands , sem eiga að fá reikninginn , verið óvissir um hvað væri að gerast og hvað væri í húfi urðu þeir illa áttavilltir eftir spjall spekinganna .
Væri ekki ónýtt að gera úttekt á því hvað þessir spekingar segja á hverjum tíma og bera saman við veruleikann eins og honum vindur fram .
Stjórnmálafræðaprófessor sagði efnislega á þá leið að þessi atburðarás á Íslandi kynni að gagnast Brown í sama mæli og Falklandseyjastríðið gagnaðist frú Thatcher ! Það væri jú þekkt að ekkert hjálpaði stjórnmálamanni í þröngri stöðu betur en að geta sameinað þjóðina gegn utanaðkomandi óvini .
Hann lagði sem sagt synjun forsetans og hugsanlega höfnun þjóðarinnar á ólánssamningunum í atkvæðagreiðslu að jöfnu við stríð sem Bretar háðu órafjarri sínum ströndum og þar sem fjöldi manns féll úr liði hvorra tveggja .
Prófessorinn hafði ekki áttað sig á að efnahagslega deilumálið við Íslendinga var fyrir Breta eins og þræta upp á einn milljarð væri fyrir okkur .
Og svo gleymdi hann því líka að Bretar eru búnir að greiða þeim innistæðueigendum , sem í hlut áttu , sína peninga út , þannig að þeir eru ekki með nokkurn huga við þetta mál .
Söngurinn hér heima um " alþjóðasamfélagið " sem sé að fara á taugum yfir okkur er bara raus bullukolla og reyksprengjur rúvfréttamanna , sem annaðhvort eru í beinum erindrekstri fyrir Samfylkinguna eins og vant er eða hafa ekki grænan grun um um hvað málið snýst .
Erfitt er að dæma um hvort er verra .
En hver var lærdómurinn ? En var þá enga frétt að hafa úr viðbrögðum þeirra sem fréttamenn reyndu að kreista einhver svör út úr ? Jú , svo sannarlega .
En innantómar og óljósar hótanir voru bara froða og dapurlegt að slíku væri helst slegið upp til að hræða fólk .
Því það mátti lesa athyglisverða hluti út úr orðum manna gegnum froðuna .
Hvað gera menn venjulega ef þeir standa frammi fyrir því að sá sem þeir telja að skuldi sér virðist ekki ætla að greiða , þrátt fyrir langar og strangar samningaviðræður ? Jú þeir tilkynna að fyrst skuldarinn þráist við muni þeir fara með málið þegar í stað fyrir dómstóla .
Það gera allir þeir sem telja sig vera með lögmæta kröfu .
Urðu þetta viðbrögð breska bankamálaráðherrans , manns sem enginn Íslendingur hafði áður heyrt nefndan ? Nei , ó nei .
Hann reyndi að hnykla vöðvana aðeins framan í Íslendinga ( aðferð handrukkara ) og sagði eitthvað á þá leið að " alþjóðasamfélaginu " yrði ekki skemmt , rétt eins og hann hefði fengið einhvers staðar umboð til að tala fyrir það .
Sama gilti um hollenska fjármálaráðherrann ( sem hafði áður óviljandi viðurkennt að ríki gætu ekki borið ábyrgð á bankainnistæðum samkvæmt Evrópureglum við kerfishrun ) .
Og hvernig stóð á þessu ? Svarið liggur í augum uppi .
Báðir þessir menn vita fullvel að engin lög standa til greiðsluskyldu Íslands .
Hundruð embættismanna þeirra hafa árangurslaust reynt að finna slíka lagastoð .
En þeir sem eru búnir að hlusta á skelfingarhróp ríkisfjölmiðilsins sem rekinn er til öryggis hér á landi , en ekki til að stuðla að uppþotum og óeirðum eins og hann gerði haustið 2008 , hljóta að spyrja : Var þá engu hótað ? En hótuðu þessir tveir þá engu ? Jú , ein hótun var handföst .
Þeir kröfugerðarfélagar sögðust myndu leggja stein í inngönguferil Íslendinga í Evrópusambandið ! Vissulega jafnast slík hótun á við boðun heimsenda fyrir RÚV og Samfylkinguna , en flestir aðrir góðir og gegnir Íslendingar láta sér fátt um finnast .
Og meirihluti þeirra tekur reyndar slíkum " hótunum " sem fagnaðartíðindum .
