Þrír þrekvaxnir strákar á fullorðinsaldri , rétt skriðnir yfir tvítugt , sitja við markið austanmegin og rétta út hendurnar í því sem Logi Geirsson skorar úr hraðaupphlaupi .
Hann er á mikilli siglingu þegar hann lendir , en snýr við á punktinum og í fyrstu skrefunum í harðasprettinum til baka slær hann í hendurnar á þeim öllum .
Ekki annað hægt en að dást að þessu .
Þeir líta hver á annan og ráða ekki við sig af kæti .
" Þetta var geggjað , maður ! " Hver bekkur er setinn í Laugardalshöll á landsleik Íslands og Portúgals ; mannhafið blátt .
Þjóðin er mætt til að sýna stuðning fyrir EM í handbolta , sem hefst um miðja viku .
Þegar þjóðsöngur landanna er spilaður kemur í ljós , að innan um Íslendingana eru Portúgalar , og það í næstu sætaröð fyrir ofan blaðamann .
Þeir syngja nefnilega þjóðsöng Portúgals fullum hálsi .
Þetta er með vígreifari þjóðsöngvum , þar sem forfeðurnir eru ákallaðir og eiga að leiða þjóðina til sigurs .
Às armas , às armas ! Sobre a terra , sobre o mar , Às armas , às armas ! Pela Pátria lutar ! Contra os canhões , marchar , marchar ! Þannig hljóðar viðlagið úr börkum vígreifra Portúgala á handboltaleiknum , klykkt út með því að marsérað sé fram í byssukjaftana , allt fyrir föðurlandið .
Íslendingarnir , sem eru allt um kring , fylgjast forvitnir með þessum borubratta þjóðflokki þenja sig .
" Contra os canhões , marchar , marchar ! " Svo fellur allt í stafalogn .
Það er verið að spila íslenska þjóðsönginn .
Það er ekki fyrr en í lokaorðunum sem fólk tekur við sér : Eitt eilífðar smáblóm með titrandi tár , sem tilbiður guð sinn og deyr .
Einhverra hluta vegna lifa áhorfendur sig inn í þessa setningu .
Framan af leiknum tekst Portúgölum að halda í við Íslendinga , dyggilega studdum af örfáum löndum sínum á áhorfendapöllunum .
Þegar færi gefst , þögn myndast eitt augnablik í salnum , gala þeir : " Portúgal ! Portúgal ! " Og líta svo í kringum sig , sigri hrósandi .
Það er óvænt þegar Portúgalar jafna , 13:13 , en þá bítur íslenska landsliðið í skjaldarrendur og siglir hægt og örugglega fram úr .
Það munar um það að Hreiðar ver í hraðaupphlaupi , þar sem Portúgalarnir eru þrír á móti honum einum .
Ekkert heyrist frá Portúgölum .
Og þegar staðan er 25:18 fyrir Ísland , þá tapa Portúgalar knettinum , sem verður til þess að Portúgalarnir á bekkjunum ýmist taka bakföll eða rísa úr sætum sínum og bölva í sand og ösku á kjarnyrtri portúgölsku .
Svo hefst slagurinn á ný .
" Contra os canhões , marchar , marchar ! " pebl@mbl.is 