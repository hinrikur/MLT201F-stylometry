" Ég hef verið í ferli sem mér líður vel í og það smitast vonandi yfir í verkin , " segir Guðjón Ketilsson myndlistarmaður .
Hann hefur verið ötull við sýningahald síðustu misserin og hafa verk hans vakið umtalsverða athygli .
Gagnrýnendur Morgunblaðsins töldu eina sýningu hans , Hlutverk , þá athyglisverðustu á liðnu ári .
Að ganga inn á vinnustofu Guðjóns Ketilssonar myndlistarmanns er eins og að skoða óvenjulega upp setta yfirlitssýningu .
Á einum veggnum eru nokkur af þeim 100 óvenjulegu og ónothæfu verkfærum sem hann sýndi árið 2004 .
Á snúrum hanga fínlegar teikningar , meðal annars af húsum sem mynda kóngulóarvef og af mynstri sem minnir á sprunginn leir .
Frammi við dyr er endurgerð vitans í Nólsey í Færeyjum , sem Heinesen skrifar um .
Þarna eru blýantsteikningar af hálfbyggðum húsum , eins og sáust á sýningu Guðjóns í Ásmundarsal í vetur , á hillu sitja lítil hús sem voru á sýningu í Norræna húsinu fyrir 14 árum og svo standa á stalli tröllvaxin svört tréstígvél .
Þau eru helmingur listaverks þar sem hinn helmingurinn , annað stígvélapar sem hæfir trölli , stendur einhvers staðar á norðurströnd Ástralíu .
" Stundum er betra að hengja verkin upp en troða þeim í kassa , " segir Guðjón .
Guðjón Ketilsson hefur verið áberandi í sýningarflórunni síðustu árin .
Hver sýningin eftir aðra vekur athygli .
Fólk dáist ekki einungis að glæsilegu handbragði tréskúlptúra og teikninga hans , heldur er hugmyndaheimurinn einnig heillandi , óræður og ögrandi .
Síðasta ár var í meira lagi annasamt hjá Guðjóni .
Þrjár einkasýningar og jafn margar samsýningar .
" Það var nokkuð brjálað þetta síðasta ár , því þetta voru allt ný verk , " segir hann .
" En stundum hittist svona á .
Í rauninni er alls ekkert eðlilegt að vera með einkasýningu á hverju ári .
" Síðasta sýningin , Hlutverk , sem var í Ásmundarsal , hlaut ekki síst lof .
Það var sú myndlistarsýning síðasta árs sem myndlistargagnrýnendur Morgunblaðsins minntust helst á í áramótauppgjöri sínu .
Á þeirri sýningu voru nokkrir skúlptúrar þar sem listamaðurinn vann með gömul húsgögn , bækur og lín , en á veggjum voru tvær raðir blýantsteikninga .
Á annarri mátti sjá nýbyggð hús en í hinni uppstillingar með húsgögnum og öðru dóti sem iðulega má finna í geymslum fólks .
Þóra Þórisdóttir gagnrýnandi setti þessa sýningu Guðjóns efsta á lista sinn og sagði sýninguna fallega og tæra , og að hugmyndin um lífsrými mannsins væri " dregin upp á einstaklega næman hátt í formi óskrifaðra blaða og endurunninna antíkmuna , hálfbyggðra heimila og innbúa í geymsluástandi .
" Í lofsamlegum dómi sínum um sýninguna skrifaði Jón B.K .
Ransu að á sýningunni hefði mátt merkja vangaveltur um hlutföll og mannslíkamann , skynja mætti samhengi líkamans við rými og grunnformin .
Gagnrýnandinn sagði marga fleti á sýningunni drepa á samtímanum en hann gerði handbragð Guðjóns að lokum að umfjöllunarefni : " Sýningin mundi einfaldlega ekki virka án svo vandaðra vinnubragða og raun ber vitni , þar sem gildi handverks og hugmyndalegs inntaks vegur jafnt hvað með öðru .
Þau hlutföll skipta sköpum .
" Hlutirnir eru eins og líkami fólks " Ég byrjaði í rauninni á þessum teikningum árið 2007 , en það var í allt öðru samhengi , " segir Guðjón og brosir þegar ég spyr að því hvort teikningarnar af hálfbyggðu húsunum hafi verið viðbrögð við framkvæmdagleðinni í hinu meinta góðæri .
" Þegar dró nær sýningunni fór ég samt að velta því fyrir mér í hvaða samhengi fólk myndi setja þessi verk .
Þeim mun víðari sem skírskotanir verkanna eru , því betra .
Ég var að hugsa um margt .
Líkingin við líkamann er auðvitað nærtæk .
Á vinnslustiginu kallaði ég húsin meira að segja táninga , en á því tímabili ævinnar fær fólk hlutverk í lífinu og er til í sinni tærustu mynd , sem hrein og klár form .
Í kringum táningana getur allt verið í óreiðu , stillansar og ófrágengin svæði , en fyrir miðju er þetta skýra form .
" – Hvað þá með hina teiknuðu seríuna , myndirnar af uppstillingum hluta úr geymslum ? " Það er þetta dót sem fylgir manninum .
Þegar fólk flytur notar það iðulega tækifærið til að henda drasli og flytur bara það sem er því kærast .
Þetta eru oft mjög persónulegir hlutir – og þetta er um leið líf mannsins .
Hlutirnir eru eins og líkami fólks .
Í þessum teikningum er ég líka að vísa í listasöguna .
Húsin eru bæði módernísk og mínimal .
Formið er látið nægja , það er ekkert skraut , og hlutirnir í geymslunum hafa vísun í kyrralífsmyndir .
Ég var til dæmis að velta ítalska málaranum Morandi fyrir mér , og þörf fólks til að raða öllu .
Að hlutir tali saman sín á milli .
" Guðjón hefur iðulega unnið út frá listasögunni í verkum sínum og útfært á persónulegan hátt .
" Ég vitna oft í listasöguna af því að menn hafa gegnum söguna verið að leita svara við sömu spurningum og við erum að spyrja í dag .
" Hann tekur sem dæmi kunna röð verka sem hann sýndi fyrir tíu árum , þar sem hann gerði lágmyndir út tré eftir klæðum í gömlum málverkum .
" Varðandi þessi verk var mjög eðlilegt að leita í listasöguna , því ég var að hugsa um galdurinn í þeirri hálfu vídd sem lágmyndin er .
Lágmynd er tvær og hálf vídd , ekki tvívídd en heldur ekki þrívídd , heldur liggur þar á milli .
Gegnum söguna hafa menn verið að leika sér með og rannsaka þessar sjónhverfingar .
" – Þú valdir þér klæði úr málverkum og útfærðir í tré .
Verk sem þessi hljóta að kalla á gríðarlega vinnu .
" Jú .
Ég byrja að vinna verkin í teikningum .
Þar liggur mikil vinna að baki áður en ég byrja að vinna í tréð .
" – Þú leggur mikla áherslu á handverkið í verkunum .
Er það þér alveg eðlislægt ? " Já , ég held það sé raunin .
Þetta er þessi máti við að vinna .
Þetta er bara vinnumáti ...
" – Ertu með fullkomnunaráráttu ? Guðjón hristri höfuðið og hlær .
" Nei .
En mér finnst gott að vinna hægt – á ferðalaginu gerast óvæntir hlutir .
" Guðjón byrjaði myndlistarferilinn ekki í vandvirknislegum skúlptúrum heldur var hann í nýlistardeild í MHÍ .
" Þar var heilmikil gerjun , mikið rætt um að hugmyndin ætti að koma á undan efninu , og við vorum ekki hrifin af því að verja dýrmætum tíma í að læra handverk sem við kæmum svo kannski ekki til með að nota .
Svo fór ég í skúlptúrnám í Kanada og það hafði einnig talsverð áhrif á mig .
Ég gekk í Myndhöggvarafélagið þegar ég kom heim og var að vinna í alls kyns jarð- og umhverfisskúlptúra , hitt og þetta , en svo fór ég að vinna í tréð og síðan hefur þetta þróast einhvern veginn .
Mér finnst í raun að ég hafi aldrei tekið neina ákvörðun um ferilinn .
" Hann hlær .
" Ég berst bara með vindinum .
" Á síðustu árum hefur Guðjón haldið margar eftirminnilegar sýningar og hann viðurkennir að á þessum tíma hafi hann fundið einhvern hrynjanda , einhvern takt .
" Ég hef verið í ferli sem mér líður vel í og það smitast vonandi yfir í verkin .
Þó ég segi þetta þá er ég alltaf nagandi efins .
Ég veit aldrei alveg hvað ég er að gera , efast sífellt um það sem ég er að setja fram ...
" Vinnur með það sem hann þekkir best Á sýningunni Fyrirgefðustytturnar í Borgarbókasafninu í fyrra , sýndi Guðjón postulínsstyttur sem hann hafði brotið og límt saman aftur , og einnig blýansteikningar af englastyttum .
Hvaðan komu þessir englar ? " Stundum koma allskyns uppbrot í það sem maður er að gera , verkefni þar sem mér finnst ég vera á hálum ís en þarf að keyra áfram .
Þessar postulínsstyttur eru dæmi um það .
Þessi verk kviknuðu af minningu um það þegar ég var strákur og braut svona styttu sem mamma átti og reyndi af veikum mætti að líma hana saman aftur .
Það varð uppspretta þessara stytta .
Ég braut helling af svona postulínsstyttum og límdi þær saman á afkáralegan hátt .
Við þetta fengu þær nýtt hlutverk .
Urðu svolítið " öðruvísi fallegar " .
Eins er það með húsgögnin sem ég sýndi í Ásmundarsal ; þau fengu nýtt hlutverk .
Nýtt líf .
Þessir hlutir vísa alltaf eitthvert út fyrir sig .
Hlutur er aldrei " bara " hann sjálfur .
Ég notaði bækur í skúlptúra í Ásmundarsal en bækur eru augljóslega hlaðnar skírskotunum.En þær eru líka hversdagslegt fyrirbæri sem við röðum – rétt eins og við röðum hlutum í geymslum , " segir hann .
Á veggnum í vinnustofunni hanga nokkur af þessum sérkennilegu en tilgangslaus verkfærum sem Guðjón hefur gert .
Er þetta fagurfræðilegur útúrsnúningur ? " Kveikjan að þessum verkum var sú að ég hef alltaf mjög gaman af því að heimsækja byggðasöfn .
Þar rekst maður oft á þessa hluti , verkfæri sem eru afskaplega falleg en maður veit ekkert hvað á að gera við þau .
En þau eru hlaðin merkingu og búa yfir sögu – rétt eins og gamalt fólk – og eru falleg í sjálfu sér .
" Þegar ég spyr Guðjón að lokum að því hvort hann sé tré-listamaður , segir hann að sér sé ekki vel við að vera dreginn í dilka .
" Ég er samt skúlptúristi og vinn þrívíða hluti ; það segir eitthvað um mig .
Ég enda samt oft á því að vinna í tréð , að vinna með það sem ég þekki best .
" Eftir annasamt ár við sýningahald hér heima , verður Guðjón talsvert á faraldsfæti í ár .
Hann tekur þátt í samsýningu íslenskra myndlistarmanna sem verður sett upp á tveimur stöðum í miðvesturríkjum Bandaríkjanna og er einnig þátttakandi í norrænu sýningarverkefni , I Vesterveg , sem er samstarf listamanna frá Íslandi , Noregi , Hjaltlandi og Færeyjum , og verður sýningin sett upp í öllum þessum löndum .
Fyrsta sýningin opnar í Bergen í febrúar .
Þar sýnir Guðjón fjóra skúlptúra af vitum , og teikningar að auki .
Þá mun hann dvelja í Rómarbústaðnum á Ítalíu í mánuð í vor .
Bók um ferilinn væntanleg Guðjón Ketilsson myndlistarmaður er fæddur árið 1956 .
Eftir nám við Myndlista- og handíðaskóla Íslands , þar sem hann var í nýlistadeild , sótti hann framhaldsnám við Nova Scotia College of Art and Design í Kanada .
Síðan þá hefur Guðjón verið í Myndhöggvarafélaginu .
Á síðustu þremur áratugum hefur Guðjón haldið hátt á þriðja tug einkasýninga og tekið þátt í fjölda samsýninga , heima og erlendis .
Á síðasta ári var hann enn virkari við sýningahald en endranær , en þá hélt hann þrjár einkasýningar : í sýningasal Borgarbókasafns , í Safnasafninu og í Listasafni ASÍ , en myndlistargagnrýnendur Morgunblaðsins völdu þá síðastnefndu sýningu ársins í uppgjöri blaðsins um áramót .
Þá tók hann einnig þátt í þremur samsýningum á síðasta ári .
Við afhendingu viðurkenninga úr Listasjóði Dungal á dögunum var tilkynnt að næsta bók í seríu Listasjóðsins og Crymogeu um íslenska samtímalistamenn yrði um Guðjón .
" Það verður heilmikið verkefni en afskaplega spennandi , " segir hann .
