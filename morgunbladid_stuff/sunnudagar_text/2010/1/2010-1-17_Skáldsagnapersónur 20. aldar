Áhugavert uppgjör við bókmenntasögu 20. aldar er að finna í skemmtilegri bók sem ber hið einfalda heiti Books , og Cassell í Bretlandi gefur út .
Þar leggja 30 alþjóðlegir bókmenntagagnrýnendur , háskólamenn , verðlaunahöfundar , skáld og sérfræðingar hönd á plóginn og velja merkustu bækur , höfunda og skáldsagnapersónur 20. aldar .
Það hlýtur að gleðja íslenska bókmenntamenn að Halldór Laxness er talinn meðal merkustu rithöfunda aldarinnar og sagt er að persónur hans kalli á samúð lesenda um leið og kaldhæðnisleg fyndni einkenni þær .
Merkar dægurhetjur Góður hluti bókarinnar fjallar um það sem álitsgjöfum þykir vera áhrifamestu skáldsagnapersónur 20. aldar .
Þar vekur hið ósnobbaða viðhorf álitsgjafanna nokkra athygli því þeir viðurkenna hiklaust áhrifamátt svokallaðra afþreyingarbókmennta á menningu og hugmyndafræði 20. aldar .
Þannig ratar Drakúla á listann , enda hefur hann einstakt lag á að rísa upp og minna á sig .
Mannætan Hannibal Lecter fær líka um sig sérstakan kafla .
Þarna er einnig Sherlock Holmes , sem hefur fyrir löngu öðlast sjálfstætt líf , og enn berast til hans bréf stíluð á heimilisfang hans , 221B Baker Street í London , þar sem bréfritarar óska eftir aðstoð hans við að leysa hin ýmsu mál .
Hercule Poirot fær einnig nafn sitt letrað í þessa bók enda komst andlátsfrétt hans á forsíðu New York Times .
Það mun vera í eina skiptið sem dagblað hefur birt forsíðufrétt um andlát sögupersónu .
Önnur sögupersóna Agöthu Christie , Miss Marple , kemst einnig í bókina og sömuleiðis hinn góðkunni Rebus sem Ian Rankin hefur gert ódauðlegan .
Og James Bond , frægasti spæjari heims , er vitanlega á sínum stað .
Scarlett O ' Hara , kvenhetjan úr Á hverfanda hveli , er ógleymanleg og Bridget Jones er næstum jafn fræg .
Þær eru þarna báðar og svo vitaskuld hinn óviðjafnanlegi Jeeves , sköpunarverk P.G .
Wodehouse .
Fyrsta ofurhetjan Persónur barnabóka eru fjölmargar taldar meðal lykilpersóna bókmenntasögunnar .
Þar ber að nefna Pétur Pan , sem neitar að verða fullorðinn .
Svo skiptir engu þótt einhverjir hæðist að bjartsýni Pollýönnu , hún er af álitsgjöfunum talin meðal áhrifamestu persóna bókmenntasögunnar .
Og það á sömuleiðis við um Mary Poppins .
Lína langsokkur , sem gat séð um sig sjálf , fær þá umsögn í bókinni að hún sé sönn femínistahetja og kemst auðveldlega á lista yfir áhrifamiklar skáldsagnapersónur .
Harry Potter gleymist vitanlega ekki .
Ekki má svo heldur gleyma Tarzan sem var kannski fyrsta ofurhetja 20. aldarinnar .
Bærinn Tarzana í Kaliforníu heitir eftir honum og er einn af örfáum bæjum í heiminum sem kenndur er við skáldsagnapersónu .
Zorro , verndari hinna fátæku , kemst sömuleiðis á listann .
Táningur og góðmenni Fjölmargar sögupersónur svokallaðra fagurbókmennta fá umfjöllun í bókinni .
Þar má nefna Jósef K úr Réttarhöldunum eftir Kafka , Lennie úr Mýs og menn eftir Steinbeck og Briony Tallis úr hinni stórkostlegu skáldsögu Ians McEwans , Friðþægingu .
Ekki er hægt að taka saman bók eins og þessa án þess að nefna frægasta táning bókmenntasögunnar , Holden Caulfield úr Bjargvættinum í grasinu .
Þar er líka eitt mesta góðmennið sem ratað hefur í skáldsögu , Atticus Finch úr To Kill a Mockingbird eftir Harper Lee , en siðferðisstyrkur lögfræðingsins hættir aldrei að vekja aðdáun þeirra sem lesa bókina .
Hin alræmda Lolita fær sína umfjöllun en hún var sköpunarverk Vladimirs Nabokovs og þótti svo siðlaus að íbúar bæjarins Lolita í Texas íhuguðu að breyta nafni bæjarins eftir útkomu bókarinnar .
Nathan Zuckerman , persónan sem Philip Roth hefur notað margoft í skáldsögum sínum , er nefndur til sögu og Coleman Silk út The Human Stain eftir sama höfund kemst einnig á blað .
Ótal fleiri persónur koma við sögu í stórskemmtilegri bók en við lestur hennar rifjast upp orð Oscars Wilde sem sagði að eftir lestur góðra skáldsagna fyndist manni að eina raunverulega fólkið væri það sem hefði aldrei verið til .
