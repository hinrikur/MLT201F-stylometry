Þetta hefur verið okkar hjartans mál heillengi , " segir Steinunn Þorvaldsdóttir sem hefur ásamt söngkonunni Ragnhildi Gísladóttir gefið út bók um þorrann .
En þetta er ekki bara bók , heldur hafa þær einnig búið til margháttað skraut til að lífga upp á skammdegið , frumsamið þorralög og skapað nýjan lífsstíl , að minnsta kosti einn mánuð á ári .
Skreytingar á þorranum Steinunn starfar við almannatengslafyrirtækið Efli , auk þess sem hún kennir líkamsrækt hjá Dansrækt JSB , en hefur áður gefið út bækur undir dulnefninu Eyvör Ástmann : Kúnstina að kyssa og Gildi nærklæðanna .
Með Eyvöru varð til ný fræðigrein , svonefnd nærfræði , og bókmenntagreinin nærbækur .
Og víst er að í meðförum þeirra Steinunnar og Ragnhildar færist viss dulúð yfir þorrann , ástleitni og munúð býr undir , en að sama skapi græskulaust gaman og holl rækt við sagnaarfinn .
Þangað eru skreytingarnar á þorranum sóttar , hannaðar af Ragnhildi og Steinunni , stundum í samstarfi við aðra , en þeim er ætlað að vera sambærilegur burðarás fyrir þorrann og trjágreinarnar fyrir vorið og grenið fyrir jólin .
Undirstaðan er harðfiskurinn sem rís eins og þurrkað blóm eða grein úr vasanum á eldhúsborðinu þennan eftirmiðdag í janúar , skreyting sem lyktarinnar vegna er búin til úr snæri .
Og þegar nánar er að gáð sér blaðamaður sviðahausa í plasthúðaða strigadúknum á borðinu , en Jón Örn Arnarsson , eigandi fyrirtækisins Margt og merkilegt , útfærði mynstrið í þremur borðdúkum .
Og á trogi með kertum , sem eru rauðgul eins og rófustappa , hafa þorraréttirnir verið mótaðir úr tröllaleir og málaðir eftir því .
Þannig vilja þær færa þorrann aftur inn á íslensk heimili .
" Við höfum fengið tvær blómakonur okkur til fulltingis , Ragnhildi Fjeldsted í Dansi á rósum og Nönnu í Breiðholtsblómum , og þær ætla að selja fyrir okkur bækur og skreytingar .
En við erum líka með föndurleiðbeiningar í bókinni , þannig að hver getur sett sitt mark á þorrann , " segir Steinunn .
Það var upp úr þorraföndrinu sem hugmyndin að bókinni kviknaði hjá Ragnhildi og Steinunni .
" Þá fórum við að velta fyrir okkur hvernig matarmenningin skapaðist , " segir Steinunn .
" Mjöl og salt var af skornum skammti og þess vegna beittu Íslendingar súrsunaraðferðinni og brauðið var harðfiskurinn .
Eftir því sem við köfuðum dýpra áttuðum við okkur betur á mikilvægi þess að Íslendingar ræktuðu og bæru virðingu fyrir sínum sérkennum .
" Hí , hí , súrsaðir hrútspungar Ragnhildur er búin að hella upp á ljúffengt te og kaffi , veitingarnar þannig að blaðamaður fyllist valkvíða , og sest nú með okkur í fallegri risíbúðinni í Vinaminni , í Mjóstræti .
" Viðhorf okkar til þorrans breyttust og fór úr því að vera hí hí , súrsaðir hrútspungar , yfir í það að við veltum fyrir okkur hvernig maturinn var gerður og sækja uppskriftir , sem aldrei hafa verið birtar fyrr en núna , " segir Ragnhildur .
" Það eru til dæmis hvergi leiðbeiningar um það hvernig maður hanterar punga , " segir Steinunn .
" Það þótti svo dónalegt , " skýtur Ragnhildur inn í .
" En við erum með ítarleg viðtöl um það við Jóhannes frá Múlakaffi og konu sem tekur ekta punga og sker í gleraugu , " heldur Steinunn áfram .
" Og við birtum myndir af pungum frá nýju sjónarhorni .
" " Það er Björk Leifsdóttir sem súrsar punga , " segir Ragnhildur og bendir á mynd úr bókinni máli sínu til stuðnings .
" Þarna sérðu gleraugun , tvö eistun þarna .
Það var talað um pungsneiðar , sem eru ekkert annað en eistu .
" Ragnhildur og Steinunn bera þjóðháttadeild Þjóðminjasafnsins vel söguna , en þar fundu þær margvíslegan fróðleik um þorrann .
" Þar rákumst við meðal annars á frásögn gamallar konu , sem sagði ekkert varið í þessar eistnaklessur sem boðið væri upp á núna og vildi almennilega punga , " segir Ragnhildur .
Og kveðjan sem einn viðmælenda í bókinni fær í upphafi þorrans frá fjölskyldunni er alltaf sú sama : " Ertu búin að bíta í pung ? " Hoppað í annarri skálminni En víðar var leitað fanga , svo sem í Sögu daganna eftir Árna Björnsson .
" Þar er tíundaður sá siður húsbóndans , að morgni fyrsta dags þorra , að hoppa í kringum húsið í annarri skálminni og helst ekki í nærbuxum , " segir Steinunn .
– Er það löglegt ? verður blaðamanni á að spyrja .
" Við förum ekkert út í það – aðalatriðið er að vera þjóðlegur ! " segir Steinunn .
" Og jafnvel þótt nútímamaðurinn sé í tímaþröng , þá á hann ekkert að láta það stöðva sig .
Hann getur alveg farið einn hring og jafnvel tekið símafund í leiðinni .
" – Þetta myndi setja svip á bæjarlífið ! " Já , þetta væri skemmtilegt , " segir Ragnhildur .
" Menn eru orðnir svo spengilegir eftir að hafa verið í ræktinni í mánuð .
Það væri gaman að sjá marga hoppa saman í kringum heila blokk , kannski Krummahólana ? Það mætti jafnvel efna til keppni í fjölbýlishúsum eða í götum .
Það væri gríðarlega skemmtilegt .
" Gríma úr vorlambsskinni Í bókinni er frásögn manns frá Norður-Múlasýslu , sem rifjar upp þorrablót frá upphafi síðustu aldar , en þá mætti Þorri sjálfur í salinn og er honum svo lýst , að hann hafi verið " grímubúinn frá toppi til táar með langan staf í hendi og heilsaði fólki dimmri röddu og sagðist Þorri vera nefndur og væri hér kominn .
" Og nánari lýsing á búningnum fylgir : " Þetta var hnjásíður stakkur úr hörðum gærum og sneri ullin út .
Gríman var úr vorlambsskinni , ullin út , mikið skegg úr gráu hrosstagli sem breiddi sig yfir bringuna niður í beltisstað .
Stór prjónahúfa með skúf eða skotti .
" Steinunn og Ragnhildur fengu Þórunni S. Sveinsdóttur til að búa til búninginn , sem sýndur er í bókinni .
Víst er að þeir verða óþekkjanlegir sem klæðast búningnum .
Og kannski má segja að þetta fullkomni hefðirnar á þorranum , þorrasveinar bætist við skreytingarnar og matarmenninguna .
En víðar er leitað fanga í bókinni , meðal annars í frásögn manns frá Meðallandi um miðbik 19. aldar , sem sagði að húsfreyjan hefði jafnan farið út til að bjóða þorrann velkominn og biðja þess að hann yrði sér og sínum ekki of grimmur .
Í þá frásögn er titill bókarinnar sóttur .
" Þetta finnst mér flott afstaða , " segir Ragnhildur .
" Hún er reiðubúin að bjóða erfiðleikum birginn , sem lýsir styrkleika hennar , þó að hún beri óttablandna virðingu fyrir þorranum .
" Steinunn bætir við : " Svo býður hún honum inn .
Hún vill hafa það skemmtilegt , ekki mæðast , þó að erfiðleikar steðji að .
" " Við megum ekki gleyma því , að það þarf ekki peninga til að skreyta og hafa það kósí , " klykkir Ragnhildur út með .
Veittu okkur skaðlausa tíð Allt verður Ragnhildi Gísladóttur að lagi , eins og landsmenn þekkja vel .
Og þorrinn er þar ekki undanskilinn .
Nú þegar er komið í spilun á útvarpsstöðvum lagið " Velkominn þorri ! " , en Steinunn semur textann við lag Ragnhildar .
Það er óður til húsfreyjunnar sem gengur út fyrir og býður þorrann velkominn : Velkominn Þorri .
Vertu ekki grimmur .
Veittu okkur skaðlausa tíð .
Þótt þú sért svalur , þungur og dimmur , þá skal ég vera þér blíð .
Þegar þorrinn gengur í garð verður svo tekið til flutnings annað þorralag , Þorrinn er kominn , um Þorrann eins og honum var lýst í gærunum , og er það vel fallið til flutnings á mannamótum .
Bæði lögin eru í bókinni með einföldum gítargripum .
" Þetta eru fjögurra hljóma lög með einföldustu hljómum á gítar , " segir Ragnhildur .
" Það ættu allir að geta sungið þessi lög .
" 