Éric Rohmer ( 1920-2010 ) , vantaði aðeins 3 mánuði upp á nírætt er hann lést í vikunni sem leið .
Að auki var hann sívinnandi afkastamaður sem var ekki aðeins einn af fremstu leikstjórum Frakka á öldinni sem leið , heldur fjölhæfur menningarfrömuður .
Hann var einn af frumkvöðlum frönsku nýbylgjunnar , einn af höfundum auteur -kenningarinnar ; blaðamaður og gagnrýnandi við Cahiers de Cinema , svo nokkuð sé nefnt .
Líkt og félagar hans , Chabrol , Truffaut og Goddard , var Rohmer gagnrýnandi og að lokum ritstjóri við Cahiers ( 1957-63 ) , en sleit sig ekki frá blaðamennskunni fyrr en félagar hans voru farnir að vekja alþjóðlega athygli sem leikstjórar og handritshöfundar .
Rohmer vakti fyrst athygli utan heimalandsins undir lok 7. áratugarins með Ma nuit chez Maud ( ´ 69 ) , sem var m.a. tilnefnd til nokkurra Óskarsverðlauna .
Hún var fyrsti hluti þríleiks , sem þær lokuðu : Le fenue de Clare – Clare ´ s Knee ( ´ 70 ) og L ' amour l ' après-midi – Chloe in the Afternoon ( ´ 72 ) .
Þetta eru jafnframt frægustu verk leikstjórans .
Líkt og Chabrol og Jacques Rivette , félagar hans í nýbylgjunni , var Rohmer einstaklega úthaldsgóður og sendi frá sér myndir fram undir nírætt , inn á milli umtalsverð og forvitnileg verk .
Hann hlaut Gullna ljónið í Feneyjum árið 2001 fyrir framlag sitt til kvikmyndanna .
Rohmer byrjaði ekki að leikstýra fyrr en kominn undir fimmtugt , samt náði hann að gera um 50 myndir og verða einn umtalaðasti og persónulegasti leikstjóri Frakka eftirstríðsáranna .
Bestu verkin eru flokkuð í hópa af leikstjóranum , sem kallaði þá " Sex siðferðilegar sögur " ; " Gamanmyndir og orðskviði " og " Sögur af árstíðunum fjórum .
" Verk hans þóttu einstaklega menningarleg og gagnrýnd af mörgum fyrir að vera ekki " filmísk " sakir einfaldra og hógværra klippinga og hreyfinga tökuvélanna .
En þær eru jafnframt stílrænar og slípaðar .
Sæbjörn Valdimarsson 