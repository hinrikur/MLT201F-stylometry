Oft er talað um vestræna menningu sem einn suðupott .
Sú er alls ekki alltaf raunin ; oft sýður í pottunum sínum á hvorri hellunni .
Þetta mátti glögglega sjá nú um hátíðirnar , þegar stórblöð beggja vegna Atlantshafs , í Bandaríkjunum og í Bretlandi , fjölluðu um ævisögu Hergés , The Man Who Created Tintin eftir Pierre Assouline , sem kom út í Frakklandi árið 1996 en var fyrst nú að koma út á ensku .
Ég var það heppinn að vaxa úr grasi á þeim árum þegar Tinni fór að tala íslensku , í einstaklega snjallri þýðingu Lofts Guðmundssonar .
Hugprúði blaðamaðurinn og hundurinn hans hafa fylgt mér síðan ; þessar 24 ( vissulega misgóðu ) sögur Hergés eru felldar kirfilega í hornstein æskuminninganna .
Tinni öðlaðist heimsfrægð á árunum eftir seinni heimsstyrjöldina .
Ekki skipti máli hvaða tungumál börn töluðu , eða hver bakgrunnur þeirra var , þau nutu þess að ferðast með þeim Kolbeini kafteini til Syldavíu , Tíbet og myrkra mánafjalla .
Nema börnin í Bandaríkjunum .
Þar héldu ofurhetjur Tinna utan við landhelgina .
Þetta sást glögglega þegar Hergé , skapari hetjunnar , lést árið 1983 .
Á meðan gjörvallur frönskumælandi heimurinn laut til að mynda höfði í sorg – allar myndir í dagblaðinu Liberation daginn eftir voru úr Tinnabókunum , hvort sem um auglýsingar eða fréttamyndir var að ræða – þá birtist örstutt dánarfregn í The New York Times , 182 orð .
Og enn virðast Bandaríkjamenn ekki ná því hvað Tinni hefur verið mikilvægur félagi ungmenna á öllum aldri , um allan heim .
Gagnrýnandi The New York Times , sem fjallar um ævisögu Hergés , hæðist til að mynda að hugleiðingum Assoulines um 20. öldina sem " öld Hergés " .
Hann vill halda fram sínum hetjum , spyr hvort þetta hafi ekki frekar verið öld Mikka músar eða Batmans – eða Barts Simpsons .
Bætir svo við : " Þó ég kunni líka að meta Tinna , þá myndi ég ekki einu sinni gefa honum áratug .
Eitt eða tvö ár væru í lagi , við hlið annarra ekki svo merkilegra , eins og Zonker Harris eða Fantastic Four .
" Nei , Bandaríkjamenn hafa aldrei náð Tinna .
Þeirra er heimur ofurhetjanna .
Okkar hetja ferðast um heim sem við þekkjum og gerir þann heim betri .
Bresku gagnrýnendurnir eru sammála um það .
En hvað með skapara Tinna , Hergé ? Hann átti sér vissulega ekki flekklausa fortíð .
Vann til að mynda í skjóli nasista í seinni heimsstyrjöldinni og var að auki illa við börn .
Allir þeir sem fjalla um þessa ævisögu eru þó sammála um það að hann var snillingur í frásagnartækni myndasagna – meira að segja rýnir The New York Times segir hann snýta þeim bandarísku hvað það varðar .
