Arnór Atlason hefur komið inn í landsliðið af fítonskrafti á Evrópumótinu eftir erfið meiðsli .
Hann er markahæstur með 32 mörk og er gjarnan sá sem tekur af skarið á ögurstundu , en var á báðum áttum fyrir mótið um hvort hann ætti að gefa kost á sér .
Nú stendur hann á krossgötum með liði sínu í Danmörku , þarf að spýta í lófana til að ljúka BS-námi á næstu mánuðum og svo hlakkar hann til að fá fjölskylduna heim til Kaupmannahafnar .
Lífið er makindalegt hjá Arnóri Atlasyni á herbergi 525 á Marriott-hótelinu í Linz þegar blaðamaður nær tali af honum á háttatíma .
Þetta er að kvöldi fimmtudags eftir sætan sigur á Norðmönnum , þar sem Arnór átti stórleik og skoraði tíu mörk úr tólf skotum .
Og fyrsta spurningin lýtur að því , hvers vegna allt gangi upp hjá landsliðinu , sem ekki hefur tapað leik á Evrópumótinu .
" Eigum við ekki að segja að það sé staðfesting á því að Ólympíuleikarnir voru engin heppni , " svarar hann glaður í bragði .
" Við erum bara með helvíti gott lið og gaman að sjá að við sýnum smástöðugleika .
" – Hvað myndirðu segja að hafi breyst ? " Kannski bara þetta skref sem við stigum , að ná árangri og vita hvað þarf til þess .
Það þýðir ekkert að vera bara sáttur við að ná árangri , það verður að gera það að lífsstíl – að vera alltaf sólgnari og sólgnari , að ná í meira og meira .
Nú hefur okkur tekist það , við vitum hvað til þarf , og það er munurinn á okkur og Norðmönnum ; þeir hafa aldrei komist í undanúrslit .
" – Þú hefur komið sterkur inn í landsliðið á mótinu ! " Ég hef átt erfitt tímabil upp á síðkastið , verið meiddur í hnénu og fór í stóra aðgerð í mars .
Það er þriðja aðgerðin á hnénu .
Ég er að koma mér hægt og rólega í gang aftur , til dæmis hef ég næstum ekkert farið aftur fyrir miðju hjá FCK í ár .
Ég hef sparað hnéð , bara spilað sóknina í vetur og ekki spilað mjög mikið .
Ég var þannig séð á báðum áttum um hvort ég ætti að gefa kost á mér , var ekki viss um að hnéð myndi halda .
En það er frábært að ég hef ekkert fundið til í hnénu , þó að ég hafi ekki spilað nálægt því svona mikið með félagsliðinu í vetur .
Ég bjóst ekki við að það myndi ganga svona vel .
" – Hvaða þýðingu hefur það fyrir þig ? " Ég vonast til þess að þessi hnémeiðsli séu úr sögunni og maður geti bara haldið áfram með ferilinn .
Það er gott að fá staðfestingu á því að ég þoli svona mót og vel það .
" – Þú spilar í Danmörku – hversu sterk er danska deildin ? " Deildin er mjög góð .
Það eru fimm til sex frábær lið í deildinni , við erum með eitt af bestu liðunum .
Ég spila því með góðu liði , þó að það sé ekki frá Þýskalandi .
Mér líður einfaldlega frábærlega í Kaupmannahöfn og þannig hefur það verið í þrjú og hálft ár .
En nú er ákveðinn vendipunktur .
Það er verið að yfirtaka FCK .
Ég var búinn að framlengja samninginn til tveggja ára , en eftir yfirtökuna get ég séð til hvort samningurinn færist yfir á nýja liðið , sem heitir AGK og spilar líka í Kaupmannahöfn , eða hvort ég leita á önnur mið .
" – Bíður sú ákvörðun þín eftir mótið ? " Ég hugsa ekki um þetta núna , " segir hann ákveðið .
" En ég ætla að setjast niður eftir mótið með forráðamönnum AGK og sjá hvaða markmið þeir hafa sett sér .
Kannski vilja þeir mig ekki einu sinni í liðið .
Þetta er lítið lið , sem var að koma upp um deild , en það er með stóran kall á bak við sig , Jesper Nilsen , sem er líka með puttana í Rhein-Neckar Löwen , þar sem Óli , Guðjón Valur og Snorri Steinn spila .
En allir samningarnir fara yfir til AGK og það situr í manni að spila með erkifjendunum .
" – Þetta verður að teljast óvenjulegt .
" Það er ýmislegt hægt með peningum greinilega .
En mér líður frábærlega í Kaupmannahöfn .
Og ef ég færi yfir til AGK væri ég enn að spila í frábæru liði .
Ég hef prófað að spila í Þýskalandi og það togar ekkert sérstaklega í mig , ekki nema eitthvað mjög skemmtilegt tækifæri kæmi upp í hendurnar á mér .
" – Þú ert fjölskyldumaður .
" Ég á þriggja ára strák og kærustu , Guðrúnu Jónu Guðmundsdóttur .
Þau eru akkúrat núna búin að vera í hálft ár heima á Íslandi , því hún ákvað að byrja í lögfræði .
Svo ég hef verið einsamall í Kaupmannahöfn , en ég vona að þau komi sem fyrst eftir EM til Kaupmannahafnar .
" – Þú ert þá eins og vængbrotinn fugl ? " Algjörlega , eins og höfuðlaus her ! En ég er að klára námið mitt og reyni bara að nota tímann í það .
" – Hvað ertu að læra ? " Ég er að klára BS í viðskiptafræði frá Háskólanum á Akureyri í vor .
Ég á reyndar að vera löngu byrjaður á lokaverkefninu , ætlaði að hefjast handa strax eftir áramót , en það hefur vægast sagt gengið hægt .
Þannig að það verður stress í febrúar og mars að klára BS-ritgerðina .
" – Um hvað ætlarðu að skrifa ? " Það er ekki alveg fast í hendi , " segir hann og hlær .
– Hvað heillar svona við Kaupmannahöfn ? " Það er frábær staður , maður þekkir glás af fólki , fjölskyldulífið er dásamlegt , leikskólinn frábær , okkur líður mjög vel þar .
Danmörk er þægileg fyrir Íslendinga – það er stutt heim .
" – Eins og þjóð veit er pabbi þinn Atli Hilmarsson , sem áður spilaði með landsliðinu .
Berið þið saman bækur ykkar ? " Ég heyri ekkert mikið í honum á milli leikja .
Hann hringir af og til og tékkar á stöðunni .
En við erum í góðu sambandi og jú , auðvitað hlustar maður á öll ráð frá honum .
Ekki spurning .
Það er bara gott að eiga áhugasaman föður , sem hefur náttúrlega gengið í gegnum þetta allt saman .
Það er gott að fá álit hjá einhverjum sem situr heima í stofu .
Ég held að hann sé að koma um helgina , ætli að hjálpa okkur í gegnum þetta um helgina ! " – Þið eruð ekki líkir leikmenn ? " Nei , ég held ég sé þyngri leikmaður og meiri skriðþungamaður en hann var .
Hann var ekkert mikill um sig , en hann var frábær skytta og meiri langskytta en ég , hoppaði eins og frægt var , sveif og sveif og sveif , og lagði hann í hornið .
Það er meiri þungi í mér .
" – Þú líkist kannski móður þinn meira sem handboltamaður ? " Já , mamma var víst efnileg í boltanum líka , en þurfti að hætta snemma útaf hnémeiðslum .
Ætli ég hafi ekki bara fengið hnén hennar , veit ekki meir .
" – Svo eru yngri systkin þín efnileg ? " Þorgerður Anna litla systir gerir það gott í handboltanum undir stjórn pabba .
Hann treystir greinilega engum nema sjálfum sér til að stýra okkur fyrstu árin í meistaraflokki þar sem hann þjálfaði mig líka fyrstu árin í KA .
Hún er líka ung komin í kvennalandsliðið og vonandi að hún nái að vinna sér inn fast sæti þar .
Davíð Örn bróðir minn spilar fótbolta með Víking og stendur sig vel .
Það er gott hjá honum að fara í fótboltann svo við höfum nú einhvern til að sjá um okkur á seinni árum ! " – Þú spilaðir líka fyrir Alfreð Gíslason hjá Magdeburg .
" Ég fór til Magdeburgar þegar ég var tvítugur , en þar fékk ég í raun aldrei mikinn séns svo að skiptin til FCK voru mér lífsnauðsynleg .
" – Ég hef tekið eftir því , að á krítískum tímapunktum í leikjum , þá hikarðu ekkert við að taka af skarið .
" Nei , ef vel gengur , þá er engin ástæða til að breyta út af , þó að það sé undir lok leiksins .
Auðvitað þarf maður að hugsa betur um skotin sín og sjá til þess að þau komist í markið .
En við setjum upp ákveðin leikkerfi , og ef maður verður varnarsinnaður , þá ganga þau ekki upp – sóknarleikurinn fer í kaos .
Þannig að við verðum allir að spila eins og lagt er upp með .
" – Þú ert 25 ára og samt talarðu eins og þú sért hokinn af reynslu ! " Já , ég hef upplifað margt .
Ég fór snemma til Magdeburgar og þetta er sjötta árið í atvinnumennsku .
Ég hef lært mikið , tekið þátt í fullt af úrslitaleikjum og meistaradeildarleikjum , og unnið titla með liðinu mínu í Danmörku .
Svo eru landsleikirnir farnir að nálgast hundrað .
Maður lærir af þessu .
Mér finnst ég njóta þess að hafa farið snemma út og þroskast snemma sem leikmaður .
" – Og ný kynslóð er farin að banka á dyrnar .
" Já , við erum þrír úr okkar unglingalandsliði , ég , Ásgeir og Björgvin , sem urðum Evrópumeistarar árið 2003 , og Aron og Ólafur spila með unglingalandsliðinu sem er núna að ná góðum árangri á heims- og Evrópumótum .
Við spilum ekki á þessu landsliði endalaust og það er mikilvægt að nýir menn taki við keflinu og fái að kynnast þessum stórmótum .
Aron hefur tekið heilmikinn þátt og það vegur þungt – maður býr að reynslunni .
Ég veit það vel , því ég fór 21 árs til Túnis og þetta er fimmta stórmótið mitt .
" – Logi hefur alveg verið hvíldur .
" Við eigum hann inni .
Það er aldrei að vita nema hann komi sterkur inn .
Það er gott að eiga einn mann sem er óþreyttur og getur hjálpað til í lokin .
" Ekki alltaf í sömu sokkunum Ekki gefst mikill tími til að hugsa um annað en handbolta á Evrópumótinu , en þó eiga strákarnir sínar stundir á milli stríða .
" Þá er maður bara í rólegheitum , spásserar um borgina , les bók , horfir á bíómyndir í tölvunni eða á hina leikina í sjónvarpinu , " segir Arnór .
" En umfram allt verður maður að hugsa vel um sig , næra sig almennilega , fara í nudd og til sjúkraþjálfara .
Við erum með frábært teymi , nuddara , sjúkraþjálfara og lækni .
Svo verjum við miklum tíma í fundi , að skoða andstæðinga okkar og okkur sjálfa .
Það gefst því ekki mikið frí á þessum mótum .
" Hann segist hafa verið með Ásgeiri Erni í herbergi frá því þeir voru saman í unglingalandsliðinu .
" Ég hef eytt fleiri nóttum með Ásgeiri en konunni minni árið 2010 ! " – Þannig að það er kært með ykkur ? " Já , það skiptir miklu máli að eiga góðan herbergisfélaga .
Oft þarf að drepa tímann og við erum orðnir sjóaðir í því .
" – Hvaða bók ertu að lesa ? " Ævisögu Bobs Knights , körfuboltaþjálfara í Bandaríkjunum .
" – Ertu líka góður í körfu ? " Nei , ég get ekki neitt í körfubolta .
En það er gaman að lesa sér til um þessa frægu þjálfara .
" – Áttu þér önnur áhugamál ? " Ég byrjaði í gítartímum með tveimur strákum í liðinu í haust ! Svo nú reyni ég að spila á gítar við lítinn orðstír .
" – Ertu hjátrúarfullur fyrir leiki ? " Nei , í raunninni ekki .
Ég var það á árum áður .
Ef mér gekk vel í leiknum , þá reyndi ég að gera það sama daginn eftir , en það er liðin tíð .
Og ég er ekkert alltaf í sömu sokkunum eða sömu nærbuxunum .
" 