Ein vinsælasta leikjatölva heims er Nintendo DS-lófatölvan , en alls hafa DS-tölvur selst í ríflega 110 milljónum eintaka .
Fyrsta tilbrigði af henni kom á markað í nóvember 2004 , það næsta , DS Lite , í júní 2006 og svo kom þriðja útgáfa hennar , DSi , kom á markað seint á síðasta ári , en eini eiginlegi keppinautur hennar er PSP tölvan frá Sony þó farsímar séu margir orðnir býsna leikjatölvulegir .
Ein helsta nýjungin við DS var að á vélinni eru tveir skjáir og annar þeirra snertiskjár , en með tímanum hefur ýmislegt bæst við , nú síðast stærri skjáir ( 3,25 " ) , nettenging og tvær myndavélar .
Það hefur líka sitthvað horfið – nú er ekki lengur hægt að spila GBA-leiki .
Myndir og meira Myndavélarnar eru ekki ýkja öflugar , 0,3 milljóna díla , en auka notagildi vélarinnar umtalsvert svo ekki sé meira sagt því það má lengi leika sér með myndirnar því með fylgja einföld forrit til að skæla þær og beygla á óteljandi vegu , en það er líka hægt að láta vélina skeyta sjálfa ýmsu inn á myndirnar og þannig getur hún til dæmis greint hvar skeyta á inn á andlitsmynd yfirskegginu af Wario um leið og myndin er tekin , bæta við svínsnefi eða álíka .
Það er líka hægt að leika sér með hljóð á tölvunni , taka upp hljóð eða hljóðbúta og sýsla með þá , breyta hraða eða tónhæð , en síðan er hægt að vista breytt hljóð í vélinni eða á minniskorti .
Með fylgja ýmis hljóð , til að mynda gelt og hljóð úr Mario-leikjum sem hægt er að skeyta inn í eigin upptökur .
Helstu breytingarnar á vélinni , að myndavélunum frátöldum , eru á stýrikerfinu og mikið lagt upp úr því að hægt sé að sýsla með myndir og tónlist .
Eins og getið er þá styður tölvan þráðlaus netsamskipti og því hægt að tengjast leikjasjoppu á vegum Nintendo ef vill , en þar er hægt að kaupa sér leiki og sækja hugbúnað .
Með því að sækja sér sérsmíðaðan vafra fyrir vélina er meira að segja hægt að komast á netið með vélinni og skoða vefsíður .
Nýja vélin er nokkuð nettari en forverinn , DS LIte , og heldur þynnri , en líka aðeins breiðari , en rafhlöðuending hefur minnkað sem kemur varla á óvart í ljósi þess að skjáirnir hafa stækkað .
Þess má svo geta að til er enn ein DS-útgáfa ; Nintendo DSi XL , sem er , eins og nafnið gefur til kynna , umtalsvert stærri en DSi enda eru skjáirnir mun stærri : 4,2 " .
arnim@mbl.is 