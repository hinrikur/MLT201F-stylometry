Allt bendir til þess að Geir Sveinsson , fyrrverandi landsliðsfyrirliði í handbolta , taki sæti í borgarstjórn Reykjavíkur fyrir hönd Sjálfstæðisflokksins eftir kosningar í vor .
Hann hefði viljað sjá meiri endurnýjun á lista flokksins og segir áhyggjuefni hversu erfitt sé fyrir nýtt fólk að koma sér á framfæri í stjórnmálum hér á landi .
Halló ! " Það er kona sem svarar í farsíma Geirs Sveinssonar þennan mánudagsmorgun .
Góðan dag .
Orri Páll Ormarsson heiti ég , blaðamaður á Morgunblaðinu .
Er þetta ekki hjá Geir Sveinssyni ? " Jú , jú , þetta er einkaritarinn hans , " segir röddin á línunni og hlær dátt .
Ekki fer milli mála að hér er á ferðinni eiginkona Geirs , Jóhanna Vilhjálmsdóttir .
Er kappinn ekki við ? " Jú , en hann getur ekki talað við þig .
" Nú ? " Það er ekkert persónulegt .
Hann er bara kominn með svo svæsna barkabólgu að hann kemur ekki upp orði .
" Aumingja maðurinn ! Fyrir milligöngu Jóhönnu er viðtali samt komið í kring síðar í vikunni – að því gefnu að Geir endurheimti málið í tæka tíð .
Það gengur eftir .
" Þetta var svakalegt .
Ég vaknaði bara svona um morguninn , " segir Geir þegar fundum okkar ber saman þremur sólarhringum síðar .
Hann er ennþá svolítið hás en brattur að öðru leyti .
Bæði sáttur og ósáttur Geir var í sviðsljósinu um liðna helgi þegar hann gaf kost á sér í annað sætið í prófkjöri Sjálfstæðisflokksins í Reykjavík .
Hann hafnaði í því sjötta .
Fyrstu viðbrögð hans voru vonbrigði .
Skyldi hann ennþá sjá málið í því ljósi eftir að hafa haft nokkra daga til að melta niðurstöðuna ? " Ég er bæði sáttur og ósáttur .
Það er auðvelt að sjá niðurstöðuna frá báðum hliðum .
Það hafa margir haft samband við mig eftir prófkjörið og óskað mér til hamingju .
Þeirra á meðal Kjartan Magnússon borgarfulltrúi sem benti mér á að fáir hefðu náð betri árangri í prófkjöri flokksins í borginni í fyrstu atrennu .
Mér þótti ákaflega vænt um þetta símtal frá Kjartani .
Sagan segir að þetta sé öruggt sæti í kosningum og fyrir það er ég þakklátur .
Mig vantaði heldur ekki mörg atkvæði til að ná fimmta sætinu .
Skoði ég málið í því samhengi get ég ekki annað en verið sáttur .
Hitt er annað mál að ég stefndi á annað sætið og barðist um það við fjóra aðra frambjóðendur .
Þeir höfnuðu allir fyrir ofan mig .
Það eru vonbrigði .
Ég er samt sannfærður um að ég lagði mína baráttu rétt upp , ég hefði bara getað gert aðeins betur .
Þess vegna er ég ósáttur .
" – Er það ekki bara gamla góða keppnisskapið ? " Jú , ekkert annað , " segir Geir og brosir .
– Hver er tilfinningin þegar þú horfir á heildarmyndina ? " Þegar ég horfi á heildarmyndina má ég vel við una í minni fyrstu atrennu .
Það er ekki auðvelt fyrir nýtt fólk að komast að í borgarstjórn , einkum þegar svona margir sitjandi fulltrúar gefa kost á sér .
" Fjölbreytni af hinu góða – Þótti mönnum þú of djarfur að stefna á annað sætið ? " Sumum .
Öðrum ekki .
Kannski hefði ég fengið aðrar viðtökur hefði ég sóst eftir fjórða til fimmta sæti .
Þá hefði ég hins vegar getað lent neðar á listanum .
Ég held ég hafi gert rétt með því að stefna á annað sætið .
" – Hvers vegna bauðstu þig fram ? " Framboð mitt er fyrst og fremst tilkomið vegna einlægs áhuga á borgarmálum .
Ég held að fjölbreytni sé af hinu góða og það hefur lengi verið hávær krafa um endurnýjun í flokknum .
Ég átti satt best að segja von á því að fleira nýtt fólk gæfi kost á sér að þessu sinni og hefði að ósekju viljað sjá tvö ný nöfn í hópi sex efstu á listanum .
Þá er ég að hugsa um kosningarnar í vor .
Ætli það séu ekki aðallega þau vonbrigði sem spegluðust í mínum fyrstu viðbrögðum .
" – Ertu með þessum orðum að gagnrýna störf núverandi borgarfulltrúa flokksins ? " Í raun ekki .
Flokksmenn hafa sagt sinn hug og fulltrúarnir sem gáfu kost á sér til áframhaldandi setu í borgarstjórn fengu flestir hverjir góða kosningu .
Jórunn dettur að vísu aðeins niður en aðrir geta vel við unað .
Hanna Birna fékk mjög góða kosningu í fyrsta sætið og Gísli Marteinn vann að mínu mati góðan varnarsigur .
Júlíus Vífill og Kjartan geta líka verið sáttir .
Þá fékk Þorbjörg Helga næstflest atkvæði allra frambjóðenda , þannig að ekki þarf að kvarta undan hlut kvenna í þessu prófkjöri .
" – En ...
" Eins og ég sagði áðan .
Ég hefði viljað sjá aðeins meiri endurnýjun , meiri ferskleika á listann .
" – Hvert er markmið flokksins í kosningunum ? " Draumastaðan er að fá átta menn kjörna og þar með hreinan meirihluta en ætli raunhæft markmið sé ekki að verja þessa sjö sem flokkurinn hefur .
" – Rætt hefur verið um að nýr leiðtogi framsóknarmanna í borginni , Einar Skúlason , komi til með að leiða flokkinn til vinstri , nái hann á annað borð kjöri .
Hver er þín tilfinning fyrir því ? " Mér finnst alls ekki sjálfgefið að myndaður verði vinstrimeirihluti komi upp sú staða að Einar verði í oddaaðstöðu .
Þvert á móti hefur gengið vel í tíð núverandi meirihluta og ekkert óeðlilegt að það samstarf haldi áfram .
" – Verður ekki að teljast ólíklegt að þið myndið meirihluta með Samfylkingu eða Vinstri grænum ? " Í sögulegu samhengi er það ekki líklegt en annað eins hefur nú gerst í pólitík .
Við megum heldur ekki gleyma því að ráðhúsið er annar vettvangur en Alþingi .
Í mínum huga er lykilatriðið að gefa sér ekki niðurstöðu fyrirfram .
" – Hver eru brýnustu verkefnin í borginni ? " Það er mjög mikilvægt og algjör undirstaða alls annars að halda vel utan um fjármál borgarinnar .
Það er sömuleiðis gríðarlega brýnt að borgaryfirvöld leiti allra leiða til að draga úr atvinnuleysinu .
Við búum við 10% atvinnuleysi .
Það er mjög mikið og menn óttast að þessi tala eigi enn eftir að hækka .
Atvinnuleysi er slæmt fyrir sálarlíf fólks , einkum til lengri tíma , auk þess sem það hefur mikinn kostnað í för með sér fyrir samfélagið .
Ég hef þá trú að borgin sé á réttri leið í þessum efnum en það er óhjákvæmilegt að ríkið leggist með á árarnar .
Af öðrum málum nefni ég mál sem snerta okkur á hverjum degi , svo sem fjölskyldu- og skólamál .
Málefni aldraðra sem og fatlaðra .
Það þarf að halda vel og vandlega utan um þá sem minna mega sín .
" – Íþróttir og hreyfing hljóta líka að vera ofarlega á blaði ? " Heldur betur .
Það er hjartans mál að gera betur í þeim efnum í borginni .
Hvers vegna hefur tíðni hreyfistunda í skólum til dæmis ekkert breyst í þrjátíu ár ? Allar rannsóknir benda til þess að fjölga þurfi hreyfistundum barna .
Það kostar ekki mikið að breyta þessu , þetta er fyrst og fremst hugarfarsbreyting .
Það er hins vegar ekki nóg að gera þetta bara í skólunum , foreldrar þurfa líka að vera með á nótunum og taka þátt í þessari hugarfarsbreytingu .
Þar á ég einkum við breytingu á matarræði .
" – Hveturðu börnin þín til íþróttaiðkunar ? " Já , ég vil að þau stundi íþróttir .
Það hefur svo marga kosti , nægir þar að nefna aga , markmiðasetningu , vináttu og hópefli .
Að ég tali ekki um líkamlegt atgervi .
Íþróttaiðkun snýst ekki endilega um að komast á toppinn .
Á endanum verðum við öll afreksmenn á okkar hátt .
" Ekki framlenging á Villa – Hefurðu alltaf verið sjálfstæðismaður ? " Já , faðir minn , Sveinn heitinn Björnsson , var varaborgarfulltrúi fyrir Sjálfstæðisflokkinn í átta ár og ég skráði mig ungur í flokkinn .
Fram að þessu hef ég hins vegar ekki verið virkur í innra starfi hans .
" – Tengdafaðir þinn , Vilhjálmur Þ. Vilhjálmsson , hefur setið í borgarstjórn í 28 ár en dregur sig nú í hlé .
Er það ekki dálítið óvenjuleg staða ? " Ég hef nú aldeilis fengið að heyra það .
Að Vilhjálmur ætli að stjórna áfram gegnum mig og þar fram eftir götunum .
Það er auðvitað fjarstæða .
Ég er engin framlenging af Villa , " segir Geir hlæjandi .
Hann gerir stutt hlé á máli sínu en heldur svo áfram alvarlegur í bragði .
" Ég fer algjörlega fram af eigin hvötum og á eigin forsendum .
Ég reyndi meira að segja markvisst að slíta mig frá Vilhjálmi í kosningabaráttunni .
Ekki vegna þess að mér sé ekki hlýtt til hans , heldur vegna þess að ég vil standa á eigin fótum .
" – En þú hlýtur að hafa leitað til hans meðan á prófkjörsbaráttunni stóð ? " Að sjálfsögðu .
Annað væri óeðlilegt .
Hver myndi ekki leita til tengdaföður síns við þessar aðstæður ? Vilhjálmur býr yfir ofboðslegri reynslu og þekkingu á borgarmálum og það er ekki ónýtt að geta leitað í smiðju til hans .
Auðvitað tölum við saman .
Það er hins vegar hlægilegt að hann ætli sér að stýra mér .
Það myndi ég aldrei taka í mál .
Ekki Vilhjálmur heldur .
" Almenn pólitísk þreyta – Prófkjörsbaráttan var ekki sérlega hörð og þátttakan heldur dræm , ekki satt ? " Það er rétt , það bar lítið á hörku milli frambjóðenda .
Það er líka rétt að þátttakan hefði mátt vera meiri .
Fjöldi þeirra sem greiddu atkvæði skreið þó yfir sjö þúsund sem er ágætt í ljósi þess að menn óttuðust að þessi tala yrði ekki nema sex þúsund .
Ég held ekki að þetta lýsi stöðu Sjálfstæðisflokksins sérstaklega , það er almenn pólitísk þreyta í landinu .
Flokkarnir eiga allir erfitt uppdráttar .
" – Hvernig er fyrir nýtt fólk að koma sér á framfæri í prófkjöri ? " Afskaplega erfitt .
Það er ójöfn keppni að fara á móti fólki sem hefur haft a.m.k. fjögur ár til að sanna sig í starfi .
Sennilega hefur það samt veitt mér forskot að vera þekkt nafn enda þótt það sé fyrir annað .
Það er áhyggjuefni hvernig nýtt fólk á að kynna sig .
Það er til dæmis mjög erfitt að komast í blöðin , þau eru alltaf að gæta jafnræðis .
Það hlýtur að vera eitt af hlutverkum fjölmiðla að vekja athygli á nýju fólki í stjórnmálum ? Þeir sem eru fyrir eiga að fagna því að fá mótframboð og að mótframbjóðendur þeirra séu kynntir sérstaklega .
Það sýnir ákveðinn styrk og sjálfstraust .
" – En þeir gera það ekki .
" Nei , því m iður ekki allir .
Því fékk ég að kynnast í þessu prófkjöri .
Þegar Evrópumótið í handbolta byrjaði um daginn kom stutt viðtal við mig á Stöð 2 , þar sem ég var beðinn að spá í spilin .
Nokkuð sem gerist iðulega þegar stórmót í handbolta byrjar .
Nema hvað ? Núna varð allt vitlaust vegna þess að ég var í prófkjöri .
Öðrum frambjóðendum eða stuðningsmönnum þeirra þótti Stöð 2 sumsé ekki gæta jafnræðis .
Þetta nær ekki nokkurri átt .
" Sömdu um útgjaldaþak – Var framboð þitt dýrt ? " Það fer eftir því hvernig á það er lítið .
Það kostaði á bilinu 1,2 til 1,3 milljónir króna .
Ég mat það svo , meðal annars í ljósi áhugaleysis fjölmiðla , að ég þyrfti að eyða svo miklum peningum .
Sumir eyddu minna .
Raunar gerðu allir frambjóðendur með sér samkomulag þess efnis að þeir myndu ekki verja meira en 1,5 milljónum króna í prófkjörsslaginn .
Við eigum að skila af okkur upplýsingum um fjármál framboðsins um helgina og komi í ljós að einhverjir hafi farið yfir þessi mörk er það miður .
Ég vona að svo sé ekki .
" – Óhætt er að fullyrða að traust almennings í garð stjórnmálamanna sé í sögulegu lágmarki .
Er ekki óðs manns æði að hella sér út í pólitík á þessum síðustu og verstu tímum ? " Það má vel vera .
Ég hitti á dögunum mann sem situr í hverfaráði fyrir Sjálfstæðisflokkinn og hann var ekkert að skafa utan af hlutunum .
" Það koma allir inn með góðan vilja en fara svo beint í sama farið og þeir sem fyrir eru , " sagði hann .
Þetta lýsir ákveðnu vonleysi og ég skil manninn að mörgu leyti .
Ég fullvissaði hann hins vegar um að ég ætlaði ekki í þennan sama farveg og segi það sama við lesendur Morgunblaðsins .
" Mun vinna af heilindum – Hvers vegna eigum við að trúa þér ? " Vegna þess að ég heiti því að vinna af heilindum í þágu borgarbúa næstu fjögur árin .
Að þeim tíma loknum geta kjósendur dæmt mig af verkum mínum .
Ég skal nefna dæmi um mín vinnubrögð .
Daginn fyrir prófkjörið var hringt og þrýst á mig að mæta á Karlakvöld Fylkis .
Hvers vegna ? Vegna þess að þarna voru sjö hundruð manns .
Möguleg atkvæði .
Ég fór ekki , datt það raunar ekki í hug .
Hvers vegna á ég að gera eitthvað sem ég hef aldrei gert ? Og hvers vegna eiga sjö hundruð Fylkismenn að kjósa mig ? Vegna þess að ég mætti á Karlakvöld hjá þeim ? Heiðarleiki er grundvallaratriði í lífinu , í stjórnmálum sem öðru , og við það ætla ég að halda mig .
Það er líka brýnt að fylgja sannfæringu sinni , það er aldrei hægt að gera öllum til hæfis .
Með þetta viðhorf legg ég af stað .
Það verður svo bara að koma í ljós hvort það dugar .
Kannski er ég bara einhver Don Kíkóti ? " Þjóðin stendur í þakkarskuld við mig ! Ekki er hægt að sleppa einum fremsta handboltamanni Íslandssögunnar án þess að spyrja hann út í " strákana okkar " og nýjustu ævintýri þeirra í Austurríki .
" Þetta er einstakt lið sem við eigum í dag , " byrjar Geir nánast áður en spurningin er borin upp .
Bros færist yfir andlitið .
" Eitt það sterkasta í sögunni .
Það verð ég að viðurkenna , " heldur hann áfram hlæjandi en Geir var um árabil fyrirliði í vel frambærilegu landsliði sem hafnaði meðal annars í fjórða sæti á Ólympíuleikunum í Barselóna 1992 .
" Liðið í dag er einstök blanda af hæfileikaríkum leikmönnum og öflugu þjálfarateymi .
Þetta er vel innstillt vél sem hefur hvorki misst leikgleðina né húmorinn .
Þær gerast ekki betri , blöndurnar .
" Spurður um möguleika Íslands um helgina svarar Geir því hiklaust til að liðið hafi alla burði til að fara í úrslit .
" Vandamál íslenska landsliðsins gegnum tíðina hefur verið skortur á stöðugleika .
Nú er hins vegar komið gott mót ofan í gott mót og að sjálfsögðu á liðið að stefna á gullið .
Það hefur oft verið tabú að ræða um þessi markmið vegna þess að menn vilja ekki setja of mikla pressu á sig .
Það er skiljanlegt en á móti kemur að það er sjálfsagt að gera kröfu til liðs sem hefur getuna til að fara alla leið .
Hafandi sagt það verður það enginn heimsendir verði liðið ekki Evrópumeistari .
" Sá sig ekki í starfinu Hann ber sérstakt lof á Guðmund Guðmundsson þjálfara .
" Hann hefur eflst gríðarlega sem þjálfari .
Ekki svo að skilja að hann hafi verið slæmur fyrir , núna hefur honum hins vegar tekist að finna út sína veikleika og losa sig hreinlega við þá .
Þjóðin stendur í þakkarskuld við mig fyrir að hafa ekki tekið starfið að mér á sínum tíma .
" Nú er dátt hlegið .
Sem kunnugt er leitaði HSÍ til Geirs þegar Alfreð Gíslason hætti með landsliðið árið 2008 en að vel athuguðu máli hafnaði hann tilboðinu .
" HSÍ sýndi mér mikið traust en ég sá mig ekki í þessu starfi til lengri tíma litið .
Ég var nýbúinn að eignast barn og annað á leiðinni , auk þess sem ég var búinn að skuldbinda mig í annað starf .
Þetta gekk einfaldlega ekki upp .
" Geir þjálfaði Val um tíma og viðurkennir að hann hafi stefnt í þessa átt .
Þegar á reyndi hentaði starf handboltaþjálfarans honum hins vegar ekki .
" Þetta er kvöld- og helgarvinna sem fellur illa að öllu fjölskyldulífi .
Þetta er heldur ekki vel borgað hér heima .
Öðru máli gegnir um þjálfarastörf erlendis .
Satt best að segja hvarf neistinn á tímabili .
Ég sagði því skilið við handboltann og skellti mér í meira nám .
" Geir iðrast einskis en viðurkennir að hann fái alltaf fiðring þegar stórmót hefjist .
" Handbolti var stór hluti af lífi mínu í langan tíma og líklega losna ég aldrei við fiðringinn .
Ég væri alveg til í að vera í Vínarborg núna .
" Hvaðan kemur þessi dómharka ? Það eru myndir á veggjum , leikföng í herbergjum .
Það leynir sér ekki að börn eru á heimili Geirs Sveinssonar .
Hann staðfestir að hann sé mikill fjölskyldumaður .
Kona hans er Jóhanna Vilhjálmsdóttir , sem lengi hefur starfað við sjónvarp , nú síðast Kastljós Ríkissjónvarpsins .
Þau eiga samtals fimm börn , Arnar Svein 18 ára ( sonur Geirs af fyrra sambandi ) , Önnu Björk 16 ára ( dóttir Jóhönnu af fyrra sambandi ) , Ragnheiði Katrínu 7 ára , Vilhjálm Geir 2 ára og Svein , sem er þrettán mánaða .
Spurður hvort ekki sé líf og fjör á heimilinu svarar Geir með breiðu brosi .
" Svo sannarlega .
" Lengi vel átti hann bara einn son og segir það talsverð viðbrigði að vera á tiltölulega skömmum tíma kominn með fimm börn .
" En þetta er ákaflega gefandi .
" Geir hefur verið þjóðþekktur maður í meira en tvo áratugi en segir það aldrei hafa truflað sig .
" Ég hef verið heppinn .
Ég naut velgengni sem handboltamaður og kannski hefur það hjálpað til .
Ég hef aldrei orðið fyrir neinum óþægindum persónulega .
Kannski breytist það núna þegar maður er kominn út í pólitík ? " Hvaðan fengum við þennan rétt ? Hann staldrar við .
" Mér finnst það komið út fyrir öll velsæmismörk hvernig Íslendingar tala orðið um annað fólk .
Gott dæmi um þetta er unga stúlkan sem tók þátt í forkeppni Júróvisjón um daginn .
Hún var tekin af lífi í bloggheimum .
Fólk er orðið svakalega dómhart .
Hvaðan fengum við þann rétt ? En er ekki rétt að menn byrji á því að taka til í sínum eigin garði áður en þeir ráðast á náungann .
Þetta er helsta ástæða þess að fólk gefur ekki lengur kost á sér í pólitík .
Ég viðurkenni fúslega að illt umtal var einmitt það sem ég setti helst fyrir mig meðan ég var að gera upp hug minn í vetur .
Ég hef engan áhuga á því að vaða leðju og skít .
" Tengdafaðir Geirs , Vilhjálmur Þ. Vilhjálmsson borgarfulltrúi , hefur ekki farið varhluta af illu umtali gegnum tíðina , ekki síst í hinu umdeilda REI-máli .
Geir lítur á það sem víti til varnaðar .
" Maður sá þessar ljótu hliðar á umræðunni í því máli .
Fólk var alltof óvægið í garð Vilhjálms .
Umræðan átti ekki rétt á sér í þeirri mynd sem hún á endanum birtist .
Hvaðan kemur þessi dómharka og gerræðisvald ? " Afdrifaríkt framboð Hann segir umræðuna hafa skollið af nokkrum þunga á sínu heimili .
" Þetta reyndist Jóhönnu mjög erfitt .
Hún er með ríka réttlætiskennd en í ljósi stöðu sinnar sem starfsmaður Kastljóssins hafði hún ekki tækifæri til að tjá sig um málið – fyrr en nú , " segir Geir en eins og fram hefur komið var Jóhanna í hópi starfsmanna sem sagt var upp störfum hjá Ríkissjónvarpinu á dögunum .
Jóhanna gat á sínum tíma ekki tekið þátt í umræðum um borgarmál í Kastljósinu og síðar pólitískri umræðu almennt vegna faðernis síns .
Geir hefur skilning á þessu en segir að persónuleg tengsl inn í pólitík hafi á endanum komið spúsu sinni í koll .
" Það var ekki bara niðurskurður sem réð brottrekstri Jóhönnu , heldur óbeint sú ákvörðun mín að bjóða mig fram til setu í borgarstjórn .
Það fengum við staðfest tveimur dögum fyrir prófkjör .
Við hugsuðum aldrei svo langt að þetta gæti gerst en svo virðist sem Kastljósið hafi ekki lengur getað haldið manneskju sem var bundin með þessum hætti en Jóhanna er ekki ósátt í hjarta sínu .
Hún hafði síðustu mánuði hugsað mikið um að hætta til að láta drauma sína á öðrum sviðum rætast .
Hún er hæfileikarík manneskja og hennar bíða ný og spennandi tækifæri .
" 