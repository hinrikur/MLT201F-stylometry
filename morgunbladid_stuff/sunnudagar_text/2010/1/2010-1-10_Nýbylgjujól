Já ég veit .
Jólin eru löngu liðin .
En nei annars , þau eru ekki löngu liðin ! Þrettándinn var á miðvikudaginn .
Það stóð til að skrifa um þessa merku plötu rétt fyrir jól og ég var meira að segja byrjaður þegar greininni var sópað í burtu vegna auglýsingapláss .
Ég geri því hér með aðra tilraun .
Platan Christmas með nýrokksveitinni Low er ein af þessum sjaldgæfu plötum úr þeirri kreðsunni sem er listrænn sigur .
Alltof oft leggja svipaðar sveitir í jólalög og -plötur á húmorískan hátt ; lögunum er kastað út í grallaraskap ; eins og um sé að ræða aukaafurð sem beri að taka hæfilega alvarlega .
Svo er ekki hér , kannski vegna þess að meðlimir eru strangtrúaðir mormónar .
" Silent Night " er því sungið af auðheyranlegri sannfæringu , heilindum og trúfestu .
" Little Drummer Boy " er aftur á móti breytt í magnaðan seið ; gítarlínur dregnar út og þeim leyft að hanga í loftinu ; ómstríðar og fallegar .
Ótrúlega flott .
Ný frumsamin lög koma þó best út , upphafslagið , " Just like Christmas " með glymjandi sleðabjöllum er ægigrípandi og stuðvænt og lokalagið , " One Special Gift " er angurvært og sorglegt , en fyrst og síðast alveg afskaplega fallegt .
Af átta lögum plötunnar eru fimm þeirra frumsamin , " Blue Christmas " er þriðja tökulagið .
Þessi jólaplata fellur eins og grenitrjáaflís við rass hvað aðrar plötur sveitarinnar varðar ; býr yfir sama lágstemmda sjarma sem hefur aflað þessari gæðasveit aðdáenda um víða veröld .
Umslagshönnun er í þessum sama gír ; snotur og minimalísk og innan í umslaginu segir : " Despite the commerce involved , we hope you will consider this our gift to you .
Best wishes – Mimi , Alana , & Zak .
" Eða : " Þrátt fyrir markaðseðli þessarar plötu , þá vonum við að þú lítir á þetta sem gjöf okkar til þín ...
" Snilld .
Og nú læt ég af skrifum um jólatengdar menningarafurðir í bili .
Ég lofa .
En læt að mér kveða að ári .
Hó hó hó ...
arnart@mbl.is 