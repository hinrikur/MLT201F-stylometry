Margir vita að fátt er betra fyrst á morgnana en gott kaffi , helst espresso , nema ef vera skyldi lýsið .
Kaffið er þó ekki fyrir alla að sögn , því einhvers staðar hefur því verið haldið fram að óléttum konum , hjartasjúklingum og fólki með magasár sé ráðlagt að forðast drykkinn .
Trúi því hver sem vill .
Hinir vinsamlega lesi áfram .
Segja má að ítölsk kaffimenning byggist að miklu leyti á espresso-aðferðinni , sem fundin var upp á Ítalíu um aldamótin 1900 .
Aðferðin sú arna er þannig að þessi tvö dásamlegu hráefni , kaffibaunirnar og vatnið , eru í snertingu í mjög skamma stund en hátt hitastig og mikill þrýstingur tryggir hámarksbragðgæði .
Þessi stutta " návist " gerir það að verkum að óæskileg efnasambönd kaffis leysast síður úr læðingi .
Því hefur þess vegna verið haldið fram að espresso sé hollara en annað kaffi en vísindaleg rök verða ekki birt þeirri fullyrðingu til stuðnings hér og nú .
Ekki er sama hvernig espresso lítur út , en kaffilistamenn á Ítalíu telja það fullkomið – perfetto – ef efst í bollanum , ofan á kaffinu , er þykk , ljósbrún froða .
Kaffið á að vera þykkt og ilmurinn sterkur og góður .
Drykkinn á að bera fram í 4 cl bolla .
Best er að hann sé þröngur neðst en víkki þegar ofar dregur .
Sérfræðingar segja að drykkjarins eigi að njóta í þremur sopum .
Sá fyrsti sé mikilvægastur og þá eigi að láta drykkinn velkjast í munni , til að meta bragðeiginleikana .
Því er oft haldið fram að hálf teskeið sykurs sé nóg til að deyfa náttúrlegan biturleika í góðu kaffi .
Meira gagn geti yfirgnæft önnur bragðeinkenni .
skapti@mbl.is 