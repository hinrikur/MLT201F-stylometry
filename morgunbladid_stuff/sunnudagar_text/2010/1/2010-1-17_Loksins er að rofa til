Forseti Íslands hefur slegið sér upp á synjun ríkisábyrgðarlaganna .
Er þá ekki tekin afstaða til hávísindalegra vangaveltna stjórnmálafræðinga um að synjun myndi þýða að forsetinn yrði að auglýsa eftir vinum í tapað fundið dálkinum .
Vilji forsetans stóð til staðfestingar Þegar áramótaávarp forsetans var sett á filmu um miðjan dag 30. desember sl. var svo sem ekkert nýtt að gerast í Icesave-málinu .
Og er þá ekki átt við skilning Guðbjarts Hannessonar sem telur að í því máli hafi aldrei neitt nýtt gerst .
En þegar tæknimennirnir voru farnir af Bessastöðum og hin hátignarlega umgjörð hafði verið fjarlægð fór forsetinn að búa staðinn undir ríkisráðsfund .
Þar ætlaði hann að undirrita ríkisábyrgðarlögin með vísun í klassíska kenningu sína um gjár , þing- og þjóðarvilja sem nú hefði skyndilega hvelfst í órjúfanlegt faðmlag við hina sögulegu mikilvægu skýringu um mat á afleiðingum .
Og öll þjóðin hafði auðvitað heyrt , ekki bara einu sinni , heldur þúsund sinnum um hinar hræðilegu afleiðingar þess að taka ekki á sig að ósekju skuldir upp á hundruð milljarða króna .
Útsendingin sneri þjóðinni En svo leið dagurinn .
Og það undarlega gerðist að þjóðin fór daginn fyrir gamlárskvöld að horfa á beina útsendingu frá lokaþætti Icesave-málsins .
Málsins , sem stjórnmálafræðingar og fréttamenn höfðu vikum saman fullyrt að allir væru komnir með upp í kok af og yrði bara að afgreiða .
Framkvæmdastjóri Samtaka atvinnulífsins hafði ekki heldur dregið af sér í forsöngvarahlutverki sem Jóhanna og Steingrímur höfðu falið honum í þeim kór .
En allir þessir sjálfumglöðu spekingar vanmátu íslensku þjóðina illilega .
Hún sat sem límd við sjónvarpstækin og henni leist ekki á það sem hún sá .
Undirskriftasöfnun sem var orðin allmyndarleg , en þó ekki meiri en svo að forsetinn ætlaði að kæfa hana í nýju afleiðingakenningu sinni , fór aftur á stað .
Og það mátti heyra hvininn .
Aldrei í sögu slíkra kannana hafði þvílíkur þungi myndast .
Forsetinn var kominn í mikil vandræði .
Hann hafði ákveðið að láta nægja að undirrita lögin á gamlársdag og svo kæmi hin ábúðarmikla fræðilega skýring á nýársdag , afleiðingakenningin , og svo myndu litlu drengirnir í deildinni hans færa hana í búning í spjallþáttum fyrstu vikurnar í janúar .
En forsetinn varð undir skriðunni og þegar farið var að leita að honum fannst hann í áramótaskaupinu .
Það var ljót sjón lítil .
Umsagnaraðilum bar saman um að það væri besta skaup sem lengi hefði verið boðið upp á .
Helmingur þess var látinn gerast á mestu sóðabúllu þjóðarinnar , Bessastöðum á Álftanesi .
Þar áttu helstu svikahrappar landsins sína bækistöð og forsetahjónin gengu um beina .
Þar hafði ríkisfáninn verið dreginn niður og Bónusfáninn var við hún .
Inni var ekki aðeins venjulegt sukk .
Þar voru uppblásnar kynlífsdúkkur , og menn sugu upp í nasirnar eiturlyf og viðbjóð og svo mætti lengi telja .
Bréfritari er sjálfsagt gamaldags , en honum þótti þarna mjög langt gengið .
Dagana á eftir gerði enginn , ENGINN , athugasemd við þá mynd sem dregin hafði verið upp af þjóðhöfðingjasetrinu og af þeim sem þar hafa átt að gæta heiðurs og virðingar þjóðarinnar .
Nær samhljóma lýstu menn yfir ánægju með skaupið .
Þegar allt þetta kom saman í eina mynd var engin spurning hvað forsetinn myndi gera , þrátt fyrir ákvörðun sína frá upptökudeginum 30. desember 2009 .
Hann gat skrifað undir og búið um sig í áramótaskaupinu það sem eftir lifði kjörtímabilsins eða synjað og vonað að fá tækifæri til að feta sig í átt til þjóðarinnar .
Þangað er löng leið , en forsetinn sá að annan kost átti hann ekki .
Óvænt viðbrögð erlendis Viðbrögð íslensku ríkisstjórnarinnar voru jafn skaðleg og vænta mátti .
Fréttamenn hlustuðu furðu losnir ( og eru þá RUV-menn undanþegnir ) á Jóhönnu fara í gegnum langan lestur af endurteknu efni um þrekvirki ráðherranna og svo var hrært saman við til nýjungar ferskum heimsendaspám og smáónotum í forsetann .
Svo fékk þjóðin í tvo daga terrorspuna sjónvarpsstöðvanna og sérhannaða skoðanakönnun , sem var gerð á meðan fréttir um ógnir og skelfingar voru látnar dynja á þjóðinni .
Þessi uppskrift dugði – en bara í tvo þrjá daga .
Þá var hræðsluáróðurinn kominn fram yfir síðasta söludag , fyrr en nokkurn hafði órað fyrir og reyndar komið í hann óbragð og lykt .
Og þá gerðist undrið .
Þessir atburðir afhjúpuðu það sem sífellt fleiri þóttust vita , að aldrei hafði verið talað máli Íslands utan landsteinanna .
Synjun forsetans varð til þess að kastljós fjölmiðla beindist stundarkorn að Íslandi .
Ályktanir ríkisstjórnarinnar frá synjunardeginum skemmdu auðvitað fyrir en svo skildu menn að í þeim var ekki heil brú .
Og þá fóru ótrúlegustu aðilar að fjalla um málstað Íslands .
Þar fóru engir aukvisar .
Þar var enginn sponsoreraður spekingur .
Þar fór ekki fram neinn erindisrekstur .
Og hver var niðurstaða þessara manna ? Hin sama í megindráttum og lesa hefur mátt í ritstjórnargreinum Morgunblaðsins að undanförnu .
Hin sama og komið hefur fram hjá Sigurði Líndal , Stefáni Má , Lárusi Blöndal , Ragnari H. Hall og fjölda annarra lögfræðinga sem hrokagikkirnir í ríkisstjórninni hafa tekið að sér að blása á svo Bretar og Hollendingar þyrftu ekki að gera það .
En " siðferðisskuldbindingarnar ? " Að mati langflestra þeirra sem hafa fordómalaust tjáð sig gegnir sama máli .
Það er með miklum ólíkindum að sjá hve frjór jarðvegurinn hefur allan tímann verið fyrir sjónarmið Íslands og enn meiri furðu og hneykslan vekur þó að þessi jarðvegur hefur ekki verið nýttur .
Ef í hann hefði verið sáð jafnt og þétt hefði uppskeran ekki verið neitt smáræði .
En svo lánlaus hefur þjóðin verið að helstu ráðamenn hennar , sem sífellt básúna um þrotlaus afrek sín , virðast telja sig eiga að tala burt öll sjónarmið , réttlæti og rök sem stóðu með málstað hennar .
Hvar stöndum við núna ? En hver er staðan núna ? Nú horfa menn á einhverja furðufundi þar sem leiðtogar stjórnarandstöðunnar eru látnir ganga á fund hjá Steingrími Sigfússyni , Jóhönnu Sigurðardóttur og Þráni Bertelssyni .
Hvað fer fram á þeim fundum ? Leiðtogar stjórnarandstöðunnar hljóta að fara yfir það hve augljóst sé orðið að ríkisstjórnin hefur hunsað hagsmuni lands og þjóðar mánuðum saman .
Hefur sagt ósatt um viðræður við erlenda starfsbræður , að svo miklu leyti sem efnislegar viðræður hafa átt sér stað .
Utanríkisráðherra , sem að eigin sögn hefur tekið sér stutt frí sem burðardýr forsetans , hafði haft eftir starfsbræðrum í Hollandi og Bretlandi að synjun forseta myndi engin áhrif hafa hjá Alþjóðagjaldeyrissjóðnum .
Nú er annað komið á daginn .
Sigmundur Davíð hefur upplýst eftir samtöl við systurflokksformann sinn að forsætisráðherra Finnlands virðist aldrei hafa fengið nein rök hjá Jóhönnu Sigurðardóttur sem snertu málstað Íslands .
Stjórnarandstaðan verður að krefjast skýringa og koma þeim á framfæri við þjóðina .
Fræðimenn hafa étið kenninguna um " málskotsréttinn " eftir forsetanum .
Slíkur réttur er ekki til .
Ef svo væri að um stjórnarskrárvarinn rétt væri að ræða sem fengi líf með synjun forseta hefði þingið árið 2004 ekki átt annan kost en að framfylgja honum .
Nú eru einnig uppi hugmyndir um að komast hjá kosningum og sömu fræðimenn sem tala um stjórnarskrárvarinn málskotsrétt telja þann kost jafnvel æskilegan .
Þessir fræðimenn ættu þá að hætta að japla á málskotsréttarkenningunni .
Það gildir nefnilega sama reglan um hana og kökuna .
Þú getur ekki bæði átt hana og étið hana .
Ef þetta er málskotsréttur er skylt að viðhafa þjóðaratkvæðagreiðslu , hvað sem hver vill .
Ef málið er hins vega svo vaxið eins og áður var talið , að þingið geti leitað til þjóðarinnar til að hrinda synjun forsetans á lögum þess , getur þingið einnig stöðvað þann feril með því að nema lögin úr gildi .
Næsta skref Þessu bréfi skal lokið með því að halda því fram að efna eigi til þjóðaratkvæðagreiðslunnar .
Þar eigi að fella ólánslögin .
Að þeim felldum standa eftir lög sem samþykktu ríkisábyrgð með því skilyrði að Bretar og Hollendingar höfnuðu ekki tilteknum fyrirvörum .
Þessum fyrirvörum var hafnað .
Með því að synja ólánslögunum frá lokadögum síðasta árs eru því hvor tveggja lögin í raun úr gildi fallin .
Kröfugerðarþjóðirnar geta ekki samþykkt hina gömlu fyrirvara .
Viðbótarsamningarnir fólu í sér höfnun á þeim .
Þegar þetta hefur gerst er hægt að setja niður þverpólitíska samninganefnd .
Fyrr ekki .
Það væri óráð .
