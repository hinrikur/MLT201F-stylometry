Matgæðingurinn Nanna Rögnvaldardóttir valdi þrjár uppskriftir að réttum sem allir þurfa að kunna að elda .
Sjálf fékk hún ekki áhuga á eldamennsku fyrr en hún gat hætt að fara eftir uppskriftum og hvetur fólk til að nýta allan mat sem best og breyta og bæta uppskriftir eftir þörfum .
Hólmfríður Gísladóttir holmfridur@mbl.is Nanna Rögnvaldardóttir ætti að vera öllum kunn , enda annálaður matgæðingur og matreiðslubókahöfundur .
Það var auðsótt að fá hana til að velja þrjár uppskriftir að klassískum réttum sem allir ættu að kunna að elda .
Fyrir valinu urðu lauksúpa , plokkfiskur og pönnukökur .
" Ég vildi bara velja eitthvað einfalt og mjög ódýrt .
Ég hugsaði líka að þetta gæti þess vegna verið þríréttuð máltíð ef fólk vildi .
Ég lærði sjálf að gera plokkfisk og pönnukökur af mömmu þegar ég var unglingur en lauksúpuna lærði ég seinna , byrjaði sennilega að elda hana þegar ég var fátækur háskólanemi enda er laukur ódýrasta hráefni sem til er eiginlega .
Ég gerði tvær útfærslur af plokkfisknum , bæði venjulegan og gratíneraðan .
Plokkfiskurinn er tilvalinn réttur til að breyta eitthvað til .
Ef maður vill gera hann sparilegri eða nota leifarnar er tilvalið að setja hann bara í mót og gratínera .
" Aðspurð hvaða rétti Nanna hafi eldað mest þegar hún var að hefja búskap segir hún það umdeilt .
" Börnin mín fullyrða að þau hafi aldrei fengið neitt nema pylsur þegar þau voru lítil .
Það eru nú reyndar ýkjur hjá þeim , en ég var ekkert voðalega góður kokkur þegar ég var að byrja að búa .
Ég hef alltaf haft áhuga á mat , en það var eiginlega ekki fyrr en ég vissi nógu mikið til að geta sleppt uppskriftunum og farið að elda svona bara upp úr mér sem ég fór að elda góðan mat .
Ætli ég hafi ekki verið orðin þrítug .
Þannig að þó að einhver sé að klúðra eldamennskunni núna þá er engin ástæða til að örvænta .
" Nanna hefur í gegnum árin skrifað ótal matreiðslubækur og má fullyrða að þær hafi komið ófáum byrjendunum að góðum notum í eldhúsinu .
Sjálf er Nanna mikill aðdáandi matreiðslubóka en nálgast þær öðruvísi en flestir .
" Ég elda svo til eingöngu upp úr sjálfri mér .
Ég á náttúrlega mörg hundruð eða þúsund matreiðslubækur , ég er alltaf að lesa uppskriftir .
En það er til þess að fá hugmyndir , ekki til þess að fara eftir þeim .
Meira að segja er það þannig með uppskriftir , sem ég er búin að vera að gera frá því ég var krakki , að ég er alltaf að breyta þeim .
Mér finnst nánast engin uppskrift vera þannig að það megi ekki breyta henni , ég er einmitt alltaf að hvetja fólk til þess að breyta til , prófa eitthvað nýtt .
Bókin sem ég gaf út í fyrra , Maturinn hennar Nönnu , byggist dálítið upp á því að breyta og nota bara það sem er til .
Og eins nota afganga og láta ekkert fara til spillis .
Og nýta allar krukkurnar sem maður á í skápunum .
" Aðspurð hvort ný bók sé á leiðinni segist Nanna vera með ótal hugmyndir í kollinum , mislangt komnar í þróunarferlinu .
" Ég er að gera ýmsa hluti ...
sem geta farið í allar áttir , " segir hún hugsi en hlær svo við .
En á hún sér þá einhvern uppáhaldsmat ? " Nei , " svarar hún ákveðið .
" Fólk heldur oft að ég sé óttalega matvönd eða að það sé ekki hægt að bjóða mér hvað sem er , en ég borða bara það sem fyrir mig er lagt .
Þegar ég er með börnin og tengdabörnin í mat , þá held ég að þau myndu velja kjöt og karrí .
Og það er svona frekar klassískt .
Og þá kemur einmitt að því sem við vorum að ræða varðandi að breyta hlutunum .
Ég er stundum eitthvað að bæta út í en krakkarnir vilja hafa matinn eins og þau hafa vanist honum .
" Plokkfiskur 600 g kartöflur 6-700 g fiskur ( t.d. ýsa eða þorskur ) 1 laukur 40 g smjör 3 msk .
hveiti 400 ml mjólk 1 tsk dijon-sinnep , eða eftir smekk ( má sleppa ) hvítur pipar salt graslaukur eða vorlaukur Kartöflurnar soðnar þar til þær eru meyrar , flysjaðar og skornar í bita .
Vatn hitað að suðu í potti , saltað og svo er fiskurinn settur út í .
Suðan látin koma upp , hitinn lækkaður og fiskurinn látinn sjóða rólega í 4-5 mínútur ( þunn flök ) eða þar til hægt er að losa hann sundur í flögur .
Tekinn upp með gataspaða .
Laukurinn saxaður smátt .
Smjörið brætt í potti og laukurinn látinn krauma í því í um fimm mínútur við fremur vægan hita án þess að brúnast .
Hveitinu stráð yfir , hrært vel og látið krauma í um eina mínútu .
Mjólkinni hellt saman við smátt og smátt og hrært vel á meðan .
Sósan látin malla rólega í um fimm mínútur og hún krydduð með pipar , salti og sinnepi ef vill .
Þá er potturinn tekinn af hitanum , fiskurinn settur út í og hrært rösklega .
Einnig má stappa sósuna með kartöflustappara til að plokkfiskurinn verði sléttari .
Kartöflurnar settar út í .
Ef plokkfiskurinn er mjög þykkur má bæta við aðeins meiri mjólk .
Graslauk eða vorlauk e.t.v. stráð yfir og borið fram með rúgbrauði og smjöri og gjarna grænu salati .
Svo má líka gratínera plokkfiskinn og gera hann að veislurétti .
Þá er hann bara settur í smurt , eldfast form , rifnum osti stráð yfir og hann settur undir grillið í ofninum þar til osturinn er bráðinn og fallega gullinbrúnn .
Lauksúpa með tómötum 800 g laukur 2-3 hvítlauksgeirar 3 msk olía 1 msk herbes de provence , ítölsk kryddjurtablanda eða önnur þurrkuð kryddjurtablanda 1½ l vatn 1 msk grænmetiskraftur 1 dós saxaðir tómatar nýmalaður pipar salt brauðsneiðar rifinn ostur Laukurinn flysjaður , skorinn í helminga eða fjórðunga og síðan í þunnar sneiðar .
Hvítlaukurinn saxaður smátt eða pressaður .
Olían hituð í potti , laukurinn settur út í og látinn krauma við fremur vægan hita án þess að brúnast í um fimm mínútur .
Þá eru kryddjurtirnar settar út í og síðan vatn , grænmetiskraftur og tómatar .
Hitað að suðu , kryddað með nokkuð miklum pipar og salti og látið malla við vægan hita í um 45 mínútur .
Smakkað og bragðbætt með meiri pipar og salti ef þarf .
Grillið í ofninum hitað , brauðsneiðunum raðað á plötu , rifnum osti stráð yfir og bakað þar til osturinn er bráðinn og fallega gullinbrúnn .
Brauðið borið fram með súpunni eða ef hún er borin fram á diskum er ein sneið sett ofan á hvern disk .
Pönnukökur með karamellusósu 4 egg ½ l mjólk 1 tsk vanilludropar 150 g hveiti 2 msk sykur ½ tsk lyftiduft örlítið salt 50 g smjör Egg , mjólk og vanilludropar þeytt saman .
Hveiti , sykri , lyftidufti og salti blandað saman í skál og mjólkurblöndunni hrært saman við smátt og smátt þar til soppan er kekkjalaus og hæfilega þykk .
Smjörið brætt á pönnunni og hrært saman við .
Síðan er dálitlu af soppunni ausið á pönnuna og henni snúið fram og aftur þar til deigið þekur hana alla .
Pönnukakan á að vera eins þunn og mögulegt er .
Ef soppan er of þykk má bæta við aðeins meiri mjólk .
Pönnukakan steikt í hálfa til eina mínútu , þar til hún er gullinbrún .
Þá er pönnukökuspaða rennt meðfram pönnubarminum til að losa um pönnukökuna og henni síðan snúið og hún steikt í fáeinar sekúndur á hinni hliðinni .
Hvolft á disk eða borð og næsta pönnukaka steikt .
Bornar fram með sykri eða með rjóma , sultu eða t.d. karamellusósu og pekanhnetum .
Karamellusósa 100 ml rjómi 100 ml hrásykur eða púðursykur 75 g smjör Allt sett í pott , hitað að suðu og látið sjóða í nokkrar mínútur , þar til sósan er gullinbrún .
