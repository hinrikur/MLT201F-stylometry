Það vakti athygli örfárra vakandi fréttamanna að vinstri grænum var um um megn að ræða ríkisábyrgð á Icesave á flokksráðsfundi sínum á dögunum .
Þótti sumum það til marks um vandræðaganginn hjá VG að þeir eyddu drjúgum hluta umræðna og ályktunarplássi í tal um votlendi og hagsmuni fugla sem því tengjast .
Það var ekki góður samanburður , því þetta umræðuefni á gjarnan heima á slíkum fundi , hvort sem menn ræða ríkisábyrgðarmálið eða ekki .
Morgunblaðið hefur verið ákafablað um skógrækt allt frá dögum Valtýs Stefánssonar á þessu blaði til nútímans .
Þegar Valtýr hóf baráttuna hér í blaðinu og ýmsir aðrir annars staðar litu margir á slíka menn sem sérvitringa eða hálfgerða vöntunarmenn veruleikaskyns .
Þeir berðust fyrir einhverju sem aldrei yrði með glýju í augum yfir monti manna , sem héldu bókhald um landnámið á skinn , og vildu halda því að komandi kynslóðum , að landið hefði verið viði vaxið á milli fjalls og fjöru þegar Ingólfur , Hallveig og það fólk leit það fyrst augum .
Nú á allra síðustu áratugum er ekki lengur deilt um að hér má víða stofna til lunda nýrra skóga , þótt enn sé langt í landnámslandslagið .
Það mun hafa verið Jón Gunnar Ottósson sem benti á að tímabært væri orðið við ákvörðun um hvar plöntum væri holað niður að horfa til hagsmuna mófugla og annarra slíkra .
Var þessu fremur illa tekið og því haldið fram að nóg væri enn plássið og ef illa færi kæmu bara aðrir fuglar og ekkert verri með skógunum , þegar þeir yxu þúfum , grasi og loks mönnum yfir höfuð .
En ráð Jóns Gunnars eiga örugglega fullan rétt á sér og engin ástæða er til að draga að huga að þeim sjónarmiðum og beinast þau í engu gegn þeim sem vel vilja gera við skógræktarmenn , sem staðið hafa sig vel .
Og votlendið má heldur engan tíma missa , svo síst má finna að því ef stjórnmálaflokkar álykta um slík mál , um hávetur , og það þótt mikil rifrildismál , sem mikla þýðingu hafa , séu uppi .
Af hverju þagði flokksráð VG um Icesave ? Það að Vinstri grænir skuli ekki hafa fjallað um Icesave hefur ekkert með þessi þörfu mál að gera .
Ályktunarleysið um það er himinhrópandi og þarf engan samanburð við annað .
Það sýnir að málið er svo þrúgandi fyrir flokkinn að það er meðhöndlað eins og fjölskylduharmleikur hér fyrr á árum .
Þá var ekki rætt svo börn og aðrir heyrðu til að húsbóndinn væri að missa vinnu vegna vínáfergju , þá var jafnvel þagað til eilífðarnóns um að fjölskyldumeðlimur hefði fengið berkla , þótt hann ætti enga skömm af því .
Þetta voru bannorð , launhelgar sem lá við útskúfun ef datt út úr heimilismanni .
Steingrímur hótaði borgarastyrjöld ef Icesave yrði borgað ! Auðvitað er á flokksráðsfundi VG margt manna sem muna langt fram sumir hverjir og kannski næstum allir sem muna helstu stefnumál flokksins sl. tvö ár eða svo .
Það klingir í eyrum þeirra margra að Steingrímur Sigfússon sagði fyrir aðeins ári síðan , að það yrði borgarstyrjöld í landinu , ef skattborgurum yrði ætlað að borga Icesave .
Nú segist hann hafa haft ónógar upplýsingar þá .
Það hlýtur að teljast nokkuð vel við haft að efna til borgarastyrjaldar í landi án þess að hafa kynnt sér tilefnið sæmilega áður .
En Steingrímur hefur vissulega bætt ráð sitt síðan þetta var , því hann hefur á fárra vikna fresti nú í tæpt ár tilkynnt þjóðinni hvílík ótrúleg ósköp myndu ganga yfir hana eftir fáeina daga ef Icesave yrði ekki afgreitt nánast þegar í stað .
Lausleg talning bendir til að heimsendir hafi orðið 14 sinnum á Íslandi á síðasta ári vegna Icesave samkvæmt áreiðanlegum heimildum Steingríms .
Og eru þá ekki talin með þau skipti sem Steingrímur hefur ekki sagst vilja hugsa þá hugsun til enda hvað gerðist ef Icesave yrði ekki samþykkt það og það sinnið .
Nú skal ekki gert lítið úr þessu , því það er ekkert sem bendir til að Steingrímur hafi hugsað þetta mál til enda , frá því að hann hótaði borgarstyrjöld ef menn borguðu Icesave og þar til hann var orðinn naglfastur á hinum séríslenska heimsendi ef ekki yrði borgað .
Bréfritari getur varla hugsað þá hugsun til enda hvað muni gerast ef Steingrímur J. ákveður einhvern tímann að hugsa málið til enda , því að það hlyti að minna óþægilega á ýlfur sem menn muna úr barnsminni þegar upptrekktri spunakonu var loks sleppt lausri á gólfið , því svo margir uppsafnaðir hringir skoðana hafa síðustu 12 mánuði lokast inni í þeim búk .
Fréttnæmasta tillagan Það var þó eitt atriði , sem í senn var skynsamlegt og fréttnæmt af flokksráðsfundi Vinstri grænna .
Þar var orðuð og flutt sú tillaga , að ákvörðun um umsókn að Evrópusambandinu yrði þegar dregin til baka .
Steingrímur fékk þessari tillögu breytt í það form að þingflokkur Vinstri grænna myndi áfram standa með aðildarumsókninni en auðvitað á sínum eigin forsendum sem væru þær að vera á móti henni .
Þessi afgreiðsla er þannig að það er langt handan við öll mörk að gera grín að henni .
Fréttatilkynning um að þeir Karíus og Baktus styddu baráttu stjórnar Tannlæknafélagsins , en þó eingöngu á sínum forsendum , lyti sömu lögmálum .
Það er bara ljótt að hafa slíkt í flimtingum .
Auðvitað er það svo að Steingrímur telur ( ranglega ) að Samfylkingin færi strax úr stjórn ef slík ályktun yrði samþykkt .
Burtséð frá því að það væri hið þarfasta mál , þá er ekkert sem bendir til þess .
Allar hótanir Samfylkingar um stjórnarslit hafa verið blístur út í bláinn .
Fjórir stjórnarþingmenn skoruðu á forsetann að stöðva lög sem ríkisstjórnin sem þeir styðja var nýbúin að láta samþykkja .
Ef Samfylking hefði meint eitthvað með sínum hótunum væri hún farin , því með þessu ákalli fjögurra þingmanna til forsetans var þingmeirihluti ekki lengur til staðar .
En þess utan er það svo að hinar ótrúlegu óbilgjörnu kröfur sem Bretar og Hollendingar gera eru gerðar í skjóli þess að þeir trúa ályktun Alþingis um að Ísland vilji í ESB .
Þess vegna sé hægt að nota þann ímyndaða vilja til að berja á Íslendingum .
Raunverulegur þingvilji stendur ekki að baki þessari umsókn .
Það sannaði að minnsta kosti hinn sérkennilegi flokksráðsfundur Vinstri grænna .
Um leið og Evrópuþjóðunum verður þetta ljóst , rennur upp fyrir þeim , að þær hafa ekkert heljartak á íslensku þjóðinni .
Samfylkingin hefur ekki fjallað neitt efnislega um Icesave-málið svo furðulegt sem það er .
Jóhanna Sigurðardóttir veit bersýnilega ekki nægjanlega vel um hvað málið snýst , enda er bréfum hennar um það efni til kollega sjaldan svarað með nokkrum efnislegum hætti .
Þingflokkur Samfylkingarinnar virðist hafa tekið þá trú , að það megi semja um tóma vitleysu í Icesave , því það komi aldrei að skuldadögunum ! Þegar Ísland verði gengið í ESB verði þeir sem fyrir þeim klúbbi ráða svo himinglaðir að fá gáfuðustu þjóð alheimsins um borð að þeir muni þegar gefa eftir allar þær Icesave-skuldir sem út af standa .
Þessar ótrúlegu skýringar hefur bréfritari fengið frá furðumörgum úr þessum ranni .
Og svo er horft framan í mann og heiðríkjan skín úr hverjum andlitsdrætti .
Slík uppljómun hefur oft sést við önnur og háleitari tækifæri en stjórnmálalega tilbeiðslu .
Þetta er eina skýringin sem fengist hefur á því að Samfylkingunni er sama þótt 65 prósent þjóðarinnar hafi skömm á því sem hún er að gera .
Þetta er einnig skýringin á því undarlega háttarlagi að ræða ríkisábyrgðarmálið aldrei efnislega þannig að hönd á festi .
Auðvitað eiga Sjálfstæðisflokkur og Framsóknarflokkur þegar sjálfstraust þeirra fer vaxandi á ný að taka fast undir með þeim sem fara að þessu leyti fyrir ríkjandi sjónarmiðum hjá Vinstri grænum .
Þá fyrst kemst eitthvert vit í stjórnmálalega umræðu á Íslandi .
