Ég var löngu búin að ákveða að nota taubleiur áður en ég átti dóttur mína sem er í dag tveggja og hálfs árs .
Sonur minn er að verða ellefu ára og þegar hann var ungbarn hvarflaði taubleiunotkun aldrei að mér , " segir Hlín Ólafsdóttir taubleiuframleiðandi .
Hlín vissi lítið sem ekkert um taubleiur fyrir þremur árum og hafði hugsað sér að notast við venjulegar gasbleiur og plast .
Hlín átti ekki í vandræðum með að finna bleiurnar en plastið fann hún hvergi .
Hún leitaði því á netinu og segir að þá hafi opnast fyrir henni nýr taubleiuheimur .
" Ég keypti að ég held í fyrstu allar tegundir sem til voru á markaðnum og þá bara eina bleiu af hverri tegund .
Ég sá fljótt hvað það var sem mér fannst gott við hverja bleiu og hvað var slæmt .
Það var svo af einskærri forvitni sem ég ákvað að prófa að sauma sjálf bleiu .
Ég hafði aldrei saumað áður , skoðaði leiðbeiningamyndbönd á netinu og sat tvö heil kvöld við að setja teygju í eina bleiu .
Ég var síðan fljót að komast upp á lagið og átti allt í einu fullt af bleium sem ég fór að sýna á spjallsíðum .
Þar bað ein mamman mig að sauma fyrir sig og svo byrjaði þetta að spyrjast út og í dag anna ég varla eftirspurn , " segir Hlín .
Sérsniðnar bleiur fyrir hvert barn Nafnið Montrassar vekur eitt og sér athygli en hvers vegna skyldi Hlín hafa valið þetta nafn ? " Nafnið kom mjög fljótt upp .
Mig langaði einfaldlega að barnið mitt væri með flottari bleiu en börn annarra mæðra í kringum mig .
Ég var svo mikill montrass og langaði til að monta mig af rassi dóttur minnar .
Ég valdi alltaf sérstaklega flottar bleiur fyrir veislur og var ekkert að fela mig þegar ég var að skipta á henni .
Það er eiginlega ómögulegt að hún skuli vera hætt með bleiu í dag , " segir Hlín og hlær .
Það sem gerir Montrassableiurnar sérstakar er að hver og einn getur hannað sínar bleiur .
Boðið er upp á sérsniðnar bleiur fyrir grönn og þykk læri og einnig er í boði fjölbreytt úrval af ytra og innra byrði , bæði að útliti og gerð .
" Í innra byrði er ég með það sem kallast apaskinn , sem er efni sem ég mæli mjög mikið með .
Ég er líka með flís og lífrænt bambusefni og svo hef ég aðeins verið að prófa mig áfram með íslensku ullina .
Hversu mikið hún stingur hefur verið til vandræða en ég er þó ekki búin að gefast upp , " segir Hlín .
Ásamt því að sinna Montrössum er Hlín grafískur hönnuður og tekur hún að sér ýmis hönnunartengd verkefni , hún er líka deildarstjóri á leikskóla og með tvö börn .
Það er því óhætt að segja að Hlín sitji ekki auðum höndum .
Í fyrra hlaut hún styrk frá Atvinnumálasjóði kvenna og notaði hann til að kaupa sér nýja saumavél .
Hlín segist vera uppfull af hugmyndum tengdum bleiugerð og barnafötum en vantar meiri tíma til að útfæra þær .
Áhugasamir geta kynnt sér taubleiur Hlínar á heimasíðunni montrassar.net .
