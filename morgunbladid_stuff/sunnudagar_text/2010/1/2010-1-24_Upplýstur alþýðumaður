Í enskri sögu eru fáir eins áberandi og umdeildir og Hinrik áttundi og þá ekki bara fyrir kvennamál hans og konurnar sex , heldur líka aðskilnaðinn frá páfavaldinu , stofnun ensku biskupakirkjunnar , sem skýrir að miklu leyti stöðu Englands í evrópsku samhengi síðustu alda .
Um Hinrik áttunda hafa verið skrifuð ótal leikrit , skáldsögur og ljóð .
Sagnfræðirit skipta hundruðum og eins hafa verið gerðar kvikmyndir , söngleikir og sjónvarpsþættir um veldistíð hans og ýmislegt henni tengt .
Enn eru menn að ; með umtöluðustu bókum Bretlands á nýliðnu ári voru bækur um eiginkonur Hinriks og menn honum handgengna .
Ein þeirra , Wolf Hall , hlaut Booker-verðlaunin , helstu bókmenntaverðlaun Breta .
Wolf Hall er eftir breska rithöfundinn Hilary Mantel sem hefur skrifað nokkrar bækur um ýmis efni , skáldsögur , smásagnasöfn og sjálfsævisögu .
Wolf Hall segir frá umbrotatímanum á öðrum áratug sextándu aldar þegar þráhyggja Hinriks áttunda eftir ríkisarfa komst á það stig að hann ákvað að skilja við Katrínu af Aragon og ganga að eina Önnu Boleyn , því þó honum og Katrínu hafi orðið barns auðið þá var það stúlka og hann taldi að kona gæti ekki stýrt Englandi .
Höfuðpersóna bókarinnar er Thomas Cromwell , sem hófst til mikilla metorða í valdatíð Hinriks en var síðan hálshöggvinn .
Fjöltyngdur og margfróður heimsmaður Myndin sem fylgir þessari grein er einmitt af Thomas Cromwell og hefur rennt stoðum undir þá frásögn af honum að hann hafi verið grimmlyndur fantur , slægðin uppmáluð .
Að stórum hluta er það vegna ófrægingarherferðar kaþólikka sem hafa talið hann bera mesta ábyrgð á að enska kirkjan sagði skilið við páfastólinn , klaustur voru leyst upp og eignir þeirra og kirkjunnar runnu til ríkisins .
Eins er honum borið á brýn að hafa grafið undan Thomas Moore sem hálshöggvinn var fyrir að viðurkenna ekki að Englandskonungur væri æðri páfa , en Moore , sem Mantel lýsir sem ofsatrúarmanni með písla- og kvalalosta , var tekinn í dýrlingatölu undir lok nítjándu aldar .
Sá Thomas Cromwell sem Hilary Mantel sýnir okkur , er sannkallaður yfirburðamaður að gáfum og umburðarlyndi .
Litlar heimildir eru til um æsku hans og uppvaxtarár , en Mantel tekur það sem þó er til og skáldar listilega í eyðurnar .
Það er vitað að faðir hans var fátækur ofbeldismaður og eins að hinn ungi Cromwell var bráðgáfaður og flæktist víða á meginlandi Evrópu , barðist í Frakklandi og á Ítalíu og lærði þar líka bankafræði og las lög .
Hann var því heimsmaður á sinn hátt , fjöltyngdur og margfróður .
Spillingar- og lastabæli kirkjunnar Mantel rekur svo söguna að Cromwell hafi verið í nöp við kaþólsku kirkjuna fyrir spillinguna og græðgina sem einkenndi hana , og eins að hann hafi viljað loka klaustrum á Englandi því þau hafi verið spillingar- og lastabæli .
Hún dregur og upp sannfærandi mynd af miklum umbótasinna þó það séu gloppur hér og þar – til að mynda er það ekki sannfærandi að maður sem hataðist svo við spillinguna innan kaþólsku kirkjunnar skuli hafa verið eins handgenginn áhrifamönnum innan hennar og sagan segir , og helsti aðstoðarmaður Thomas Wolsey kardinála og erkibiskups í Jórvík .
Snar þáttur í starfi Cromwells var þó að leggja konungi lið í kvennamálum hans , að búa svo um hnútana að hann gæti látið ógilda hjónaband sitt og Katrínar af Aragon , sem varð til þess að konungur var bannfærður af páfa og ýtti því undir klofninginn frá Rómarkirkjunni , og gæti þá gengið að eiga Önnu Boleyn .
Þegar hún svo fæddi Hinriki ekki son var það Cromwell sem tók að sér að koma henni fyrir kattarnef með ákæru á hendur henni fyrir ýmis hórdómsbrot og þar á meðal sifjaspell , sem skilaði því að hún var hálshöggvin .
Sagfræðingar hafa haldið því fram að Cromwell og Anna hafi deilt um skiptingu klaustureigna , en upplýsti alþýðumaðurinn sem Hilary Mantel sýnir okkur myndi aldrei leggjast svo lágt .
