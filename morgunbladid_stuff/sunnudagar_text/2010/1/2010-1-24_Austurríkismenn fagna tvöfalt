Austurríkismenn eru kampakátir þessa dagana eftir að tveir landar þeirra unnu Golden Globe-verðlaunin um síðustu helgi .
Hvíti borðinn , hin athyglisverða og áleitna mynd leikstjórans Michaels Hanekes , vann til verðlauna sem besta erlenda mynd ársins og ætti sigurinn að auka möguleika hennar á að fá Óskarsverðlaunatilnefningu , ef ekki sjálfa styttuna .
Um leið ætla ég að leiðrétta misskilning sem kom upp í grein um myndina og manninn um sömu helgi , þar sem ég gerði hann að Þjóðverja .
Annar mætur Austurríkismaður , Christoph Waltz , vann einnig til Golden Globe-verðlauna í ár fyrir frábæra túlkun á Hans Landa , ofursta í Inglourious Basterds eftir Quentin Tarantino .
Það kæmi engum kvikmyndaáhugamanni á óvart þó Waltz kæmi einnig við sögu Óskarsverðlaunanna í mars nk. Werner Faymann , kanslari Austurríkis , óskaði listamönnunum til hamingju með " framúrskarandi árangur " .
Þess er skemmst að minnast að Austurríkismenn unnu Óskarinn á síðasta ári fyrir bestu erlendu mynd ársins , Die Fälscher – Peningafalsarana ( sjá Myndir í sjónvarpi hér á síðunni ) .
Styr hefur staðið um þjóðerni Hvíta borðans , sem ekki verður rakinn hér nánar , en myndin keppir fyrir Þýskaland í baráttunni um Óskarsverðlaunatilnefningu .
" Vont er þeirra óréttlæti ...
" " Lýðræðið " í Kína hefur löngum komið mönnum í öðrum heimshornum spánskt fyrir sjónir , nú síðast í vikunni þegar það fréttist að Kínverjar hefðu gert sér lítið fyrir og vísað vinsælustu mynd landsins , Avatar , úr 1.628 kvikmyndahúsum .
Ástæðan var sem sagt ekki þessi hefðbundna , lítil aðsókn , heldur þurfti að " rýma fyrir " kínverskri mynd um heimspekinginn Konfúsíus , með Chow-Yun-Fat í titilhlutverkinu .
saebjorn@heimsnet.is 