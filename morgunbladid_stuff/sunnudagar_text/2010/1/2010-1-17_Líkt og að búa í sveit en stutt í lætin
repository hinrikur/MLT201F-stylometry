Fótboltakappinn Marel Baldvinsson hefur búið í Gerðarkoti á Álftanesi í rúm tvö ár .
Hann segir rólegheitin og kyrrðina í kringum svæðið hafa fyrst og fremst heillað sig við götuna .
" Álftanesið í heild sinni er fjölskylduvænt og dýravænt , svo er stutt í sjóinn og fjöruna , " segir hann .
Náttúran og kyrrðin er einmitt það sem Marel nefnir sem helstu kosti svæðisins auk þess sem gott sé að vera þar með börn og dýr .
Marel á tvo unga stráka og hund og er sá eldri duglegur að fara út með hundinn og leika sér á ströndinni .
Sá yngri er nýfæddur og hefur því lítið fengið að kynnast náttúrufegurð Álftanessins .
Hvað gallana varðar segist Marel sjá fáa galla við Álftanesið .
Það sé helst að honum finnist leiðinlegt að keyra Álftanesveginn auk þess sem engin matvörubúð er á nesinu .
Aðspurður hvort það trufli hann ekki að vera dálítið út úr segist Marel líta á það sem kost .
" Þetta er smá sveit en að sama skapi er örstutt í lætin ef fólk vill .
Þetta er því í raun ekki einangrað , það eru bara 5 mínútur í lætin og ég lít á það sem stóran kost .
" Marel segist enda líða vel á Álftanesinu og vel getað hugsað sér að búa þar um ókomin ár .
" Ég kann allavega vel við mig hérna og fjölskyldan í heild sinni .
" Uppáhaldsstaðirnir 1 Ströndin er hér rétt hjá og hún er mikið nýtt til að fara með börnin og hundinn .
2 Ég mæli hiklaust með sundlauginni sem er með öldusundlaug og stórri rennibraut .
3 Hér er einn besti grasfótboltavöllur á Íslandi , það er engu logið með það .
4Á Kasthúsatjörn er hægt að fara á skauta á veturna .
ylfa@mbl.is 