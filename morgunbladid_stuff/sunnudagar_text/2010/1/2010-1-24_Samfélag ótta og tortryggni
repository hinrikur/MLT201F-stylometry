Líbíski rithöfundurinn Hisham Matar vakti mikla athygli fyrir nokkrum árum fyrir bók sína In the Country of Men , sem kom út undir nafninu Í landi karlmanna hjá JPV árið 2007 , en í henni lýsir hann lífi ungs drengs í Trípólí og um leið því samfélagi ótta og tortryggni sem Líbíumenn búa við og hafa gert frá því Muammar Gaddafi komst til valda fyrir rúmum fjörutíu árum .
Hisham kom fyrir efri deild breska þingsins í vikunni og hvatti þá bresk stjórnvöld til þess að krefja Líbísk stjórnvöld um afdrif þeirra sem handteknir voru án skýringa að undirlagi Gaddafis í landinu , en faðir Matars , Jaballa Matar , sem var eitt sinn sendifulltrúi Líbíu hjá Sameinuðu þjóðunum , var einn þeirra – honum var rænt á götu í Kaíró fyrir tuttugu árum og hefur ekkert spurst til hans síðar nema að heimildir eru fyrir því að hann hafi verið á lífi árið 2002 .
