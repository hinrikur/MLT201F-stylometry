Bak við tjöldin Síðustu mánuði hafa tveir ungir og hæfileikaríkir tónlistarmenn æft nær sleitulaust fyrir tónleika með Sinfóníuhljómsveit Íslands .
Þeir báru sigur úr býtum í einleikarakeppni í haust og á fimmtudagskvöldið stigu þau Helga Svala Sigurðardóttir flautuleikari og Matthías Sigurðsson klarínettuleikari á svið .
Dynjandi lófaklappið , sem virtist aldrei ætla að linna , sýndi svo ekki varð um villst að þau voru vel að sigrinum komin .
Texti Ylfa Kristín K. Árnadóttir ylfa@mbl.is Ljósmyndir Ragnar Axelsson rax@mbl.is Lokaæfing fyrir tónleikana hófst á fimmtudagsmorgninum .
Þá renndi Matthías í gegnum klarínettukonsert nr. 2 eftir Carl Maria von Weber með Sinfóníuhljómsveitinni .
Eftir hlé æfði hann lokakaflann og því næst steig Helga Svala á svið til að æfa flautukonsert eftir J. Ibert .
Matthías viðurkenndi að hann væri dálítið stressaður , þótt æfingar hefðu gengið vel , en sagði stressið nauðsynlegt .
Helga Svala viðurkenndi að hún væri helst stressuð yfir því að vera ekki stressuð .
Snemma kvölds byrjuðu áhorfendur að tínast inn í Háskólabíó og leyndi eftirvæntingin sér ekki meðal fólksins .
Síðan hófust tónleikarnir .
Helga Svala og Matthías léku af mikilli list og var ekki að sjá að þetta væri fyrsti einleikur þeirra með Sinfóníunni .
Svo einbeittir voru áhorfendur að í löngum þögnum hefði mátt heyra saumnál detta .
Enginn hóstaði eða ræskti sig og ekkert skrjáf heyrðist í nammibréfum .
Þeim var enda gríðarlega fagnað að tónleikunum loknum .
Klappið virtist endalaust og sinfóníumeðlimir , enn með hljóðfærin í höndunum , stöppuðu með .
