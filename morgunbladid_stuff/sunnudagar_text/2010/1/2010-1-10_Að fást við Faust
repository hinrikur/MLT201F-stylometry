Borgarleikhúsið og Vesturport frumsýna nýja leikgerð af þjóðsögunni um Faust í Borgarleikhúsinu á föstudaginn kemur .
Gísli Örn Garðarsson leikstjóri hefur verið vakinn og sofinn yfir verkefninu undanfarna mánuði og lofar að koma leikhúsgestum í opna skjöldu .
Í samtali við Sunnudagsmoggann lýsir Gísli líka upplifun sinni af kvikmyndagerð ytra en Hollywoodmyndin Prince of Persia verður senn frumsýnd .
Gísli Örn Garðarsson er á fundi með sínu fólki þegar mig ber að garði í Borgarleikhúsinu þetta eftirmiðdegi .
Það styttist í frumsýningu á nýjasta samstarfsverkefni Vesturports og Borgarleikhússins en þar ráðast menn ekki á garðinn þar sem hann er lægstur , sjálfur Faust er tekinn til kostanna .
Gísli heilsar mér kumpánlega og biður mig að hinkra stundarkorn meðan hann klárar fundinn .
Tæknilegar úrlausnir eru í brennidepli enda verða Gísli og þeir Vesturportarar seint sakaðir um að fara troðnar slóðir í nálgun sinni í leikhúsi .
Eitt augnablik finnst mér ég vera að hlusta á sirkusstjóra leggja línurnar .
Ekki leikstjóra .
Þessi leikari á að fljúga hingað .
Hinn þangað .
Mig svimar við tilhugsunina .
" Já , maður lærir aldrei af reynslunni , " segir Gísli sposkur á svip þegar viðtalið er formlega hafið .
Spurt var hvort Faust væri jafn tæknilega flókin sýning og ýmsar fyrri sýningar Vesturports .
Lofthræddir fá enn í magann þegar þeir hugsa um Rómeó og Júlíu .
Gísli brosir .
" Ef til vill vex ég einhvern tíma upp úr þessu .
" Spurður hvort gestir á Faust eigi eftir að hrökkva í kút brosir Gísli óræðu brosi .
" Það er alltaf gaman að koma áhorfendum á óvart .
Faust býður upp á ýmsa möguleika .
" Það er líkast til betra að spenna öryggisbeltin .
" Ef þetta er eina vandamálið sem við þurfum að leysa fram að frumsýningu erum við í nokkuð góðum málum , " heyri ég Gísla segja við samstarfsmenn sína á fundinum .
Það liggur því beint við að spyrja hvort allt sé á áætlun .
Gísli gerist stóískur .
" Það er eins og með málverkið , maður .
Hvenær er það tilbúið ? " Innblásið af Goethe Faust er upprunalega þýsk þjóðsagnapersóna sem seldi sál sína kölska í skiptum fyrir þekkingu .
Sagan mun fyrst hafa verið færð í letur á ofanverðri sextándu öld en fjöldi ódauðlegra listamanna hefur lagt út af henni síðan , þeirra frægastir leikskáldin Christopher Marlowe , Johann Wolfgang von Goethe og Mikhail Bulgakov og tónskáldin Hector Berlioz , Franz Liszt og Gustav Mahler .
Gísli er sjálfur höfundur leikgerðar að þessu sinni ásamt félögum sínum í Vesturporti , þeim Birni Hlyni Haraldssyni , Nínu Dögg Filippusdóttur og Víkingi Kristjánssyni .
Hann leggur þó áherslu á , að þetta sé innblásið af Goethe .
" Við leikgerðina höfðum við hliðsjón af ýmsum fyrri útgáfum sögunnar , ekki síst verkum Marlowes og Goethes .
Svo var þetta spurning um að finna sögunni okkar eigin farveg og form .
" Gísli velur orðin " algjör klassík " til að lýsa meðhöndlun Goethes á Faust .
" Það er enginn smá doðrantur , meiriháttar texti spjaldanna á milli og ógleymanleg persónusköpun .
Ég er búinn að lesa leikritið þrjú hundruð sinnum og það verður bara betra með hverjum lestrinum og ég gæti talað um það í marga mánuði .
Í upphafi botnar maður að vísu lítið í því hvað Goethe er að fara , enda textinn allur í bundnu máli og íslenskar og enskar þýðingar kannski mis góðar en smám saman opnast þessi undraheimur fyrir manni .
Þarna er stórra spurninga spurt , um tilgang mannsins og hlutverk okkar í þessu jarðlífi , hið dulræna , ástina , trúnna á guð .
Það er eins og verið sé að reyna að ná utan um allar innri vangaveltur mannsins .
Það eru þessar ódauðlegu spurningar sem gera sum verk að klassík .
Faust er eitt þeirra .
" Fullt starf að koma sér inn í Faust Spurður hvort Faust eftir Goethe sé skyldulesning á hverju heimili svarar Gísli á hinn bóginn neitandi .
" Þú leggst ekki upp í sófa með Faust eftir Goethe og rennir þér í gegnum það .
Það er fullt starf að koma sér inn í Faust .
Líttu bara á okkur , við erum búin að liggja yfir þessu í nokkur ár .
En hafi menn nægan tíma mæli ég tvímælaust með verkinu .
Og ekki misskilja , þetta er meiriháttar , magnað – það þarf bara tíma og þolinmæði .
" Gísli fór strax að velta fyrir mér hvernig hann ætti að nálgast Faust sem leikstjóri en hann hefur þann sið að fara aldrei af stað fyrr en viðkomandi verk hefur gripið hann heljartökum .
" Ég þarf að finna eldinn í mér .
Þegar hann hefur verið tendraður er hægt að hefjast handa .
Finni ég ekki eldinn er betur heima setið en af stað farið .
" Það eru ekki bara persónur verksins sem eru þýskar , hugmyndin að uppfærslunni kom líka þaðan .
" Fyrir nokkrum árum stakk þýskur leikhússtjóri upp á því að ég setti Faust upp í leikhúsinu hans .
Þá hafði ég ekki tíma til þess og þetta frestaðist aftur og aftur .
Hugmyndinni hafði hins vegar verið plantað inn hjá mér og þegar svigrúm skapaðist til að gera þetta hérna heima í fyrra lét ég slag standa .
Þjóðverjarnir eru meðframleiðendur og það er búið að staðfesta að við förum til Ludwigshafen með verkið og vonandi fylgja aðrar stórborgir í kjölfarið .
Það er að segja ef við klúðrum sýningunni ekki .
Það verður allskonar fyrirmenni úr leikhúsheiminum á frumsýningunni .
" Stórkostlegt starfsumhverfi hér heima Gísli er glaður að mál þróuðust á þennan veg enda þykir honum jafnan betra að vinna leiksýningar frá grunni hér heima en erlendis .
Tíminn sé rýmri .
" Allar sýningarnar sem ég hef leikstýrt hafa verið frumunnar hérna heima í samstarfi við Borgarleikhúsið nema Hamskiptin .
Hún var unnin í Englandi , þar sem við fengum ekki nema fimm vikur til að klára hana .
Það var heldur naumt .
Starfsumhverfið er miklu betra hérna heima .
Raunar er alveg hægt að nota orðið " stórkostlegt " um það .
" Það er ekki bara umhverfið sem er hagstætt á Íslandi heldur ekki síður mannvalið en athygli vekur að Gísli vinnur aftur og aftur með sama fólkinu .
" Það er engin tilviljun , " útskýrir hann .
" Fólkið sem við hjá Vesturporti höfum unnið með hér heima er á heimsmælikvarða og höfum við þó víða komið við .
Það er eðlilegt og skynsamlegt að leita aftur til fólks sem manni gengur vel að vinna með .
" Filippía Elísdóttir gerir búninga í Faust , hljóð er í höndum Thorbjørns Knudsens , Sigríður Rósa Bjarnadóttir sér um leikgervi , leikmynd er eftir Axel Hallkel Jóhannesson , Þórður Orri Pétursson gerir lýsingu og tónlist er eftir Nick Cave og Warren Ellis .
Tónlistarstjóri er Frank Þórir Hall .
Gísli segir samstarfið iðulega ganga hnökralaust fyrir sig .
" Verkefni eins og Faust er gríðarlega krefjandi .
Með því mest krefjandi sem ég hef tekist á við þori ég nánast að fullyrða .
En svo er það samstarfið sem gerir leiksýningu að því sem hún verður .
Leikstjórinn hefur bara hugmyndir , það kemur í mörgum tilvikum í hlutverk annarra að útfæra þær og þegar samstarfið er gott , fara allir að taka þátt í hugmyndasköpuninni – og þá meina ég allir .
menn sem aldrei er minnst á eins og Einar , Diddi , Pála , Kiddi , Halli Volvo , Gulli ...
Fólk sem gerir það af verkum að hægt er að lyfta hugmyndum á annað plan .
" Spurður hversu langt hann gangi til að fylgja hugmyndum sínum eftir brosir Gísli .
" Ég er maður málamiðlunar sé ég sannfærður um að eitthvað sé ekki hægt .
En ég get verið ótrúlega þrjóskur líka .
Og það verður maður að vera , af því það er allt í húfi og engin ástæða til málamiðlana þó svo að þetta sé stundum flókið eða erfitt .
Ég á það stundum til að ofhlaða sýningu í upphafi til að geta síðan skrælt smám saman utan af henni .
Sérstaklega þegar verkin eru klassísk og hlaðin myndmáli .
Kannski virkar þessi aðferð kæruleysisleg en hún er í raun markviss og öguð .
Það er aldrei neitt tilviljanakennt í sýningum okkar .
Ekkert " óvart " þegar upp er staðið .
Við viljum nota allar víddir sviðsins – búa til sjálfstæðan heim .
Þegar þú kemur í leikhús áttu að upplifa eitthvað sem þú upplifir hvergi annars staðar .
" Hafa lært mikið af Þorsteini Gísli er hæstánægður með samstarf Vesturports við Borgarleikhúsið .
Það kom þannig til að veturinn eftir að hann brautskráðist úr Leiklistarskólanum 2001-02 var Gísli fastráðinn við húsið .
Það varð þá að samkomulagi milli hans og Guðjóns Pedersens , þáverandi leikhússtjóra Leikfélags Reykjavíkur , að Gísli fengi " aðeins að leika sér " í frítíma sínum ásamt félögunum í Vesturporti .
Afrakstur þess " leiks " var Rómeó og Júlía , ein víðförlasta leiksýning Íslandssögunnar .
" Við höfum verið hérna síðan og það hefur ekkert breyst með nýjum húsbónda .
Magnús Geir Þórðarson hefur sýnt þessu samstarfi mikinn áhuga .
" Hlutverk söguhetjunnar í sýningunni er í höndum Þorsteins Gunnarssonar sem þreytir nú frumraun sína með Vesturporti .
Nokkur ár eru síðan Þorsteinn stóð síðast á fjölum Borgarleikhússins en hann er sem kunnugt er einn af arkitektum hússins .
" Það er frábært að hafa Þorstein með okkur .
Hann er mjög góður leikari sem við höfum lært mikið af .
Hann er fagmaður fram í fingurgóma og mjög góð fyrirmynd .
Þorsteinn hefur sést alltof sjaldan á sviði í seinni tíð , " segir Gísli en þeir Þorsteinn léku saman í fyrstu atvinnuleiksýningunni sem Gísli tók þátt í haustið 2001 , Kristnihaldi undir Jökli í Borgarleikhúsinu .
Raunar segir leikstjórinn leikhópinn einkar vel samsettan en aðrir leikendur í Faust eru Hanna María Karlsdóttir , Hilmir Snær Guðnason , Unnur Ösp Stefánsdóttir , Rúnar Freyr Gíslason , Jóhannes Níels Sigurðsson og Svava Björg Örlygsdóttir auk meðhöfunda Gísla , þeirra Björns Hlyns , Nínu Daggar og Víkings .
Gísli leggur áherslu á , að hér séu engin aðal- og aukahlutverk .
Hlutverkin séu vissulega misjafnlega stór en öll jafnmikilvæg .
" Við gerum aldrei greinarmun á aðal og aukahlutverkum .
Það er kannski klisja að segja það , en þannig er það bara .
Ég held að maður finni sjaldan fyrir hlutverkamun í sýningum okkar .
Þess vegna held ég líka að við höngum svona vel saman .
Við erum með stór egó utansvið , en inni á sviði erum við hvert fyrir annað .
Það er ömurlegt fyrir leikara að mæta í vinnuna og finnast hann ekki skipta máli .
Þegar ég leikstýri legg ég mig í framkróka til að það gerist ekki .
" Gísli er orðinn alræmdur fyrir að reyna á holdlegt atgervi leikara .
Hann gerir ekki mikið úr þeirri sérvisku .
" Leikhúsið reynir alltaf líkamlega á leikarann , ekki bara þegar hann er hengdur upp í rólu .
Það er óhjákvæmilegt .
Ég get þó fallist á að þetta séu örlítið meiri öfgar hjá okkur en flestum öðrum .
" Snýst um að ögra sjálfum sér Þegar hefur einn leikari , svo sem fram hefur komið , þurft að stinga við stafni á slysavarðstofunni meðan á æfingum hefur staðið en Gísli segir meiðslin hafa verið smávægileg .
" Meðan fólk er að byggja upp reynslu getur það þurft að sætta sig við fáeina marbletti .
Persónulega hrífst ég alltaf mest af fólki sem er tilbúið að hafa fyrir hlutunum .
Þetta snýst um að ögra sjálfum sér og hver vill ekki ögra sér í vinnunni og fara með sjálfan sig á hálar slóðir ? " spyr Gísli en eins og margir vita lagði hann um árabil stund á fimleika .
Gísli hefur jöfnum höndum leikið og leikstýrt á sínum ferli og hefur engin áform um að breyta því mynstri .
" Þetta er sitthvor hliðin á sama peningnum .
Líkt en samt svo ólíkt .
Ég vil hvorugu fórna , alltént ekki á þessum tímapunkti .
Leikstjórn tekur yfir allt manns líf í langan tíma á meðan maður hefur meira svigrúm sem leikari .
Ég kann jafnvel við mig í báðum hlutverkum og er alltaf að læra eitthvað nýtt .
Ég held áfram svo lengi sem ég finn eldinn og menn vilja vinna með mér .
" Eins og á Úlfljótsvatni Gísli , þú verður að fara og hitta leikstjóra á eftir .
Hann gæti verið með hlutverk í bíómynd handa þér .
" " Ég hef engan tíma til þess .
" " Jú , þú verður að fara .
Þetta er mjög mikilvægt .
" " Jæja , ég skýst þá á mótorhjólinu í hádeginu .
" Þetta símtal átti Gísli Örn Garðarsson efnislega við umboðsmann sinn snemma árs 2008 .
Gísli var að leikstýra Ást , söngleik þeirra Víkings Kristjánssonar , í Lundúnum og mátti ekkert vera að því að hitta einhvern leikstjóra .
Hann lét sig þó hafa það eftir fortölur umboðsmannsins .
Fundum þeirra bar saman á ónefndu hóteli .
Leikstjórinn kynnti sig en Gísli náði ekki nafninu enda er hann , að eigin sögn , alltaf svo utan við sig .
Það gilti raunar einu , hann gerði ekki ráð fyrir að myndin væri merkileg .
Það kjaftaði hver tuska á leikstjóranum sem kvaðst vera að jafna sig eftir mesta flopp ferilsins , Love in the Time of Cholera .
" Samt vill Jerry Bruckheimer að ég geri þessa nýju hasarmynd , Prince of Persia : The Sands of Time , fyrir sig .
Veistu eitthvað um þessa mynd ? Jake Gyllenhaal verður þarna og Ben Kingsley .
Hefurðu áhuga ? " Nú runnu tvær grímur á Gísla .
Bruckheimer , Gyllenhaal , Kingsley .
" Við erum að tala um alvöru mynd , " hugsaði hann með sér .
" Hvaða gaur er þetta eiginlega ? " Gerði Four Weddings ....
Hann kunni ekki við að spyrja en viðmælandi hans var enginn annar en breski leikstjórinn Mike Newell sem meðal annars gerði Four Weddings and a Funeral , Donnie Brasco og Harry Potter and the Goblet of Fire .
Sumsé " big time " gaur .
Eitthvað virðist Newell líka hafa verið utan við sig þetta hádegi því hann fór skyndilega að horfa rannsakandi á Gísla .
" Heyrðu , hef ég ekki séð þig einhvers staðar ? Varstu ekki í einhverju leikriti hérna í Lundúnum ? Rómeó og Júlíu ? " " Já , ég lék Rómeó .
" " Hvur andskotinn .
Það er besta leikhús sem ég hef séð á ævinni .
Þú ert ráðinn .
" " Er ég ráðinn ? Þarf ég ekki að fara í prufu ? " " Nei , þú verður í myndinni .
Við hringjum í þig þegar tökur hefjast .
" Gísla leið eins og hann væri staddur í ljósaskiptunum þegar hann sneri sér aftur að Ástinni .
" Hvað hafði eiginlega gerst ? " Við sendum bíl eftir þér En Newell er greinilega maður orða sinna .
Skömmu síðar var hringt í Gísla og hann spurður hvort hann gæti komið til Madrídar til að velja sér hest fyrir myndina .
" Tja , ég er hérna í Noregi .
" " Ekkert mál .
Við sendum bíl eftir þér .
" Þar með var Gísli kominn um borð í rússíbanann .
Hollywood-rússíbanann .
Frá Madríd lá leið hans til Lundúna og þaðan til Marokkó .
Honum var útvegaður einkaþjálfari til að æfa skylmingar .
Sá sami og heldur Daniel Craig við efnið .
James Bond , þið vitið ...
Gísli segir fagmennsku hafa ráðið ríkjum við gerð Prince of Persia .
Menn hafi hvergi haldið aftur af sér .
" Þetta er mynd af þeirri stærð að hún hefur algjöran forgang .
Leikarar gera yfirleitt ekkert annað meðan á tökum stendur .
Að íslenskum sið var ég með aðrar skuldbindingar en reyndi að hliðra til eins og hægt var .
Ég gat þó ekki gefið allt upp á bátinn , var t.d. að æfa Don John á sama tíma og Hamskiptin voru líka út um allt , en sem betur fer er snillingurinn Björn Thors stundum að stökkva inn á móti mér þar .
En mér tókst að vinna framleiðendur myndarinnar á mitt íslenska " þetta reddast " band .
Þeir sýndu mér meiri skilning en ég hefði kannski búist við .
En auðvitað gekk myndin fyrir .
Maður vill vanda sig eins og hægt er þegar svona tækifæri gefst .
Og í öllu sem maður gerir .
" Í 43 stiga hita í Sahara Gísli fékk ekki ofbirtu í augun andspænis stjörnunum .
" Auðvitað var þetta stundum nett súrrealískt .
Að vera allt í einu að hanga með Kingsley og Gyllenhaal á hverjum degi enda er Ben holdgervingur Gandhi .
Þeir eru báðir mjög góðir leikarar .
Sir Ben var svolítið til baka í fyrstu en þegar hann áttaði sig á því að ég er í grunninn leikhúsmaður breyttist viðmótið kannski aðeins .
Við vorum á leið með Woyzeck til BAM í New York á þessum tíma og honum þótti mikið til þess koma .
Enda hefur hann leikið þar sjálfur .
" Hann ber Gyllenhaal líka vel söguna .
" Jake er fínn strákur .
Ósköp venjulegur náungi og duglegur leikari .
Upp til hópa eru þetta vinnusamir menn .
Fagmenn fram í fingurgóma .
Leikarar þurfa líka að vera það þegar þeir eru látnir hlaupa með þunga hluti á bakinu í 43 stiga hita í miðri Sahara .
" Haldi einhver að Hollywood-leikarar séu ekki með rulluna sína á hreinu er það misskilningur .
" Maður hefur heyrt ýmsar sögur af Marlon Brando og þessum körlum en þarna kunnu allir textann sinn upp á tíu .
Rak aldrei í vörðurnar .
Það var ánægjulegt að upplifa að Hollywood-leikarar eru líka duglegir leikarar .
" Af öðrum leikurum í Prince of Persia má nefna Gemmu Arterton og Alfred Molina .
Gísli hefur ekki séð myndina og veit ekki hversu veigamikið hlutverk hans verður á endanum .
" Eina sem ég veit er að hlutverkið er fyrirferðamikið í handritinu og ég lék í fullt af senum .
Mér bregður líka fyrir í " trailernum " .
Samt veit maður aldrei .
Kannski sést ég bara í mýflugumynd þegar upp er staðið , " segir hann hlæjandi .
Ekki á hverjum degi Prince of Persia verður frumsýnd í Hollywood 28. maí næstkomandi og stefnir Gísli að því að vera viðstaddur .
" Verður maður ekki að gera það ? Það er ekki á hverjum degi sem maður er í Hollywood-mynd , " segir hann hlæjandi .
" Annars var ég búinn að lofa að vera með Rómeó og Júlíu hérna í Borgarleikhúsinu í vor .
Við hljótum að finna einhverja lausn á þessu .
" Á þessu stigi málsins hefur Gísli ekki hugmynd um hvaða þýðingu Prince of Persia hefur fyrir feril hans .
" Ég geri mér enga grein fyrir því hvað gæti gerst í kjölfarið eða hvort það gerist yfir höfuð eitthvað .
Enda er alltaf verið að spyrja mig : " Og hvað svo ? " Og ég svara : " Ég er búinn að leika í Hollywood-mynd .
Þetta var það , " segir Gísli sem búinn er að semja um að vera með í tveimur framhaldsmyndum verði þær gerðar .
Það veltur á því hvernig þessari verður tekið .
" Auðvitað er gaman að þessu .
Eins og að vinna í lottóinu .
Svo spilar maður bara áfram í rólegheitum .
" Gísli viðurkennir að hann væri til í að leika í fleiri Hollywoodmyndum , hver myndi svo sem slá hendinni á móti því , en myndi það eitt og sér svala hans listræna metnaði ? Svarið er einfalt .
" Nei , það myndi ekki gera það .
Ég vil vera áfram í leikhúsinu og þrífst einstaklega vel í umhverfinu sem við búum við hér heima .
Það eru svo margir flinkir hérna .
Góðar fyrirmyndir á hverju strái .
Þar fyrir utan er ég vinnualki dauðans og það á illa við mig að vera kyrrsettur í þrjá mánuði á hótelherbergi í Marokkó ! " Eins og að fara á heilsuhæli Talandi um vinnugleði þá viðurkennir Gísli að eftir á að hyggja hafi hann haft gott af því að leika í Prince of Persia .
Myndin hafi þvingað hann til að slaka á .
" Þetta var eins og að fara á heilsuhæli .
Eða sumarbúðir .
Meðan ég var að skylmast þarna úti leið mér stundum eins og ég væri staddur á Úlfljótsvatni , " segir hann hlæjandi .
" Annars má ég ekki hafa of mikinn tíma til að velta vöngum , þá fæ ég bara of margar hugmyndir ! " Menn verða seint loðnir um lófana af leiklist á Íslandi og Gísli staðfestir að hann hafi fengið meira í sinn hlut í Hollywood en fyrir að setja Rómeó og Júlíu upp í hjáverkum á sínum tíma .
" Pabbi var vanur að segja við mig : " Gísli minn , mér er sama hvað þú gerir .
Farðu bara ekki í leikarann eða bóndann .
Þá þarf ég að sjá fyrir þér það sem eftir er .
" Þetta hefur gengið ágætlega og ég hef meira að segja getað boðið foreldrum mínum á sýningar okkar í útlöndum .
Það hefur verið mjög gaman enda hafa þau stutt mig með ráðum og dáð .
Ég er þeim óendanlega þakklátur og Ég er þeim óendanlega þakklátur og vona að pabbi sé búinn að átta sig á því að þetta er ekki bara einhver vitleysa .
" Vill útrýma röddum meðalmennskunnar Vesturport hefur oft fengið lofsamlega gagnrýni gegnum tíðina .
Ekki er þó allt jafn gott sem um hópinn hefur verið sagt opinberlega .
Þannig kallaði María Kristjánsdóttir , leiklistargagnrýnandi Ríkisútvarpsins , Vesturport " Kaupþingsleikhúsið " á dögunum og fullyrti að hópurinn væri bóla sem nú væri sprungin eins og íslenska útrásin .
" Viðkomandi virtist síður en svo syrgja þessi uppdiktuðu örlög Vesturports , " segir Gísli Örn .
" Við neyðumst þó til að hryggja hana með því að starfsemin hefur síður en svo dregist saman vegna kreppunnar .
Við erum að frumsýna Faust , erum meðframleiðendur að tveimur kvikmyndum sem eru frumsýndar um páskana og erum með fleiri kvikmyndir í undirbúningi , auk þess að vera bókuð með leiksýningar út um allan heim fram til ársins 2012 .
Þetta eru raddir meðalmennskunnar og þeim á að útrýma úr umræðunni .
" Haldi einhver að Vesturport standi og falli með stuðningi ákveðinna fyrirtækja eða fjárfesta , þá segir Gísli það rangt .
" Auðvitað höfum við , eins og aðrir frjálsir leikhópar , notið aðstoðar ýmissa fyrirtækja , stórra sem smárra og fyrir það ber að þakka .
Við vonum svo sannarlega að fyrirtæki haldi áfram að styrkja okkur í erfiðu árferði og sjálfstæðu leikhúsin almennt , en ef einhver einn aðili á sérstakar þakkir skilið fyrir að styðja okkur , þá er það Borgarleikhúsið , en samstarf okkar við það hefur verið mjög gott undanfarin ár , bæði fyrir og eftir kreppu .
" Óskiljanlegar hvatir Gísli segir Vesturport aldrei hafa kvartað undan gagnrýni .
Hún eigi alltaf rétt á sér .
" En það sem fer í taugarnar á okkur í opinberri umfjöllun um íslenskt leikhús er þegar fagfólk , eins og María Kristjánsdóttir og Páll Baldvin Baldvinsson , sem hefur af því atvinnu að skrifa um íslenskar leiksýningar , er að halda á lofti ósönnum þvættingi um okkur .
Þvættingi sem að því er virðist er settur fram af annarlegum og óskiljanlegum hvötum .
" Eitt sinn voru Gísli og félagar í leikhópnum staddir í Leifsstöð á leið í leikferð til New York þegar þeir lásu í grein eftir Pál Baldvin , í blaði frá þeim sama degi , að með falli Landsbankans væri Vesturport búið að vera og að aflýsa þyrfti umræddri leikferð á Woyzeck og að áframhaldandi starfsemi Vesturports væri í uppnámi .
" Þetta þótti okkur undarleg blaðamennska .
Sýningin gekk mjög vel í New York .
" 