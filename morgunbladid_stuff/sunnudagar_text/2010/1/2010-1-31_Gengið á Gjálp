Pabbi , það er síminn , einhver kall , " hrópaði Darri sonur minn , sex ára .
Halló ! " Hæ Raxi , þetta er Einar Falur [ myndstjóri Morgunblaðsins ] .
Kemstu í flug á Vatnajökul ? Við getum flogið með þyrlu sem við deilum með sjónvarpinu og það á að reyna að lenda ofan í gígnum .
Það hefur ekki verið hægt að lenda þar vegna veðurs .
" Já , ég skal fara , svaraði ég .
Ég var að vísu í fríi og við Darri ætluðum að fara í fótbolta .
Nú hófust samningaviðræður milli okkar feðganna um það hvort við gætum farið í fótbolta þegar ég kæmi til baka , ég varð eiginlega að fljúga í eldgosið .
" Já , allt í lagi ef ég má koma með , " svaraði Darri .
Nei þú ert of lítill og það getur verið hættulegt fyrir litla stráka , við þurfum að fljúga milli hárra ísveggja og lenda á eldfjallinu .
" Hvað heitir eldfjallið ? " spurði hann .
Það heitir ekki neitt ennþá , svaraði ég .
" Viltu þá skíra það Darra ? " Já , ég skal gera það , svaraði ég .
Við kvöddumst sáttir og með bros á vör , við færum bara í fótbolta í kvöld eða á morgun .
Til stóð að fara á tveimur þyrlum og lenda í fyrsta sinn á eyjunni eða fjallinu sem hafði myndast í gossprungunni í jöklinum .
Við Ómar Ragnarsson vorum í annarri þyrlunni og Ari Trausti Guðmundsson og Sigmundur Arthúrsson í hinni fyrir Stöð tvö .
Flugmenn voru Halldór Hreinsson og Jón Björnsson eða Jón spaði eins og hann er stundum kallaður .
Hann er eiginlega alltaf á flugi með spaða fyrir ofan sig .
Báðir eru þeir frábærir þyrluflugmenn .
Ég hafði smátíma áður en við fórum loftið og kom við í Rammagerðinni og keypti íslenska fánann úr tusku til þess að stinga í fjallið ef við næðum að lenda í gígnum .
Á leiðinni að jöklinum dundaði ég mér við það að grafa nöfn allra sem voru í leiðangrinum á fánaspýtuna og skrifaði einnig á fánann " fjallið heitir Darri " , eins og ég hafði lofað syni mínum .
Á leiðinni sagði Ómar mér að Ari Trausti myndi lenda á undan okkur .
Það leist mér ekkert á því þótt Ari sé flottur sjónvarpsmaður sem hefur fært okkur mikinn fróðleik og skemmtun með þáttum sínum gegnum árin þá hefur Ómar gert það líka .
– Ómar , ætlar þú að láta Stöð tvö segja að þeir hafi lent fyrstir á nýja fjallinu , þú sem ert búinn að brillera í gosinu , fljúga mest af öllum á svæðinu .
Sérðu það ekki fyrir þér , við verðum eins og aular ! Ég sat fyrir aftan Ómar í þyrlunni og sá að honum var ekki rótt .
Hann iðaði allur í sætinu .
" Ég var búinn að lofa því , " svaraði Ómar , " og get ekki svikið það .
" – Allt í lagi , ég skil það , svaraði ég , ekki búinn að gefa upp alla von um að lenda á undan .
Þetta er nú einu sinni samkeppni þótt allt sé í góðu á milli okkar allra í leiðangrinum .
Við nálguðumst jökulinn og sprunguna með háum ísveggjum og horfðum á litlu eyjuna sem hafði myndast á milli hárra ísveggja í gígnum .
Við flugum nokkra hringi og mynduðum .
Þá gerðist það að Ari og Sigmundur lentu til þess að taka " stand " uppi á brúninni áður en þeir mundu lenda á fjallinu sjálfu .
– Ómar , það er nú ekki gefins að fljúga í hringi og bíða eftir Stöð tvö .
Það kostar mikið að leigja þyrlu .
" Já , þetta er eiginlega ómögulegt , " svaraði Ómar .
– Ómar , við lendum bara og ég tek mynd af þér að taka fyrsta skrefið á tunglinu ! Það er ekki hægt að bíða , við verðum bensínlausir með þessu áframhaldi .
Ómar og Halldór samþykktu þetta enda vorum við í vonlausri stöðu til að gera annað .
– Ómar , þegar við lendum fer ég út á undan og stend á skíðinu á þyrlunni og svo banka ég í hurðina hjá þér , þú stígur fyrsta skrefið og ég mynda það , OK ? " Já , OK , " svaraði Ómar .
Hann hefði átt að sjá glottið á mér ! Halldór flaug af öryggi milli ísveggjanna og snjórinn þyrlaðist upp fyrir framan okkur .
Hann snerti varlega til að vita hvort undirlagið héldi okkur uppi .
Í snarhasti opnaði ég dyrnar og gerði mig kláran til að stíga út á skíðið á þyrlunni .
Í flýtinum flæktust sætisólarnar í myndavélinni og utan um lærið á mér og það skipti engum togum að ég flaug út úr þyrlunni þegar ólunum sleppti og datt á bakið .
Lá þarna í svörtum vikrinum .
Ég horfði upp í spaðana á þyrlunni og skíðið við hliðina á mér .
Rauk síðan upp , stóð á skíðinu og bankaði í hurðina hjá Ómari eins og ekkert hefði ískorist .
Ómar fór út og steig fyrsta opinbera skrefið á nýju fjalli .
Fjalli sem enginn hafði stigið á áður .
Ég eiginlega skammaðist mín og hef aldrei sagt Ómari frá þessu .
Í Morgunblaðiðnu birtist myndin sem fyrsta skrefið á nýju fjalli .
Kæri vinur , Ómar ! Ég verð eiginlega að biðja þig afsökunar , ég ætlaði ekki að gera þetta .
Þetta voru mannleg mistök .
Myndin átti að vera þér til heiðurs .
Það var eins þegar Armstrong steig á tunglið í fyrsta sinn ; hann átti að stíga með hægri fæti en ruglaðist á þrepunum og steig með vinstri á undan .
Í spenningnum hjá þeim geimförum gleymdist að mynda fyrsta sporið á tunglinu , það var gert daginn eftir .
Í sjokkinu við það að detta út gleymdi ég líka að mynda fyrsta sporið hans Ómars .
Nú komu Jón spaði , Ari Trausti og Sigmundur kvikmyndatökumaður inn til lendingar .
Það var magnþrungið augnablik , það mátti ekkert klikka .
Það yrði erfitt að bjarga okkur ef eitthvað færi úrskeiðis .
Við stoppuðum stutt , átta til níu mínútur , tókum myndir sem óðir menn , stungum fánanum á fjallið með nafninu á fjallinu og nöfnum allra leiðangursmanna .
Þá stuttu stund sem við vorum í gígnum féll jaki úr ísstálinu og flóðbylgjan sem myndaðist náði næstum því í aðra þyrluna sem var í flæðarmálinu .
Ég fyllti alla vasa og filmubox af gjalli úr fjallinu og kom með hluta af þessu nýja fjalli inn á ritstjórn .
Einnig sendi ég sýnishorn á vísindamenn ef það væri nýtilegt til rannsókna .
Það var mikill léttir á heimleiðinni að allt tókst vel .
Þetta var 4. nóvember 1996 , við höfðum lent á fjallinu klukkan hálffjögur .
Um kvöldið byrjuðu jarðskjálftamælar á Grímsfjalli að sýna óróa sem þýddi að annaðhvort væri eldgos hafið á ný eða hlaupið að brjótast niður jökulinn .
Hlaupið hófst daginn eftir og það gaus þar sem við höfðum staðið daginn áður .
Flugmenn sem flugu yfir lýstu því að gosstrókurinn hefði náð upp í tólf þúsund fet en staðið stutt .
Á sama tíma og strókurinn stóð upp úr jöklinum var ég á flugi yfir hlaupinu niðri á Skeiðarársandi og horfði til jökulsins án þess að vita að sprengingin var á þeim stað sem við vorum daginn áður .
Allir voru sáttir .
Morgunblaðið birti myndir á forsíðu og miðopnu blaðsins , Sjónvarpið og Stöð tvö voru líka með frábærar myndir .
Ég gat klárað fótboltann um kvöldið .
Það var ekkert smástoltur strákur sem átti fjall sem hét sama nafni og hann .
En það hafði verið ákveðið að nefna fjallið Gjálp eftir tröllskessunni .
Það er fallegt nafn og þjóðlegt .
Ég er ekki viss um að Kólumbus hefði samþykkt að einhver annar hefði skírt eyjuna Hispaniola , sem hann fann 1492 , Njólastaði eða einhverju öðru nafni eftir að hafa verið fyrstur til að stíga fæti á eyjuna .
Kannski kemur fáninn undan jökli eftir einhver hundruð ára og á eftir að verða ráðgáta sagnfræðinga og valda rifrildi um hvað fjallið heitir .
Við feðgarnir erum alveg sáttir við nafnið Gjálp – maður rífur ekki kjaft við tröllskessu – og hlæjum stundum að þessu uppátæki okkar , en í okkar huga heitir fjallið samt Darri .
