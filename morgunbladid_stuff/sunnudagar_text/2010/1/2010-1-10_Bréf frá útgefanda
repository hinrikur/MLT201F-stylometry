Fleyg urðu ummæli írska skáldsins Oscars Wilde eftir fræga fyrirlestrarför um Bandaríkin þegar hann sagði : , , Við eigum margt sameiginlegt með Ameríku nema náttúrlega tungumálið .
' { lsquo } Nú hefði hann getað eytt löngu máli í að fjalla um Bandaríkjamenn og hversu lítið honum þótti til þeirra koma en setningin hér að ofan dugði og hefur lifað .
Þannig hefur beinskeytt háð oft verið árangursríkara heldur en langar útlistanir .
Ýmsir telja að þeim mun alvarlegri sem þeir séu í allri framgöngu þeim mun gáfulegri muni þeir virðast .
Tómas Guðmundsson sagði hins vegar : , , Húmor táknar ekki afsal neinnar alvöru .
' { lsquo } Stjórnmálamenn verða gjarnan fyrir barðinu á háði og beittum húmor en einstaka stjórnmálamenn hafa tök á því að beita þessu sér í hag .
Dæmi um hið fyrrnefnda eru orð sem féllu um borgarfulltrúa sem lét af störfum fyrir margt löngu .
Þá var sagt : , , Þetta var góður endir á slæmum ferli .
' { lsquo } Sú setning dugði til að halda viðkomandi frá pólitík í mörg ár , þótt illa færi á ný í síðustu alþingiskosningum .
Dæmi um hið síðarnefnda er þegar annar stjórnmálamaður sagði um knattleikinn kollega sinn að fæturnir hefðu stigið honum til höfuðs .
– – – Hafi lesendur Morgunblaðsins verið í vafa um við hvað var átt í september síðastliðnum þegar nýir ritstjórar voru ráðnir til Árvakurs , og talað var um áherslubreytingar , þurfa þeir ekki að vera það lengur .
Framsetning í skoðanadálkum blaðsins , leiðurum , Staksteinum og Reykjavíkurbréfi , hefur verið með þeim hætti að eftir er tekið .
Ekki einungis hafa skoðanir blaðsins verið mjög skýrar , vafningalausar og skiljanlegar heldur hafa þær líka verið settar fram með þeim hætti að lesendur hafa beinlínis ánægju af lestrinum .
Athuganir hér staðfesta þetta .
Pólitískir andstæðingar Morgunblaðsins eru í hópi þeirra sem byrja á því að fletta upp á Staksteinum yfir kaffibollanum .
Áhrif Morgunblaðsins eru mikil eins og þjóðfélagsumræðan og gangur þjóðmála bera með sér .
Þessi áherslumunur hefur ekki einungis birst í skoðanadálkunum .
Um leið og þess er gætt að fréttir og fréttaumfjöllun sé hlutlaus , sanngjörn og heiðarleg , er lögð áhersla á að framsetning sé skiljanleg og greinargóð .
Viðmælendur komast ekki upp með að víkja sér undan spurningum .
Lesandinn er upplýstur um það sem máli skiptir .
Beiting mynda er nú nátengdari fréttaumfjölluninni .
Ein mynd getur sagt miklu meira en mörg orð .
Gott dæmi um þetta er mynd Morgunblaðsins af Steingrími J. Sigfússyni fyrir fáeinum dögum þar sem hann stóð einn á köldum klakanum á Reykjavíkurtjörn .
Þau efnistök sem hér er lýst komu glögglega í ljós í heild sinni í Morgunblaðinu á miðvikudaginn var , daginn eftir að forseti Íslands hafði synjað því að staðfesta Icesave-lögin .
Umfjöllun blaðsins þann dag bar vott um mikla burði í blaðamennsku .
Fréttaflutningurinn um þetta afdrifaríka mál var ítarlegur , yfirgripsmikil og náði til flestra anga málsins .
Allra sjónarmiða var gætt , hlutleysið var algjört , vinnubrögðin frábær .
Þetta tókst þrátt fyrir að fækka hafi þurft starfsmönnum hér mikið eins og víða annars staðar .
– – – Morgunblaðið hefur í skoðanadálkum sínum undanfarna mánuði beitt sér mjög eindregið gegn því að Íslendingar taki á sig Icesave-skuldir Landsbankans .
Í fréttaflutningi blaðsins og mbl.is af því máli hefur þess verið gætt að ekkert sé dregið undan og að öll sjónarmið fái að njóta sin .
Oft hefur þurft að hafa töluvert fyrir því .
Gögnum hefur verið haldið leyndum , yfirlýsingar hafa verið misvísandi og villandi .
Lesendur hafa einnig verið upplýstir um fyrri ákvarðanir forseta Íslands og vandað til þess að halda ummælum , yfirlýsingum og skírskotunum hans til haga .
Blaðið hefur hins vegar aldrei stutt viðleitni forsetans til að vera miðdepill stjórnmálaátaka í landinu með því að taka sér vald , hlutverk sem hann hefur ekki verið kjörinn til .
Morgunblaðið benti á hinn bóginn ítrekað á að augljóst væri að forseti hlyti að synja lögum um Icesave staðfestingu ef hann að nokkru ætlaði að vera sjálfum sér samkvæmur .
Í ljósi forsögunnar væri annað ómögulegt .
– – – Um áramótin hlýddi þjóðin á hefðbundin ávörp ráðamanna .
Hún fékk líka Áramótaskaup Sjónvarpsins eins og hún er vön .
Ávarps forseta Íslands var nú beðið með óþekktri eftirvæntingu .
Hingað til hefur aðeins verið að vænta frétta í ávarpinu þegar liðið er að lokum kjörtímabils forseta .
Hann hefur þá gjarnan notað tækifærið til að greina frá því að hann hygðist bjóða sig fram á ný á vori komanda .
Í þetta sinn var að vænta fregna af Icesave .
Skyldi forseti beita því synjunarvaldi sem hann hafði komið sér upp og staðfesta ekki lögin ? Ekki komu fram skýrar ábendingar um það í ávarpinu , forseti hafði tekið sér umhugsunartíma .
Hann vildi ráðfæra sig nánar , skoða hug þingmanna frekar , hitta forsvarsmenn Indefence og taka við um sextíu þúsund undirskriftum sem safnast höfðu .
Þegar hann kynnti svo loks niðurstöðu sína tilgreindi hann einkum þrjár röksemdir fyrir synjun .
Þær voru nýleg skoðanakönnun sem sýndi að um 70% þjóðarinnar vildu ekki samþykkja lögin .
Þá vísaði hann til ofangreindrar undirskriftasöfnunar og í þriðja lagi til þess að hann hefði um það vitneskju að meirihluti væri á Alþingi fyrir því að þjóðin fengi að kjósa um lögin .
Ekki þarf að draga í efa að þessar röksemdir eru allar mikilvægar og vega mun þyngra en þær ástæður sem gefnar voru upp við synjun fjölmiðlalaganna á sínum tíma .
Þá má ekki gleyma hinni mjög " sérstöku skírskotun " til fyrirvaranna í fyrri Icesave- lögunum frá því í september .
Ein röksemdin er reyndar afar sérkennileg þótt ekki verði við forsetann sakast vegna hennar .
Hvernig gat verið meirihluti á Alþingi fyrir því að málinu væri skotið til þjóðarinnar þegar meirihluti þingmanna hafnaði frumvarpi á Alþingi um að senda lögin í þjóðaratkvæðagreiðslu ? Ástæðan var sú að einhverjir þingmenn höfnuðu frumvarpinu um þjóðaratkvæði en sögðu að það væri nú samt best að þjóðin fengi að kjósa .
Hér er ekki gerð sú krafa að lesendur skilji þetta .
En ekki minntist forseti á eina mikilvæga viðbótarástæðu sem þó má telja víst að hafi ráðið miklu um ákvörðun hans .
– – – Á gamlaárskvöld fór fólk á brennur .
Að því búnu settist það við sjónvarpstækin til að horfa á Áramótaskaupið .
Hefðbundinn spenningur ríkti .
Skyldi Skaupið verða fyndið , hverjir yrðu teknir fyrir ? Skaupið brást ekki .
Þjóðin skemmti sér , , konunglega " .
En yfir hverju ? Embætti forseta Íslands og athafnir hans undanfarin ár var meginefni Skaupsins .
Sviðsetning atriðanna sem gerðust í forsetabústaðnum og í kringum forsetann skildu ekkert eftir fyrir ímyndunaraflið .
Þau fjölluðu um kynlífsveislu , drykkjuskap , dópneyslu .
Engu var hlíft og gengið lengra en nokkurn tímann hefur verið gert í íslenskum skemmtiþætti í garð þessa virðulegasta embættis þjóðarinnar .
Forsetinn var vægðarlaust sýndur í hlutverki veislustjóra umsvifamannanna .
Með takmarkalausu háði var embættið dregið sundur og saman .
Háðið var ekki einu sinni hárfínt , eins og kannski mátti ætlast til , heldur fremur gróft , ósvífið og jafnvel meiðandi .
Og þjóðin veltist um af hlátri .
Sú ákvörðun stjórnenda Áramótaskaupsins að velja þetta yrkisefni og ganga fram með þeim hætti sem gert var sýnir ein og sér hvar þeir töldu forsetaembættið statt í huga þjóðarinnar .
Hvað væri óhætt .
Skellihláturinn staðfestir að þetta mat þeirra var rétt , það var allt í lagi að ganga í skrokk á embættinu .
Oft hefur Skaupið kallað fram mikil viðbrögð og sitt sýnst hverjum um hvort það hafi verið skemmtilegt eða ekki .
Stundum hefur mönnum blöskrað hversu rætið og kvikindislegt það hefur verið .
Á sínum tíma líkaði illa að Frú Vigdís Finnbogadóttir skyldi vera látin panta pitsu eða eitthvað álíka saklaust í Skaupinu .
Nú kvað hins vegar ekki við neinn slíkan tón .
Nýtt ár gekk í garð .
Mótmæli við túlkun Áramótaskaupsins á forseta Íslands mældust ekki .
Menn horfðu bara á endursýninguna .
– – – Það hefur verið til siðs meðal þeirra sem teknir eru fyrir í Spaugstofunni , Áramótaskaupinu eða slíkum þáttum að bera sig mannalega , brosa í kampinn og segjast hafa haft gaman af öllu .
Ekki er nú víst að svo sé alltaf .
Kunnar eru frásagnir af því að Halldór Ásgrímsson fyrrverandi forsætisráðherra hafi kallað Sjónvarpsmenn á sinn fund og gert athugasemdir við að hann væri ævinlega sýndur í neikvæðu ljósi í Spaugstofunni .
Öllum þeim sem horfðu á Áramótaskaupið má ljóst vera að forseta gat ekki verið skemmt .
Hann hafði að sjálfsögðu áttað sig á því löngu fyrir þann tíma að hann átti mjög undir högg að sækja .
Í Skaupinu var honum sýnt hvaða virðingu landsmenn báru fyrir embætti forseta Íslands .
Það var gert á þann hátt sem erfiðast er að þola .
Auðvitað hefur það haft mikil áhrif á ákvörðun hans um að skrifa ekki undir lögin .
Annað væri ekki mannlegt .
Háðið bítur .
