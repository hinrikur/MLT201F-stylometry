Löngum hefur sá leikur lokkað í samskiptum kynjanna að bregða sér í hlutverk einhvers annars .
Þykjustuleikur getur tekið á sig ýmsar myndir og misjafnt hversu langt fólk gengur í þeim efnum .
Sumir láta duga að leika saman maður á mann heima í svefnherbergi á meðan aðrir fara út fyrir veggi heimilisins , jafnvel til útlanda .
Pör eiga það til að krydda sínar utanlandsferðir með því að skipta um nafn , starf , þjóðerni og persónuleika ( í huganum ) , hittast svo eins og tveir ókunnir einstaklingar á ákveðnum stað og kynnast hvort öðru .
Leika leikinn alla leið .
Endar sá spuni oftar en ekki í lostafullum kynlífsathöfnum á óvæntum stað og ekki ólíklegt að fólk uppgötvi alveg nýja hlið á makanum .
Mikil ögrun og skemmtun getur falist í því að halda sér í karakter í slíkum leik og spinna framvinduna jafnóðum .
Þetta er tilvalin leið til að blása nýju lífi í langtímasambönd .
Svo eru það pörin sem ganga enn lengra og sækja í myrkraherbergin svokölluðu , en slík lastabæli finnast um víða veröld .
Þá fer fólk inn í ákveðið rými sem er svo myrkvað að engin leið er að sjá eða þekkja það fólk sem þar er fyrir .
Þá er kikkið fólgið í því að vita hvorki hver snertir þig og kyssir , né hvern þú snertir og gælir við .
Ókunnugleikinn og nafnleysið er algjört .
Í myrkraherbergjum þessum er fólk ekki lengur persónur heldur iðandi skrokkar .
Sjónleysið gerir það að verkum að þetta getur verið heppilegt fyrir þá sem vegna útlits komast sjaldan í nána líkamlega snertingu við aðra mannveru .
Þó má gera ráð fyrir að flestir þeirra sem sækja í þennan sódómíska vettvang séu þar af öðrum ástæðum .
Og öruggt má teljast að lítt verður þeim ágengt í þessum ormagryfjum sem þrá að mynda djúp tilfinningatengsl við einhvern .
En það eru ekki allir að leita að því sama og margar og ólíkar hvatir liggja sjálfsagt að baki heimsókn fólks í myrkraherbergi , hvort sem það eru einhleypingar eða pör .
Ekki víst að öllum líki að renna til í sæðisslettum ókunnugra og láta hvaða hendur sem er káfa á sér .
Sódóma-Gómorra er ekki fyrir alla .
En snúum okkur aftur að búningum og hlutverkaleikjum .
Hún er merkileg þessi þörf mannfólksins fyrir að bregða sér í allra kvikinda líki , að máta sig við hin ýmsu hlutverk .
Vissulega finnast margar og ólíkar manneskjur í hverjum og einum og augljóst að aðeins örfáar þeirra fá að njóta sín yfir ævidagana .
Kannski er það bara sjálfsögð skemmtun að leyfa einni og einni af þessum sem leynast fyrir innan skinn , að gægjast út um stundarsakir öðru hvoru .
Margir gera sér ferð suður til hennar Ítalíu á þessum árstíma , nánar tiltekið til Feneyja , til að taka þátt í árlegu karnivali sem þar stendur yfir í nokkra daga samfleytt í febrúar .
Þetta er mikil og litrík hátíð sem meðal annars dregur að sér þá sem hafa unun af því að klæða sig í framandi búninga og fela sig á bak við grímur .
Skipta jafnvel um kyn .
Skella sér svo á dansleik þar sem enginn veit hver er hver og hvur er hvurs .
Í skjóli grímunnar er líka hægt að gera ýmislegt sem annars væri alls ekki samþykkt .
Aðrir bregða sér til Brasilíu í kringum páskana til að njóta ótal hörundsdökkra dillibossa sem spranga klæðlitlir þar um götur á kjötkveðjuhátíðinni í Rio de Janeiro .
Allt snertir þetta eitthvað inni í okkur sem tengist kynlífi á einn eða annan hátt .
Og gleymum ekki karlmennskuímynd júníformsins sem dátarnir klæddust á hernámsárunum .
Þau klæði áttu ekki lítinn þátt í því að íslenskum konum hitnaði verulega að innan .
Þær lágu nánast í öngviti af sælu við það eitt að horfa .
