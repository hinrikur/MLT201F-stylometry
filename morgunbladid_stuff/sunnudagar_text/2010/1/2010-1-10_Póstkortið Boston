Sennilega er Boston þekktust fyrir þá háskólamenningu sem hún býður upp á .
Í borginni má finna yfir 50 háskóla en þeirra frægastir eru líklega Harvard og Massachusetts Institute of Technology ( MIT ) .
Vegna þessa fjölda háskóla og þess fjölda aðfluttra nemenda sem sækja þá er afar fjölþjóðlegt andrúmsloft í borginni .
Í raun er það svo að ég þekki ekki eina einustu manneskju sem hér er fædd og uppalin .
Þá segja margir að mikill Evrópubragur sé yfir borginni sem er vissulega rétt að sumu leyti .
Hér er heilt hverfi , Back Bay sem var hannað með það í huga að svipa til Parísar og mikið um gömul og tignarleg múrsteinshús .
Fyrir þá sem hingað koma í leit að afslöppun og afþreyingu er margt í boði .
Þar má t.a.m. nefna vísindasafnið , Museum of Science , og sædýrasafnið .
Þá er hér aragrúi leikhúsa og ósjaldan sem góðar uppfærslur eru á fjölunum .
Hér fylgjast menn líka mikið með íþróttum , enda á Boston eitt af bestu liðunum í hafnabolta , körfubolta og íshokkíi ! Fyrir þá sem kjósa heldur að eyða tíma sínum í búðum er jafnvel meira í boði .
Auk Newbury Street er fjöldi verslunarmiðstöðva og -kjarna í nágrenni borgarinnar .
Þar ber einna helst að nefna Galleria mollið í Cambridge , en það þekkja Íslendingar mjög vel og það þykir heyra undantekningu til ef ekki heyrist íslenskt mál þar hlusti maður vel .
Að auki er í nágrenninu Premium Outlets verslunarkjarni þar sem hægt er að kaupa merkjavöru á miklum afslætti .
Venjulega nær sumarið í Boston inn í byrjun október en um haustið rignir meira og hitinn fellur í um 15 gráður að jafnaði .
Þá breytir borgin , sem venjulega skartar miklum grænum gróðri , um lit og verður rauð og gul og brún .
Það er mjög skemmtilegt að fá sér hádegismat á Top of the hub veitingastaðnum á 52. hæð Prudential-turnsins .
Hann er ein af hæstu byggingum borgarinnar og er útsýnið þar alveg frábært .
Veitingastaðurinn sjálfur er prýðisgóður .
Þegar veturinn tekur á endanum við verður borgin jafnvel kaldari en heima á klakanum .
Það snjóar líka stundum , en samt sem áður verður Kaninn alltaf jafnhissa og samgöngur fara í lamasess ! Ekki langt frá Prudential-turninum er Newbury Street , Laugavegur Boston .
Þar er mikill fjöldi lítilla búða og veitingastaða og á sumrin iðar gatan af lífi .
Efst í götunni er einn af bestu veitingastöðum borgarinnar , The Capital Grille , en neðst í götunni eru fínu búðirnar .
Við enda götunnar eru svo tveir almenningsgarðar , Public Garden þar sem á sumrin er hægt að sigla um tjörn á bátum í svanslíki og Boston Common .
Gunnar Þór Pálsson 