Það hefur vakið athygli mína í samskiptum , sem ég hef átt við erlenda blaðamenn síðustu daga hvað jafnvel þeir , sem lengi hafa fylgzt með íslenzkum málum eru illa upplýstir um Icesave-málið og grundvallaratriði þess .
Þannig kynntist ég því , að bæði gamalreyndur danskur ritstjóri og ungur norskur blaðamaður voru þeirrar trúar , að Ísland ( og þar með væntanlega Noregur ) hefði með upptöku tilskipunar ESB um Tryggingasjóð innistæðueigenda tekið á sig ábyrgð á því að nægilegt fé væri í þeim sjóði til að tryggja innistæður upp að ákveðinni upphæð .
Og að í því væri alþjóðleg skuldbinding íslenzka ríkisins fólgin .
Á mbl.is í fyrradag var haft eftir Reinfeldt , forsætisráðherra Svíþjóðar , að Norðurlöndin vilji að Ísland standi við alþjóðlegar skuldbindingar sínar .
Auðvitað gerir Ísland það .
En um hvað er Reinfeldt að tala ? Telur sænski forsætisráðherrann að í regluverki ESB sé fólgin slík skuldbinding ? Hann er illa upplýstur ef svo er og ætti þá að tala við ráðgjafa í sínum eigin seðlabanka .
Nú kann þessi misskilningur að vera skiljanlegur þar sem skiptar skoðanir voru hér heima fyrir í upphafi um eðli þessa máls .
En þegar hér er komið sögu verður að telja , að víðtæk samstaða sé um , að skilningur þeirra Lárusar Blöndals , hrl. og Stefáns Más Stefánssonar , prófessors á þessari tilskipun sé réttur .
Þeir hafa fjallað um málið hér í Morgunblaðinu í fjölmörgum og athyglisverðum greinum og eiga mestan heiður af því að hafa mótað þann lagagrundvöll , sem við Íslendingar hljótum að byggja afstöðu okkar á .
Sjónarmið þeirra fá nú stuðning úr mörgum áttum og engin rökstudd andmæli hafa komið fram um þetta grundvallaratriði hvorki frá Bretum né öðrum .
Martin Wolf , einn helzti fjármálasérfræðingur Financial Times um langt árabil segir í blaði sínu í fyrradag , að því fari fjarri , að slík greiðsluskylda Íslendinga blasi við .
Og nú er svo komið að í umræðum hér heldur enginn öðru fram , hvorki ráðherrar , þingmenn stjórnarflokka né aðrir .
Kannski er ekki við því að búast , að útlendingar átti sig á þessu .
Síðustu daga hefur verið hér blaðamaður frá einu áhrifamesta dagblaði í Evrópu , El País , sem gefið er út á Spáni og nýtur sérstakrar virðingar um allan heim .
Á þriðjudagskvöld sagði hann mér , að hann hefði komið að lokuðum dyrum , þegar hann óskaði eftir samtali við íslenzkan ráðherra .
Vonandi hefur sú afstaða breytzt .
En blaðamönnum þessa merka blaðs koma slík viðbrögð á óvart .
Þeir eru vanari því , að ráðamenn í Evrópulöndum sækist eftir samtölum við þá .
Þeir íslenzkir almannatenglar , eins og Jón Hákon Magnússon hjá KOM o.fl. , sem hafa gagnrýnt skort á kynningu á sjónarmiðum Íslands í öðrum löndum hafa augljóslega rétt fyrir sér .
En þótt mikill tími hafi farið til spillis og tjónið mikið af þeim sökum er enn ekki of seint að hefjast handa til þess að rétta málstað okkar af í augum annarra þjóða .
Það er grundvallaratriði , að með upptöku tilskipunar um Tryggingarsjóð innistæðueigenda var ekki lögfest ríkisábyrgð á greiðslum úr þeim sjóði .
En þá má spyrja : úr því að svo var ekki , hvers vegna ætti íslenzka ríkið þá að borga eina krónu vegna innistæðna á innlánsreikningum Landsbankans í Bretlandi og Hollandi ? Rökin fyrir því að við , sem þjóð , eigum að taka á okkur einhverjar skuldbindingar vegna þeirra innistæðna eru tvíþætt .
Annars vegar má sýna fram á það með gildum rökum , að eftirlit stjórnvalda á Íslandi með starfsemi bankanna hafi brugðizt .
Og hins vegar er augljóst , að við höfum hag af því , að leysa ágreiningsmál við aðrar þjóðir í sátt og samlyndi .
Þetta eru pólitísk rök enda málið pólitískt .
Á hinn bóginn fer heldur ekki á milli mála , að eftirlitskerfi með fjármálafyrirtækjum bæði í Bretlandi og Hollandi brugðust og þar á meðal í samskiptum þeirra við íslenzku bankana .
Fjármálaeftirlitið í Bretlandi hefur frá því haustið 2008 legið undir harðri gagnrýni almennt og miklar umræður þar í landi um starfsemi þess .
Bretar hafa brugðizt við bankakreppunni á athyglisverðan hátt .
Hin svonefnda Turner-skýrsla , sem út kom í marz á sl. ári og umræðuskjöl henni tengd segja mikla sögu .
Í ljósi þess , að eftirlit stjórnvalda í löndunum þremur brást er sanngjarnt að ábyrgðinni verði skipt á milli ríkjanna þriggja .
En það er af og frá , að Íslendingar eigi að greiða 2,2 milljónir á mann en Bretar og Hollendingar 9000 krónur á mann eins og Ann Pettifor og Jeremy Smith bentu á í Financial Times hinn 7. janúar sl. að gera ætti samkvæmt þeim samningum , sem núverandi ríkisstjórn hefur gert .
Jón Daníelsson , hagfræðingur sagði í Morgunblaðinu í gær , að þessar tölur væru um 1,5 milljónir á hvern Íslending en tæpar 6000 krónur á hvern Breta .
Að undanförnu hafa staðið yfir viðræður milli stjórnarflokka og stjórnarandstöðuflokka um samstöðu í Icesave-málinu .
Slík samstaða væri að sjálfsögðu af hinu góða .
En hún getur ekki byggzt á því , að stjórnarandstöðuflokkarnir samþykki að taka þátt í viðræðum við aðrar þjóðir á forsendum þeirra samninga , sem ríkisstjórnin hefur gert .
Jóhanna Sigurðardóttir , forsætisráðherra , sagði í samtali við RÚV í gærmorgun , að skynsamlegra væri að leysa Icesave-málið án þjóðaratkvæðagreiðslu og færði þau rök fyrir þeirri skoðun , að yrðu lögin felld í slíkri atkvæðagreiðslu mundi samningsstaðan við Breta og Hollendinga versna .
Hvers konar vitleysa er þetta ? Auðvitað styrkir það stöðu stjórnvalda á Íslandi , ef þjóðarviljinn liggur afdráttarlaust fyrir .
Og hvernig stendur á því að Samfylkingin bregst illa við í hvert sinn , sem lagt er til að stór mál verði lögð undir þjóðaratkvæði ? 