Eftir rúma viku er ár liðið frá því að núverandi stjórnarflokkar mynduðu minnihlutastjórn undir forsæti Jóhönnu Sigurðardóttur og með hlutleysi Framsóknarflokks .
Flokkarnir náðu svo meirihluta í þingkosningum í apríl og styrktu þar með samstarf sitt .
Hvernig hefur til tekizt ? Samningarnir við Breta og Hollendinga um Icesave eru meiri háttar mistök , mestu mistök , sem nokkur ríkisstjórn hefur gert í samskiptum við aðrar þjóðir í sögu lýðveldisins .
Meginástæðan virðist vera sú , að stjórnarflokkarnir hafi ekki gert sér skýra grein fyrir því , að okkur ber engin skylda til skv. ákvæðum regluverks Evrópusambandsins og þar með aðildarríkja EES að veita ríkisábyrgð á greiðslum úr Tryggingarsjóði innistæðueigenda .
Umsókn um aðild Íslands að Evrópusambandinu , sem samþykkt var á Alþingi sumarið 2009 , er augljóslega andvana fædd .
Annar stjórnarflokkurinn er andvígur umsókninni , þótt hann hafi keypt stjórnarsamstarfið því verði að samþykkja hana .
Meirihluti þjóðarinnar er andvígur aðild og Icesave-málið á eftir að vekja margar spurningar í hugum aðildarríkja ESB .
En þar með er ekki sagt , að ríkisstjórninni hafi mistekizt allt , sem hún hefur tekið sér fyrir hendur .
Bankahrunið opnaði augu fólks fyrir því , að þau góðu lífskjör , sem við höfðum búið við fyrstu ár nýrrar aldar , voru á sandi byggð .
Eitt mikilvægasta verkefnið í kjölfar hrunsins var að laga lífskjörin að veruleikanum í þjóðarbúskapnum .
Það hefur ríkisstjórninni tekizt .
Kjaraskerðingin er orðin mjög mikil .
Fólk hefur ekki lengur efni á að endurnýja bílinn sinn á nokkurra ára fresti .
Stór hluti þjóðarinnar hefur ekki efni á að fara til útlanda .
Kostnaður við daglega neyzlu hefur stóraukizt , að ekki sé talað um þau vandamál , sem eru samfara húsnæðiskostnaði .
Það hefur tekizt að framkvæma þessa kjaraskerðingu með svo skjótvirkum hætti vegna stórfelldrar lækkunar á gengi íslenzku krónunnar .
Það var ekki sjálfgefið , að þetta tækist .
Íslendingar hafa áður staðið frammi fyrir áföllum í efnahagsmálum , sem leitt hafa til verulegrar kjaraskerðingar .
Oft hefur mikill órói á vinnumarkaði fylgt slíkri skerðingu lífskjara .
Ekki núna .
Þetta er þeim mun athyglisverðara vegna þess , að atvinnuleysi er mjög mikið og vaxandi .
Hvað veldur því , að gífurlegri kjaraskerðingu og miklu atvinnuleysi hefur ekki fylgt meiri háttar spenna á vinnumarkaði ? Engir útifundir verkalýðsfélaga .
Engar kröfugöngur .
Engin mótmæli .
Bara friður .
Þó hafa laun lækkað verulega hjá einkafyrirtækjum og eitthvað hjá opinberum aðilum .
Yfirvinna felld niður .
Skattar hækkaðir .
Þessi friður er auðvitað mjög mikilvægur á erfiðum tímum og hann er mesta afrek ríkisstjórnar Jóhönnu Sigurðardóttur .
Ástæðan fyrir því , að svo vel hefur tekizt til í þessum efnum , blasir við .
Fyrsta ríkisstjórnin á Íslandi , sem mynduð er af þeim flokkum , sem eiga sér rætur í sósíalískum og sósíaldemókratískum stjórnmálahreyfingum síðustu aldar , á hauka í horni innan verkalýðshreyfingarinnar .
Þeir hafa tekið þátt í því með ríkisstjórninni að framkvæma þessa kjaraskerðingu og að sjálfsögðu sýnt mikla ábyrgð með því .
Ef Samfylking og Vinstri grænir hefðu verið utan ríkisstjórnar síðustu 12 mánuði væri ástandið annað .
Þá hefðu þessir tveir flokkar ýtt undir óánægju meðal launafólks vegna kjaraskerðingarinnar og verkalýðshreyfingin undir forystu Gylfa Arnbjörnssonar gengið hart fram gegn stjórnvöldum .
Er þá lærdómur síðustu 12 mánaða sá , að bezt sé að hafa vinstristjórn , þegar framkvæma þarf harkalega kjaraskerðingu ? Þá gangi slík kjaraskerðing friðsamlega fyrir sig og verkalýðshreyfingin haldi að sér höndum ? Það má færa rök fyrir því en á móti kemur þetta : Flokkarnir tveir virðast ekki geta komið sér saman um neina stefnu í atvinnumálum .
Sjávarútvegurinn blómstrar að vísu vegna gengislækkunarinnar en við blasir að eins og stundum áður er leiðin út úr kreppunni uppbygging á orkufrekum iðnaði .
Og þar er allt stopp vegna þess að stjórnarflokkarnir koma sér ekki saman .
Niðurstaðan af samstarfi Samfylkingar og Vinstri grænna í eitt ár er því þessi : Stjórnarflokkarnir eru ósammála um aðild að ESB .
Vinstri grænir eru innbyrðis ósammála um Icesave .
Stjórnarflokkarnir eru ósammála um uppbyggingu orkufreks iðnaðar .
Stjórnarflokkarnir hafa hins vegar verið sammála um að framkvæma mikla kjaraskerðingu og notið stuðnings verkalýðshreyfingarinnar við það verk .
Ég vil ekki gera lítið úr þeim árangri .
Áður hefur ófriður á vinnumarkaði verið mesta vandamál ríkisstjórna við áþekkar aðstæður .
En ástæðan fyrir því , að ekkert áþreifanlegt hefur gerzt í atvinnuuppbyggingu á síðustu 12 mánuðum , er ekki að Icesave er óafgreitt heldur hitt , að stjórnarflokkarnir koma sér ekki saman .
Kannski finnst einhverjum kaldhæðnislegt að það eina , sem vinstriflokkarnir geti komið sér saman um , sé mikil kjaraskerðing en það er eftir sem áður staðreynd .
Og þar stendur þjóðin föst og kemst ekkert áfram .
Því miður eru engar líkur á að þetta breytist .
Vinstri grænir gefa ekki eftir í andófi gegn orkufrekum iðnaði .
Það stefnir í nýtt stríð í sjávarútvegi .
Við horfum fram á sjálfheldu í stjórnmálum .
Sjálfstæðisflokkur og Samfylking gætu náð saman um orkufrekan iðnað en ekki um aðild að ESB .
Sjálfstæðisflokkur og Vinstri grænir geta náð saman um andstöðu við ESB en ekki um orkufrekan iðnað .
Rökin fyrir því að stokka upp spilin eru sterk , hvað sem Icesave líður .
