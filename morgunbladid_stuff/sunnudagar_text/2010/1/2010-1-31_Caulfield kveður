Bandaríski rithöfundurinn J.D .
Salinger lést í vikunni , eins og hann hefur lifað síðustu hálfa öldina – hljóðlega .
Hann var 91 árs gamall .
Frægð Salingers byggðist á fáum en afar áhrifamiklum verkum .
Skáldsögunni The Catcher in the Rye , sem kom út árið 1951 , sagnasafninu Nine Stories , og tveimur öðrum bókum , en í hvorri voru tvær langar sögur um Glass fjölskylduna ; Franny and Zooey og Raise High the Roof Beam , Carpenters and Seymour : An Introduction .
Miklar vonir voru bundnar við Salinger eftir að hann kom fram á ritvöllinn , enda þótti hann slá alveg nýjan tón í bandarískum bókmenntum í The Catcher in the Rye , sem kom út hér í rómaðri þýðingu Flosa Ólafssonar árið 1975 og nefndist þá Bjargvætturinn í grasinu .
Ef þið raunverulega hafið einhvern áhuga á þessu , þá langar ykkur kannski fyrst að fá að vita , hvar ég fæddist , hvaða leiðindi voru í uppvextinum , hvað foreldrar mínir höfðu fyrir stafni áður en ég fæddist og allt þetta Davíð Kopperfíld-kjaftæði .
Þetta er fyrsta setning " Bjargvættarins " og með henni ryðst Holden Caulefield fram á sjónarsviðið .
Þessi kjaftfori unglingur sem hafði verið rekinn úr skóla varð kunnasti óknyttapiltur bandarískra bókmennta síðan Mark Twain skrifaði um Stikilsberja-Finn .
Orðræða Caulfield einkennist af slettum og slangri þess tíma þegar Salinger skrifaði söguna – og tókst Flosa eftiminnilega að færa andblæ enska frumtextans inn í íslensku .
Sjónarhorn sögunnar vakti gríðarlega athygli þegar hún kom fram , skilningurinn sem birtist á afstöðu og hugmyndum unglingsins , og efasemdirnar um heim hinna fullorðnu .
Menningarrýnir The New York Times segir að skáldsagan hafi " hitt á taug í andrúmslofti kalda stríðsins og varð hún fljótlega költ-fyrirbæri , sérstaklega meðal ungra lesenda .
Að lesa " Bjargvættinn " varð einskonar manndómsvígsla .
" Skáldsagan nýtur enn mikilla vinsælda og enn , nærri 60 árum eftir að hún kom fyrst út , seljast árlega 250.000 eintök af henni í kilju .
Margir hafa orðið fyrir uppljómun við lestur sögunnar ; sumir hafa ákveðið að verða rithöfundar en aðrir leita á vafasamari brautir : Mark David Chapman sem myrti John Lennon árið 1980 , sagði að útskýringu á morðinu mætti finna á síðum The Catcher in the Rye .
Rústaði smásögunni Tveimur árum eftir útkomu " Bjargvættarins " sendi Salinger frá sér sagnasafnið Nine Stori es og voru margir gagnrýnendur enn hrifnari af þeirri bók en þeirri fyrri .
Sögur bókarinnar voru lofaðar fyrir skarpa samfélagslega rýni , afar raunsæisleg samtöl , og fyrir að rústa hinni hefðbundnu uppbyggingu " smásögu " , með upphafi , miðju og endi , á meistaralegan hátt .
Eftir að Nine Stories kom út , árið 1963 , má segja að Salinger hafi flúið bókmenntaheiminn .
Hann bannaði að myndir af sér birtust á bókakápum , skipaði umboðsmanni sínum að brenna allan póst frá aðdáendum og flutti á stóra landareign í New Hampshire .
Eftir það dró verulega úr birtum skrifum hans .
Seinni bækurnar tvær komu á prent 1961 og 1963 og það síðasta sem kom frá Salinger var sagan " Hapworth 16 , 1924 , " sem fyllti næstum heilt tölublað af The New Yorker 19. júní árið 1965 .
Í 45 ár hefur J.D .
Salinger því verið lifandi en þögul goðsögn .
Ýmist kallaður vitleysingur eða bandarískur Tolstoy .
Margra áratuga þögn Í lokakafla " Bjargvættarins " segist Caulfield ekki hafa neitt meira að segja : Ef til vill gæti ég sagt ykkur , hvað ég gerði , eftir að ég kom heim , hvernig ég veiktist og allt það , og hvaða skóla ég á að fara í næsta haust , þegar ég losna héðan , en mig langar ekkert að segja frá því .
Svo sannarlega ekki .
Svo sannarlega var það ekki margt sem Salinger hafði að segja umheiminum síðustu áratugi , hversu mjög sem blaðamenn og aðdáendur reyndu að ná af honum tali .
Setið var fyrir rithöfundinum við hálf-víggirt heimili hans í Cornish , fólk reyndi að sjá honum bregða fyrir og ef það tókst mátti stundum lesa um viðburðinn , og af og til fóru sögur á kreik um væntanlegt efni frá meistaranum .
En ekkert birtist og hann þagði .
Hafði einfaldlega ekki meira að segja .
efi@mbl.is 