Kúkur " stendur brúnum stöfum á hvítri tússtöflu á Fríkirkjuvegi 11 .
Þetta er frönsk leturgerð , litlir stafir og falleg rithönd , hógvært innlegg í þjóðfélagsumræðuna .
" Ég stóðst ekki mátið þegar ég sá litinn á tússpennanum , " segir Hildigunnur Sverrisdóttir arkitekt og brosir prakkaralega .
" Það er staðbundinn húmor á öllum vinnustöðum , " segir Sólveig Ólafsdóttir sagnfræðingur brosandi .
" Það var mjög fljótt að gerast hjá okkur .
" Hópurinn sem stendur að prisma-náminu , sem haldið er í samstarfi Listaháskóla Íslands , Háskólans á Bifröst og Reykjavíkurakademíunnar , hefur hreiðrað um sig í húsinu við Hallargarðinn .
Þar verða bækistöðvarnar fram í mars , á meðan diplóma-námið stendur yfir , sem metið er til 16 alþjóðlegra eininga .
Að jafnaði sækja um 60 manns hvert námskeið og hafa nemendur hingað til verið á aldrinum 19 til 67 ára .
Í náminu er teflt saman fjölbreyttum fagsviðum , í því skyni að gefa fólki færi á að öðlast innsýn í ólíka heima , örva það til að hugsa á skapandi hátt og þroska með sér hugmyndir og lífsafstöðu .
" Mér hefur ekki fundist nógu mikið lagt upp úr því að virkja sköpunarkraftinn í því námi sem ég hef sótt í gegnum tíðina , " segir Hrund Gunnsteinsdóttir , sem er forstöðukona Prisma .
" Það má segja að það hafi verið kveikjan að náminu , þar fléttum við skapandi og gagnrýninni hugsun saman við rökræna hugsun .
Skapandi hugsun er uppspretta hugmynda og ef byggt er eingöngu á því að efla rökræna hugsun , þá er hætt við að hugmyndir koðni niður .
En rökræn hugsun er þó nauðsynleg þegar kemur að því að hrinda hugmyndum í framkvæmd .
" Hún segir mikið lagt upp úr þverfaglegum fyrirlestrum , nýrýni , að steypa saman ólíkri þekkingu , allt til þess að vekja nýja hugsun og víkka sjóndeildarhringinn .
" Nemendurnir fá það verkefni strax í byrjun að veita því athygli sem þeir veita athygli og halda því til haga .
Í sjálfu sér er það hráefni , ásamt öðru , sem við vinnum með í gegnum nýstárleg verkefni .
Í þessari blöndu felst mikill galdur .
" Prisma-námið hefst 1. febrúar og stendur yfir í tvo mánuði , en þann tíma eru fyrirlestrar á hverjum virkum degi og tvisvar í viku eru málstofur fyrir hádegi , þar sem lesefnið er sett í samhengi .
Þrír eru í því hlutverki að vera hópnum innan handar og kalla þeir sig " auðveldara " , sem er dregið af enska orðinu " facilitator " .
" Við höfum það hlutverk að setja okkur inn í námsefnið og hjálpa nemendum að sækja í það nytsamlegar krækjur , " segir Hildigunnur Sverrisdóttir arkitekt , sem er einn þriggja auðveldara , en auk hennar eru það Sólveig Ólafsdóttir sagnfræðingur og Hallmar Sigurðsson leikhúsfræðingur .
" Fyrirlesararnir demba yfir nemendurna þekkingu sem er til nú þegar , hvort sem hún skarast eða ekki , og sífellt er verið að fá fólk til að spyrja sig hvað því finnst um það sem er til umræðu , " segir Hallmar .
" Það er kippt undan því viðteknum undirstöðum – við kippum miðjunni úr alheiminum – í bókstaflegri merkingu , " segir Sólveig og hlær .
" Hjálmar H. Ragnarsson gerir það í stórfróðlegum fyrirlestri sínum um sólmiðjukenningar , en hann er mikill stjörnuáhugamaður .
Þar kemur meðal annars fram að jarðmiðjukenningin lá í dvala í 1.800 ár , allt frá því Aristarkos kom fyrst fram með hana og þar til Kóperníkus dustaði rykið af henni .
Og maður spyr sig , hvaða vísdómi er legið á núna sem á erindi við okkur ? " Námstímanum er skipt í þrjár lotur og eru verkefnaskil í lok hverrar lotu , en alls eru þetta um 50 fyrirlesarar og heilmikið lesefni .
Mikið er lagt upp úr hópavinnu , nemendahópnum er skipt upp í þrjá hópa og þeim hópum aftur í minni einingar .
Í lok námstímans skilar svo hver fyrir sig vinnumöppu , sem á að endurspegla ferðalag hvers og eins í gegnum námið .
" Mér var kennt í æsku að maður lærði ekki stærðfræði með höfðinu heldur höndunum , " segir Hallmar .
Með hverju lotuverkefni , sem má vera í hvaða formi sem nemendur kjósa , á að fylgja greinagerð .
" Þar fær fólk tækifæri til að nota námsefnið sem verkfæri til að koma hugmyndum sínum á framfæri .
Grunnurinn að því er að fá fólk til að tengja með nýjum hætti .
Efniviðurinn eru fyrirlestrarnir , sumir hversdagslegir og aðrir byltingarkenndari , veiðiföng í verkefninu veiðimaður , í bland við bakgrunn og reynslu hvers og eins .
Svo búum við til nýtt samhengi og færum fólki verkfæri til að vinna úr því .
" " Það má segja að við útskrifum fyrstu íslensku samhengjarana , " segir Sólveig .
" Þetta er lítið spark í okkur öll , ekkert endilega að skapa snilldarverk , en að koma okkur á óvart .
Við höfum oft upplifað frá því námið hóf göngu sína , hvað fólk verður undrandi á sjálfu sér .
" " Lykillinn að því er skapandi umræða , gagnrýnin og skapandi hugsun , " segir Hildigunnur .
" Fyrir mörgum er orðið " fræði " fráhrindandi , en auðvitað er það ástæðulaust .
Maður þarf ekki að vera sérfræðingur til að nýta sér fræðin í sínu samhengi , kafa í þau út frá sínum eigin forsendum – allt eins og vilji þinn býður þér .
Fræðin eru ekki þröskuldur sem þarf að yfirstíga – þú ferð bara eins langt og þú vilt .
" Til grundvallar í náminu liggja fjögur þrep , sem Hrund segir að séu : " Að sjá meira , snúa á rönguna , setja í samhengi og skapa sitt eigið .
" Í raun sé það grunnur allrar listrænnar vinnu eða skapandi starfa og nýtist almennt vel í lífinu öllu " Þegar fólk fæst við það , sem veitir því ánægju , og ögrar sér á jákvæðan hátt , þá líður því betur , það finnur sinn sess og skilar meiru af sér til sjálfs sín og samfélagsins .
" 