Foreldrar Sturlu Friðrikssonar voru á ferðalagi í Danmörku þegar hann fæddist , árið 1922 .
Síðan hefur hann ekki hætt að ferðast , innanlands sem utan , og er einn víðförlasti Íslendingur sem um getur .
Í bókinni Heimshornaflakk rifjar Sturla , sem er kunnur erfða- og vistfræðingur , upp ævintýraleiðangra frá 60 árum .
Foreldrar mínir voru á ferðalagi í Danmörku þegar ég fæddist .
Faðir minn var þar að selja hlutabréf í Títan-félaginu .
Ég var tveggja mánaða þegar ég kom heim til Íslands og það má segja að ég hafi verið á ferðalagi síðan , " segir Sturla Friðriksson .
Eins og lesa má í nýrri og veglegri bók , Heimshornaflakk , þá var þetta ferðalag fyrstu ævimánaðanna , fyrir nær 88 árum , upphaf á viðburðaríku lífshlaupi sem hefur leitt Sturlu til allra heimsálfa og vel á annað hundrað landa og landsvæða .
Félagi hans í flestum ferðanna hefur verið eiginkonan , Sigrún Laxdal .
Sturla er doktor í erfða- og vistfræði , menntaður í Bandaríkjunum og Kanada .
Hann hefur á langri starfsævi unnið að ýmsum rannsóknum og við kennslu en er líklega þekktastur fyrir að hafa leitt rannsóknir á þróun lífs í Surtsey .
Sturla hefur um langt árabil verið félagi í Alþjóðanáttúruverndarsjóðnum en margar ferða hans út um heiminn hafa verið á vegum sjóðsins .
Í ferðaþáttum sínum kemur Sturla víða við : á Eldlandi , í Afríkulöndum og Krakatá í Indónesíu , hann siglir niður Yangtze-fljótið í Kína , skrifar um Kóralrifið mikla við Ástralíu , hann kemur við í Borneó og í Búrma , og segir frá leiðangri til Suðurskautslandsins með Bernharði Hollandsprins .
Meðal fjölda áfangastaða sem hann segir frá eru svæði sem Charles Darwin lýsti í hinni frægu ferðabók sinni , The Voyage of the Beagle .
Þar á meðal má nefna Asoreyjar , Galapagoseyjar , Tasmaníu og Suður-Afríku .
" Þegar ég var ungur piltur fór ég til Englands og Danmerkur að hitta frændfólk mitt og á stríðsárunum fór ég til Bandaríkjanna , í Cornell-háskólann í Íþöku .
Sú ferð tók 21 dag í skipalest , með Goðafossi sem síðar var sökkt .
" Við sitjum á heimili Sturlu og Sigrúnar í Skerjafirði og ræðum um ferðalög til fjarlægra deilda jarðar .
Á veggjum er margt sem minnir á ævintýralega viðkomustaði ; húðir af ísbirni , úlfi og ljóni , minjagripir frá Afríku og Suður-Ameríku , gólfmottur frá Asíu , svo ekki sé minnst á ljósmyndir af húsráðendum á ferðalögum innanlands og utan .
Með Tenzing sem burðarmann " Þegar ég kom heim árið 1946 fékk ég ekki strax starf við mitt hæfi en skógræktarstjóri , Hákon Bjarnason , spurði hvort ég vildi fara fyrir sig til Eldlands að safna fræi , " segir Sturla .
Hákon var áhugasamur um að finna tré sem gætu vaxið á Íslandi og kæmu frá stöðum með svipað loftslag .
" Ég sló til og fyrsti kafli bókarinnar segir frá þessari Eldlandsför .
Ég lenti í miklum ævintýrum þarna en ég var einn á ferð á þessum afskekta stað , á hjara heims , á suðurodda Suður-Ameríku .
Ég fékk lánaðan hest og reið inn í frumskóginn .
Þar hitti ég tvo menn sem voru að fara með bát fullan af sauðfé að nema land á vesturhluta Eldlands .
Ég slóst í för með þessum landnámsmönnum og tíndi fræ í skóginum meðan þeir voru að kanna landið .
Þetta var mín fyrsta ævintýraferð .
" Ævintýri Sturlu urðu mörg , eins og lesa má .
" Ég var gerður að fulltrúa Alþjóðanáttúruverndarsjóðsins , WWF , og fékk fyrir störfin orðu frá Bernharði Hollandsprins , sem var formaður sjóðsins , og Peter Scott , sem er kunnur hér fyrir að kanna heiðargæsir í Þjórsárverum .
Ég fékk að ferðast með þessum mönnum .
Við fórum til dæmis saman til Indlands , Nepals og Bútans .
Í Nepal komst ég upp í miðjar hlíðar Everestfjalls , í efstu byggð við fjallsræturnar .
" Í hópnum var fjallafarinn Tenzing Norgay , sem gekk fyrstur manna á Everest-tind með sir Edmund Hillary .
" Hann hélt á töskunni minni og bakpokanum þegar ég gekk upp undir hlíðar Everest .
Ég get því sagt eins og Hillary að ég hafi haft Tenzing sem burðarmann , " segir Sturla og brosir .
" Tenzing var elskulegur maður .
Hann fór síðar með okkur til Suðurskautslandsins í ævintýraleiðangri sem ég segi einnig frá .
Hann sagðist vel geta skilið að við yrðum loftveik uppi í Himalajafjöllunum , því niðri við sjávarsíðuna yrði honum hálfbumbult .
" Í Nepal var einnig haldið í merkan þjóðgarð og voru Hollandsprins og prinsinn af Nepal báðir með í för .
" Við flugum að þjóðgarðinum og þar var okkur mætt af reiðmönnum á fílum sem settu okkur á fílsbak og reiddu okkur þannig að gistiheimilinu .
Um morguninn fórum við Sigrún á fílsbaki í ferðalag inn í skóga , að leita að vísundum og villisvínum .
Prinsarnir voru þá að fara á þyrlu , flugu yfir og fíllinn fældist undir okkur .
Það er allt í lagi að vera á hesti sem fælist , en fíll sem fælist , það er ævintýri ! " segir Sturla og brosir .
Hann veit vel hvað hann segir því þau Sigrún áttu hesta í tvo áratugi og fóru í margar hálendisferðir , riðu yfir þvert og endilangt Ísland .
Hefur heimsótt 130 til 140 lönd og landsvæði Eitt af þeim löndum sem Sturla hefur haft mest gaman af að heimsækja er Bútan , nágrannaríki Nepals .
" Þangað komst varla nokkur nema fuglinn fljúgandi .
Heimamenn vilja ekki opna landið fyrir ferðamönnum því þeir segjast ekki ætla að gera sömu mistök og Nepalbúar .
Þeir vilja ekki taka nein lán því þeir vilja ekki þurfa að greiða fyrir neitt með því að þurfa að höggva skógana sína .
Þá myndi landið blása upp , eins og gerst hefur í Nepal og gerðist hér forðum .
Á leiðinni frá Nepal flugum við áleiðis til Nýju-Delhí .
Þá lentum við í mikilli lífshættu því annar mótorinn sprakk og eldur kom upp í honum .
Við töldum víst að kvikna myndi í vélinni eða hún springa , en flugmönnunum tókst að slökkva eldinn og slökkva á mótornum .
Við nauðlentum í Benares á hátíðisdegi og þarna voru allir að þvo sér í Ganges-ánni , fá heilaga skírn , og við komumst í snertingu við það .
Ég segi söguna hér , " segir Sturla og bankar létt á bókina .
Ævintýrin eru því mörg mili spjalda bókarinnar , ríkulega skreytt ljósmyndum af Sturlu og Sigrúnu , ferðafélögum og áhugaverðum stöðum .
Þá eru einnig í bókinni teikningar sem Sturla hefur dregið upp í ferðunum , í umfangsmiklar dagbækur sínar .
Sturla sýnir mér hillu sem í eru tugir slíkra dagbóka .
" Ég hef alltaf haldið dagbók , skrái yfirleitt í hana þegar ég kem heim í búðir á kvöldin , það sem ég hef upplifað .
Þetta hef ég gert frá fornu fari .
" Sturla yrkir einnig og hefur sent frá sér átta ljóðabækur .
En hvað skyldu löndin vera orðin mörg , sem Sturla hefur heimsótt ? " Þetta eru 130 , 140 lönd og landsvæði sem ég hef talið upp , " segir hann .
" Ég enda bókina á að segja frá pílagrímsferð og liggur leiðin þá til Egyptalands , Ísraels og í Páfagarð .
Það var í sambandi við Heimskautafélagið , sem ég tengdist .
" Verndari þess var Rainier prins í Mónakó .
" Kardínálar í Vatíkaninu leituðu í bókasafninu að heimildum og fornum íslenskum bréfum sem tengdust Grænlandi .
Við fengum að sjá þessar heimildir og elstu kortin af Íslandi .
Ég fór þá norður eftir Ítalíu , að litlu þorpi fyrir sunnan Genúa sem heitir Sturla .
Hvernig stendur á þessari nafngift ? Er nafnið Sturla ítalskt eða var það nefnt eftir Sturlu Sighvatssyni , sem gekk berfættur fyrir allar kirkjur , lét hýða sig í Róm , og lenti síðan í klaustri við Genúa ? Það veit ég ekki .
Mér þótti merkilegt að hugleiða það .
" Aldrei komið í Papey Sturla segir að minningarnar sem birtast í bókinni Heimshornaflakk séu bara brot af ferðasögunum sem hann hefur skráð í dagbækur .
En skyldu einhverjir staðir standa upp úr á öllu þessu flakki ? " Afskekktir staðir þyka mér merkilegir , eins og Bútan , þar sem herramennirnir gengu í pilsum eins og Skotar .
Það hittum við prins sem var eiginlega rekinn úr landi og varð leigubílstjóri í London .
En hann komst aftur heim og var tekinn í sátt .
" Hefur ferðalöngunin hellst yfir Sturlu strax þegar hann er kominn heim úr löngum ferðum ? " Þetta er sennilega útrásarhneigð , " svarar hann en vitnar síðan í norskt máltæki ; að gott sé að halda utan en heima sé þó best .
" Það er ágætt að vera ferðamaður erlendis en dvalarstaður fólks á að vera heima hjá því .
Ég vildi ekki eiga heima í neinu af þessum löndum sem ég hef verið í .
Ég er heimaríkur maður .
En þetta er baktería sem býr í manni , ferðaþráin .
" Eru einhverjir staðir sem Sturla á eftir að heimsækja og lætur sig dreyma um ? Hann hugsar sig lengi um .
" Ég man nú ekki eftir neinum sérstökum stað erlendis sem mig hefur langað að vera á – nema kannski Mongólíu .
Þangað hef ég aldrei komið .
Það væri merkilegt að sjá þessa mongólsku hjarðmenn , sem ríða á hreindýrum .
Svo hef ég aldrei komið í Papey ! Þangað vil ég gjarnan koma .
" 