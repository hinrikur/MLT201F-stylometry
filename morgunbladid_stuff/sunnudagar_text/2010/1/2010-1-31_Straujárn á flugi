Ísbjörn í Þistilfirði ? Ertu viss um að ekki sé verið að gera grín að okkur ? Er nema von að maður spyrji , í ljósi reynslunnar , þegar fréttastjórinn hringir með tíðindin .
Þjóðhátíðardagurinn 2008 fór í að fanga hvítabjörn við Hraun á Skaga og í fyrra gekk plastbjörn á land í Skagafirði .
Þá var ég sem betur fer ekki kominn langt þegar sannleikurinn spurðist út .
Fræg er fyrirsögnin Negri í Þistilfirði í Degi á árum áður ; þá var það svart , en nú er það hvítt .
Nokkur símtöl og svo er rokið inn á flugvöll .
Verið er að setja bensín á vélina þegar ég mæti .
Shit ! Er hún svona lítil ? Mér svelgist á .
" Ég er til .
Drífum okkar af stað , " segir flugmaðurinn brosandi .
Traustur maður og ég er sannfærður um að mér er óhætt .
Enn situr þó í mér atvikið yfir Austfjörðum fyrir margt löngu þegar hurð á lítilli vél – sem var þó mun stærri en þessi ! – spenntist upp á flugi og ég fékk það verkefni , ásamt flugmanninum , að teygja mig eftir henni og skella í lás .
Ég og pínulitlar flugvélar höfum ekki átt sérlega vel saman síðan .
Við tökum á loft til suðurs og svo er strax beygt til vinstri .
Akureyri fjarlægist og mér finnst ég furðu fljótt venjast aðstæðum ; það er bjart og fegurðin blasir við hvert sem litið er .
Vélin tekur kipp .
Flugmaðurinn brosir .
" Smávindur , " segir hann .
Allt í góðu samt .
Ég kinka kolli og þykist rólegur .
" Dásamleg tilfinning að svífa svona um , " segir hann en ég held aðeins fastar í sætið en áður .
Það rifjast upp fyrir mér sem fyrrverandi mágur minn , flugmaður , sagði einhverju sinni ; jafneðlilegt er að flugvél hristist og bíll sem ekur ofan í holu eða yfir stein .
Yfir Vaðlaheiðinni tek ég eftir því að einni hringingu er ósvarað í símanum .
Hringi til baka í fréttastjórann sem er með þau skilaboð að búið sé að fella dýrið .
Ansans ! Mér leið loks orðið vel í loftfarinu og finn strax fyrir vonbrigðum .
Hvað lá þeim á að drepa blessaða skepnuna ? Sessunautur minn tilkynnir flugturni að við ætlum að koma aftur inn til lendingar .
Þannig fór um sjóferð þá .
Engin ísbjarnarmynd en ég fékk staðfestingu á því að Vaðlaheiðin er hvít að ofan .
Svo smelli ég af nokkrum myndum til þess að ferðin verði ekki algjörlega til einskis .
Þegar ég sest við tölvuna seinna um daginn sýnist mér myndirnar eitthvað skrýtnar .
Nei , gleraugun sjálfsagt skítug eða skjárinn bilaður .
Telji lesandi myndina að ofan hreyfða eða skakka er það ekki vegna þess að ég var skelkaður .
Lesandinn hlýtur að halda vitlaust á blaðinu .
Ætti að prófa að halla því örlítið réttsælis .
Lendingin er frábær .
" Takk , " segi ég .
" Varstu í straujárninu ? " spyr kunningi minn , starfsmaður á flugvellinum , sem ég hitti síðar þennan sama miðvikudag .
" Já , við köllum hana það því hún er svo lítil og alveg eins og straujárn í laginu .
" Það eru góð tæki , hugsa ég .
Kannski ég læri að strauja skyrturnar mínar sjálfur .
skapti@mbl.is 