Linda Pétursdóttir stofnaði heilsuræktarstöðina Baðhúsið fyrir sautján árum .
Hún rak fyrirtækið í mörg ár en seldi það síðan þegar hún fluttist til Vancouver í Kanada þar sem hún stundaði nám í grafískri hönnun .
Í ágúst síðastliðnum keypti Linda svo Baðhúsið aftur og einbeitir sér að rekstri þess , auk þess að sinna uppeldi dóttur sinnar , Ísabellu , sem er fjögurra ára .
" Ég stofnaði fyrirtækið í kreppu og keypti það aftur í kreppu , " segir Linda .
" Ég tek eftir því að kauphegðun viðskiptavina er mjög breytt .
Það er minna um skráningar á dýrari námskeið og konurnar kaupa sér ódýrari kort sem gilda lengur .
Ég þarf að hafa gríðarlega mikið fyrir öllu og verð alltaf að vera vakandi og tilbúin að gera ráðstafanir og breytingar í hverjum mánuði .
En reksturinn hefur gengið vel .
Ég hef ákveðna séstöðu á markaðnum því staðurinn er eingöngu fyrir konur .
Við erum með mikið úrval af hóptímum , auk hinna venjulegu styrktar- og brennslutíma .
En svo er líka ýmislegt óvenjulegt í boði , eins og afrískir dansar þar sem afrískir strákar og íslenskar mæðgur spila á bongótrommur .
Svo er hægt að fara í salsa , magadans og meðgöngujóga og margt annað skemmtilega óvenjulegt .
" Ertu mikil bisnesskona ? " Já , ég held það .
Það eru tveir ólíkir pólar í mér , það er annars vegar bisnesskonan og svo er konan sem vill vera ein í friði og sinna hönnun og skrifa .
Ég hef gaman af viðskiptum og sérstaklega þessum rekstri enda ætti ekki öðruvísi að vera eftir öll þessi ár .
Ég myndi aldrei nenna að reka heilsustöð fyrir bæði kynin .
Konum finnst líka þægilegt að hafa enga karlmenn á svæðinu og hér er afar gott andrúmsloft .
" Hvernig skynjar þú andrúmsloftið í þjóðfélaginu ? " Maður kemst ekki hjá því að finna fyrir neikvæðni , þreytu og uppgjöf í umhverfinu .
Margir eiga mjög erfitt .
Vinur minn sem er með sálfræðiráðgjöf sagði mér að í dag þyrfti hann að hafa þrisvar sinnum meirra fyrir hverju viðtali en fyrir tveimur árum .
Í flestum tímum brotnar fólk niður hjá honum .
Staðan er erfið en ég nenni ekki að velta mér of mikið upp úr því .
Það breytist ekkert við það að ég sé að hugsa of mikið um ástandið eða taka það inn á mig .
Ég reyni að vera jákvæð og gera eitthvað skemmtilegt .
Í lífinu hef ég farið í gegnum svo mikinn og þungan pakka að núverandi efnahagsástand hefur lítil sem engin áhrif á mig .
" Laus undan fargi fortíðar Ævisaga þín kom út árið 2003 og þar var einmitt fjallað um mikla erfiðleika , alkóhólisma og vægast sagt erfitt ástarsamband .
Eru öll þessi vandræði að baki ? " Þessi ævisaga var eins og góð meðferð eða hreinsun .
Ég varð laus undan fargi fortíðinnar .
Ég dró ekkert undan í bókinni og þannig losaði ég mig líka við kjaftasögurnar .
Þegar bókin kom út öðlaðist ég frið í sálinni .
Ég hef upplifað minn skammt af mótlæti og erfiðleikum .
En það er liðin tíð .
Í næsta mánuði eru átta ár síðan ég hætti að drekka .
Þegar ég hugsa um manneskjuna sem fór í gegnum þetta allt saman , alkóhólismann og vonlaus ástarsambönd , þá finnst mér hún eiga afskaplega lítið sameiginlegt með mér .
Þetta gæti alveg verið einhver allt önnur manneskja .
Ég er fegin að þetta er búið .
" Það mun alltaf fylgja þér að hafa orðið aheimsfegurðardrottning .
Finnst þér erfitt að hafa þann stimpil ? " Ég var í viðtali um daginn og þá var ég kynnt sem alheimsfegurðardrottning .
Ég hugsaði með mér : Æ , það þýðir ekkert að segja við þessu , þetta fylgir mér .
En ég er orðin fertug og mér finnst allt í lagi að ég sé kynnt sem framkvæmdastjóri Baðhússins eða móðir , eða bara eitthvað annað .
En titillinn á alltaf eftir að loða við mig .
Mér finnst ekkert sérstaklega smart að vera alltaf titluð alheimsfegurðardrottning .
En það gæti verið verra .
" Finnurðu að fólk horfir á þig og er að mæla þig út ? " Sem betur fer tek ég lítið eftir því en þegar ég er með vinum mínum taka þeir eftir þessu .
Mér er alveg sama þótt það sé glápt á mig .
" Hvernig finnst þér að eldast ? " Mér finnst það frábært .
Ég er nýorðin fertug og er hæstánægð með það .
" Sé ekki eftir neinu Þú ert einstæð móðir , er það erfitt ? " Nei , það er ekkert erfitt en ég þekki auðvitað ekkert annað .
Ég fæ mikla hjálp frá foreldrum mínum .
Ísabella stjórnar afa sínum og hefur gert frá fyrstu stundu og hann hlýðir henni .
Hún notar annan tón á hann en alla aðra .
Ísabella er fjögurra ára og á þeim aldri er allt að gerast .
Hún er skapgóð og mikil rólyndisstelpa .
Hún er gríðarlega skipulögð og henni finnst að allt þurfi að vera í röð og reglu .
Hún er líka mikil pjattrófa , er farin að vilja mála sig og samsetningin er ekki alltaf eins og ég myndi sjálf kjósa .
" Hefurðu ekkert dekrað hana ? " Jú , alveg örugglega en mér finnst það líka allt í lagi .
Ég hef vissan aga í uppeldinu og vil að Ísabella sé kurteis og hlýðin .
Ég vil líka að hún verði sjálfstæð og leyfi henni þess vegna að reyna hlutina sjálf .
" Ef hún myndi vilja fara í fegurðarsamkeppni myndirðu hvetja hana eða setjast niður með henni og útlista allar hætturnar ? " Ég myndi reyna að hafa einhver áhrif og kysi fremur að hún færi í nám .
Ég myndi ekki vilja að fegurðar- og tískubransinn væri efst á blaði hjá henni .
Sá bransi er líka allt öðruvísi núna en fyrir tuttugu árum .
Þetta er örugglega harðari heimur og nú fara stelpurnar í alls kyns lýtaaðgerðir sem voru bannaðar þegar ég tók þátt í fegurðarsamkeppnum .
Svo eru samkeppnir eins og þessar ekki sami stökkpallur og áður var .
" Þú sérð ekkert eftir því að hafa tekið þátt í fegurðarsamkeppnum ? " Ég sé ekki eftir neinu .
Þetta var bara fínt og skapaði mér ótal ný tækifæri .
Samt er ég ekki týpan sem flestir ímynda sér að fari í fegurðarsamkepnni .
Besta vinkona mín hlær að því að ég skuli hafa náð svona langt í þeim bransa af því ég er fremur feimin að eðlisfari , er ekki hrókur alls fagnaðar í stórum hópi og finnst best að vera heima í rólegheitum .
" Aftur orðin ein Sú frétt kom á forsíðu Séð og heyrt fyrir stuttu að þú værir komin með kærasta , Þorgils Óttar Mathiesen .
Hvernig gengur það samband ? " Ég er aftur orðin ein .
Þetta samband er búið og entist ekki lengi .
Það gekk einfaldlega ekki upp .
" Hvernig finnst þér að vera ein ? " Það er óskaplegta gott að vera ein .
Ef sambönd eru ekki í lagi þá á maður ekki að vera í þeim .
Ég nenni einfaldlega ekki að standa í einhverju veseni í einkalífi og taka að mér vandamálapakka .
En ef maður er með manni sem á vel við mann og er góður félagi þá hlýtur það að vera frábært .
Ég hef ekki verið í þannig sambandi lengi .
Ég hef búið ein í meira en fimmtán ár .
Ég er sjálfstæð og veit hvað ég vil .
Ég hef haft hlutina eftir mínu höfði og það hefur hentað mér vel .
Ég er afskaplega lítið að stressa mig á því að eiga ekki mann .
" Hvernig finnst þér að lesa í blöðum vangaveltur um einkalíf þitt ? " Mér finnst miður að mega ekki hitta karlmann án þess að það sé komið á forsíðu Séð og heyrt að ég sé komin með kærasta , sérstaklega þegar sambandið er glænýtt og ég rétt að kynnast viðkomandi og sambandið gengur svo ekki upp .
" Trúirðu á stóru ástina ? " Já , ég geri það .
Ég er mjög rómantísk og bíð eftir prinsinum á hvíta hestinum .
Það skiptir ekki svo miklu máli hvenær hann kemur , betra er seint en aldrei .
" Hver heldurðu að sé grunnurinn að traustu og góðu sambandi ? " Gagnkvæm virðing .
Vinskapur skiptir líka miklu máli .
Svo verður karlmaðurinn að hafa húmor .
Það er lykilatriði að geta hlegið saman .
Annað er hundleiðinlegt .
Maður á ekki að tala um Icesave alla daga heldur hafa gaman af lífinu og njóta þess .
" Þú ert ekki kona sem verður auðveldlega ástfangin ? " Nei , það er mjög langt síðan það hefur gerst .
En það er óskaplega gaman að verða ástfanginn .
Maður lifnar allur við og finnst lífið bæði gott og fallegt .
Þannig að ég bíð eftir ástinni .
" Annað barn ? Ertu andlega sinnuð ? " Ég vinn í andlegum málum á minn hátt .
Ég er trúuð og það hjálpar mér mikið .
Ég vakna um hálfsjö og byrja hvern dag á því að lesa eitthvað jákvætt og uppbyggilegt í bókum frá erlendu meðferðarstöðinni Hazelden sem ég var á .
Ég les nokkrar setningar og fer með þær inn í daginn .
Það er mín hugleiðsla .
Ég þarf ekki meira .
" Þú bjóst um tíma í Vancouver í Kanada .
Ertu staðráðin í að búa hér á landi til frambúðar ? " Ég hugsa mjög hlýlega til Vancouver og mér hefur hvergi liðið betur en þar .
Nú hentar okkur mæðgum að vera hér á landi .
Ég er ekki að fara neitt .
Ég ætla að einbeita mér að fyrirtækjarekstri og barnauppeldi .
Það er aldrei að vita nema ég bæti einu barni við .
Mig langar til að ættleiða barn , helst frá Indlandi .
Ég á góðan vin á Indlandi sem hefur þó nokkrum sinnum boðið mér til sín .
Ég hef ferðast út um allt á Indlandi .
Ég hef séð ríkidæmið sem er mikið og einnig skelfilega fátækt og eymd .
Við á Íslandi höfum það mjög gott þrátt fyrir kreppuna .
Því megum við ekki gleyma .
Það er eitthvað við Indland sem hefur snortið mig djúpt og heimili mitt er mjög indverskt , fullt af glitri , glimmer , litum og austurlenskum listaverkum .
Það hefur verið erfitt fyrir einstæða að ættleiða barn og svo eru aldurstakmörk .
Í fyrra var mér sagt að það væri sex ára biðtími fyrir einstæða og að honum loknum yrði ég of gömul til að geta ættleitt barn .
Nú hafa lögin verið rýmkuð .
Það er aldrei að vita nema ég drífi mig í því að ættleiða .
Ég myndi taka við barni í dag ef það væri mögulegt .
" 