Gerður Kristný , ljóðskáld og rithöfundur , tók í fyrrakvöld við " Ljóðstaf Jóns úr Vör " , en hún bar sigur úr býtum í hinni árlegu ljóðasamkeppni sem kennd er við skáldið sem lést árið 2000 .
Lista- og menningarráð Kópavogs hefur síðan efnt til samkeppninnar og eru verðlaunin afhent á fæðingardegi Jóns .
Verðlaunaljóðið nefnist " Strandir " .
Þetta var því í níunda sinn sem veitt voru verðlaun í samkeppninni en að þessu sinni bárust um 300 ljóð .
Auk þess að varðveita Ljóðstafinn næsta árið hlaut Gerður Kristný peningaverðlaun og grip til eignar .
Dómnefnd skipuðu ljóðskáldin Ingibjörg Haraldsdóttir og Þórarinn Eldjárn , og Sigþrúður Gunnarsdóttir bókmenntafræðingur .
Þegar Gerður Kristný er spurð að því hvort svo vel kynnt skáld , sem gefið hafi út nokkrar ljóðabækur , hiki ekkert við að senda ljóð inn í samkeppni undir dulnefni segist hún ekki hafa séð ástæðu til þess .
Ekki frekar en þau Linda Vilhjálmsdóttir og Óskar Árni Óskarsson en þau tóku við Ljóðstafnum árin 2005 og 2006 .
Aðrir handhafar hans eru Hjörtur Pálsson , Hjörtur Marteinsson , Guðrún Hannesdóttir , Jónína Leósdóttir og Anton Helgi Jónsson .
Kom á óvart að þetta skyldi vinna " Þetta er skemmtileg keppni því dómnefndin veit ekkert hverjir höfundarnir eru , " segir Gerður Kristný .
" Þeir geta því verið þekkt og viðurkennd skáld eða nýgræðingar .
Þegar Jónína Leósdóttir hlaut verðlaunin í hittifyrra hafði ég aldrei lesið ljóð eftir hana , enda er hún fyrst og fremst þekkt fyrir afbragðsskáldsögur og leikrit .
Úrslitin hafa þannig oft komið skemmtilega á óvart .
" Gerður orti sigurljóðið , " Strandir " , fyrir tveimur árum eftir ættarmót á Ströndum .
" Mamma mín er frá Litla-Fjarðarhorni í Kollafirði í Strandasýslu .
Haldið var ættarmót á Hólmavík um sumarið en þegar vetraði fór ég að reyna að sjá fyrir mér hvernig Strandirnar litu þá út .
Ég hef aldrei heimsótt þær að vetri til en það er auðvitað fært hugleiðina , " segir hún og vitnar í ljóðið .
Skyldi henni hafa þótt þetta ljóð hæfa sérstaklega vel þegar auglýst var eftir ljóðum í samkeppnina um Ljóðstafinn ? " Ég sendi nokkur ljóð og það kom mér á óvart að þetta skyldi vinna , " segir hún .
Í ljós kemur að hún hafði nefnilega meira traust á öðrum ljóðum sem hún sendi inn .
" Mér hættir til að halda að ljóðin sem ég eyði mestum tíma í að semja hljóti að vera betri en þau sem taka styttri tíma en auðvitað er það alrangt , " segir hún .
Löngu fyrnt mansalsmál Gerður Kristný hefur sent frá sér þrjár ljóðabækur til þessa : Ísfrétt ( 1994 ) , Launkofa ( 2000 ) og Höggstað ( 2007 ) sem tilnefndur var til Íslensku bókmenntaverðlaunanna .
Fyrir stuttu komu þær allar út í einu safni á esperantó í þýðingu Baldurs Ragnarssonar .
Esperantóútgáfan Mondial í New York gaf safnið út , en það ber nafnið Vundabla loko sem þýður Höggstaður á esperantó .
Nýlega kom einnig út ljóðabók með úrvali ljóða Gerðar á bengölsku og hindí í tengslum við heimsókn hennar á ljóðahátíð á Indlandi fyrir ári .
Ljóð hennar berast því víða um þessar mundir .
Gerður er nú með nýja ljóðabók í smíðum og hefur ekki ætlað sigurljóðinu sæti í því verki .
" Næsta ljóðabók fjallar um löngu fyrnt mansalsmál , goðsögnina um Gerði Gýmisdóttur , Skírni og Frey .
Mig langar að gefa Gerði tækifæri til að segja sögu sína , hvernig það er að vera svipt frelsinu fyrir hest og sverð en það eru laun Skírnis fyrir að nema hana á brott úr Jötunheimum og flytja til Freys .
Þótt verðlaunaljóðið mitt verði ekki í þeirri bók gæti ég trúað því að landslag Strandanna ætti eftir að tey Sigurljóð ljóðasamkeppninnar Ljóðstafur Jóns úr Vör Strandir Gerður Kristný Að vetri er aðeins fært hugleiðina Sængurhvít sveitin breiðir úr sér innan við augnlokin Bjarndýr snuddar í snjó nær síðasta jaka til baka 