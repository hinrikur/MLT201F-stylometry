Nú þegar brundtíðin er nýafstaðin er vert að óska þess að sem flestir hafi tileinkað sér hrútagleðina yfir hátíðirnar .
Vonandi að fólk gangi inn í nýtt ár þokkalega fullnægt á líkama og sál .
Kannski einhverjir hafi jafnvel hitt draumaprinsa og draumadísir á jólum eða áramótum .
Þegar slíkar verur verða á vegi manneskju er einna líkast sem þær séu ekki af þessum heimi .
Og hvur veit nema sú sé raunin , því einmitt um áramót láta ýmsar furðuverur á sér kræla .
Þegar gamalt ár og nýtt mætast opnast einhver glufa inn í aðrar víddir , dýrin tala tungum og álfakóngurinn fer að glenna sig .
Það er einhver háski yfir þessum heimsóknum fólks úr öðrum heimum .
En háskinn á það til að vera heillandi og á sinn þátt í því að stundum hafa tekist ástir milli breyskra manna og huldufólks .
Hið ókunna hefur jafnan lokkað .
Það er væntanlega áhugaverð upplifun að hafa samræði við álfakóng upp við hamar í skjóli nætur , nú eða föngulegan huldumann milli þúfna á fjöllum uppi .
Og margan karlmanninn dreymir eflaust um hömlulaust kynlíf með hjólgröðum galdrafálum .
Gera má ráð fyrir að hafmeyjur , huldumenn og aðrar kynjaverur búi yfir kunnáttu í kynlífinu sem ekki er á færi mannfólksins .
Og þar sem það er spennandi að læra eitthvað nýtt , safna í unaðs-reynslusarpinn , þá skal engan undra þó Ólafur Liljurós og ótal aðrir hafi látið tælast til fylgilags þegar einhver undurfögur álfmær sem ei var Kristi kær renndi hýru auga til þeirra .
Þetta er ást í meinum , með öllum þeim unaði og sorg sem því fylgir .
Þetta er draumur um fullkomna ástmenn og ástmeyjar .
Fagurskapaðir álfakroppar með gullband um sig miðja og rómantískir huldumenn voru jafn frábrugðnir íslenskum afdalamönnum og dátarnir urðu seinna .
Álfakynlíf virðist rósrautt og fagurt á meðan tröll og draugar stunda frekar groddalegt samlíf .
Til er saga af ástarbralli drauga , en Húsavíkur-Lalli og einhver skottan vinkona hans stunduðu ástarleiki sína fyrir sjónum skyggnra manna hvar sem var , og þótti ekki geðslegt að horfa upp á .
Mjög svo þurfandi tröllkonur áttu það til að ræna mennskum mönnum til að gamna sér með .
Þær riðluðust á þeim þar til þeir urðu örmagna eða brjálaðir , stundum hvort tveggja .
Þær riðu þeim jafnvel til ólífis .
Trölla-Láfi var einn af þessum óheppnu ( nú eða heppnu ) , en tvær skessur rændu honum á Biskupstungnaafrétti fyrir margt löngu .
Þær létu hann liggja milli sín og blésu í eyru hans þar til hann vissi ekki til sín .
Túlki hver þau orð sem hann vill .
Kannski hefur hann upplifað raðfullnægingar í fyrsta sinn í höndum þessara vergjörnu flagða og fullnægingarblossinn hreinlega fleytt honum inn í aðra heima .
Einnig er til saga af bónda nokkrum sem lenti í slagsmálum við skessu á Sólheimasandi og hafði hana undir eftir að hann náði góðu taki á magaskeggi hennar ( skapahárum ) .
Brúskurinn hefur verið nokkuð búsældarlegri en það berangur sem nútímakonur skapa á sínum sköpum með rakstri og vaxi .
En tröllskessurnar vildu ekki hvað sem var , þær gerðu líka kröfur um að menn væru vel vaxnir niður .
Sagan af Gamla Péturssyni á Krossanesi er gott dæmi þar um .
Þegar tröllskessa ein elti hann brá hann á það ráð " að hann þreif karlmannssköp sín upp úr brókum og hristi þau móti flagðkonunni .
Hún stansaði við og horfði á um stund .
Skók hún þá hausinn og mælti síðan : " Svei því sem ónýtt er , og kalla ég þá konu lítt stadda er á þig .
" Hafði sig síðan á brott .
Margir urðu aldrei samir eftir að hafa átt í ástarsambandi við annars heims verur .
Varð það fólk hjárænulegt upp frá því .
Og þar sem hjárænuháttur er enn útbreiddur má fastlega gera ráð fyrir að enn sé stundað ástarlíf milli heima .
