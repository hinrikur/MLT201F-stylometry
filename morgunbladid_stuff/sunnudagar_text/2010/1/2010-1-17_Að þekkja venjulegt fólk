Þeir landsmenn sem sáu Sex í sveit í Borgarleikhúsinu á sínum tíma gleyma þeim farsa líklega ekki svo glatt .
Rúmur áratugur er síðan verkið var frumsýnt , en áhuginn var slíkur að tjaldið var ekki dregið fyrir í síðasta skipti fyrr en að loknu fjórða leikárinu .
Leikfélag Akureyrar bauð upp á Fló á skinni veturinn 2007 til 2008 , aðsóknarmet félagsins var þá slegið , sýningin í framhaldinu seld í Borgarleikhúsið þar sem hún gekk í allan fyrravetur og sýningar hefjast á ný síðar á þessu leikári .
Svo eru það Fúlar á móti ; sú sýning var fyrst sett upp á Akureyri , var sýnd í óperunni í vor , færð í Loftkastalann í haust og þessar fúlu þrjár verða aftur á ferðinni í húsakynnum Leikfélags Akureyrar um páskana .
Hvers vegna þessi upptalning ? Jú , María Sigurðardóttir hefur leikstýrt öllum sýningunum .
María er nú leikhússtjóri Leikfélags Akureyrar og var sjálf við stjórnvölinn við uppsetningu 39 þrepa sem frumsýnd voru um síðustu helgi og miðað við fyrstu viðbrögð má reikna með að sú gamansýning verði lengi á fjölunum eins og hinar .
Mannlífsrannsóknir Hver skyldi vera galdurinn við að setja upp gamansýningu þannig að hún slái í gegn ? Eða er það kannski enginn galdur ? Hvers vegna hefur Maríu vegnað svona vel ? " Þetta er mjög merkilegt vegna þess að ég hef aldrei verið gamanleikkona , " segir hún .
Kveðst hún þvert á móti miklu frekar vera dramaleikkona , meira að segja dálítið góð , og " ég hef alltaf fílað þannig verk í tætlur .
" En hún segist alla tíð hafa velt fólki mikið fyrir sér og það skipti miklu máli .
" Ég var mjög meðvituð um það , alveg frá því ég var í skólanum , og ég hef alltaf umgengist " venjulegt " fólk og átt vini sem hafa unnið langt frá leikhúsi ; bændur , sjómenn ...
Fólk alls staðar að úr þjóðfélaginu .
Það er mikilvægt að þekkja fólk og vita hvernig það hugsar .
Leikstjóri nýtir sér ósjálfrátt slíka vitneskju og beinir sýningunni til fólks sem hann veit að er til .
Áhorfendur þurfa að geta samsamað sig leikritinu .
Þess vegna er aðalgaldurinn kannski sá að þekkja venjulega Íslendinga .
" Listamaðurinn hefur þannig úr miklu meira að moða við persónusköpun en ella , segir María .
" Eitt af verkefnunum í Leiklistarskólanum á sínum tíma var að við settumst niður úti í bæ , t.d. á veitingastaðnum á Umferðarmiðstöðinni , og fylgdumst með einhverjum ókunnugum .
Skrifuðum hjá okkur punkta ; hvernig ætli sé heima hjá þessum ? Við hvað ætli hann vinni ? Í skólanum daginn eftir lékum við svo karakterinn eins og hann kom okkur fyrir sjónir og hinir nemendurnir áttu að geta sér til um viðkomandi .
" Maríu fannst þetta skemmtilegt .
Áhuginn á mannlífsrannsóknum jókst á þessum tíma og við uppsetningu gamanleikja reynir leikstjórinn María að ímynda sér hvað fólki þyki fyndið .
" Það er meðal annars mitt hlutverk , þegar líða fer að frumsýningu , að sitja úti í sal og meta hvað venjulegum Íslendingi finnst .
Ég þarf að geta sett mig í spor þeirra sem koma og sjá verkið .
" María játar því að þótt grínið sé í hávegum haft megi hlutirnir nefnilega ekki fara úr böndunum .
" Ef áhorfandinn kannast við persónurnar eða finnst þær trúverðugar trúir hann frekar aðstæðunum , þótt þær séu fáránlegar .
Það þarf því að passa að ekki sé farið yfir strikið .
" Lygi og framhjáhald ...
Sex í sveit var fyrsta verkið sem María leikstýrði í atvinnuleikhúsi og því vart hægt að hugsa sér betri byrjun enda um að ræða besta farsa sem hún þekkir .
Verkið er upprunalega franskt en þau María notuðu breska leikgerð sem Gísli Rúnar Jónsson þýddi og staðfærði .
" Ég fer ekkert í grafgötur með það að ég var með rosalega gott fólk með mér ; Gísla Rúnar , Eddu Björgvinsdóttur , Halldóru Geirharðsdóttur og fleiri – öll vön að vinna við farsa , og ég lærði mjög mikið af þeim .
" Í framhaldinu setti María upp fleiri verk fyrir Borgarleikhúsið og um skeið voru þrjú af " hennar " verkum samtímis á fjölunum ; Pétur Pan og Fegurðardrottningin frá Línakri , auk farsans .
Þegar leikrit er sett upp er textinn fyrir hendi en svo þarf að búa til aðstæðurnar ; í farsa er fjallað um venjulegt fólk við fáránlegar aðstæður og það er oft miklu erfiðara , bæði fyrir leikara og leikstjóra , en hefðbundið stofudrama þar sem lífið er frekar sýnt eins og það er í raun og veru , segir María .
" Venjuleg uppskrift að góðum farsa er lygi og framhjáhald og í Sex í sveit eru svo mörg lög af hvoru tveggja að karakterarnir eru á endanum komnir í hring og vita varla lengur hverju þeir lugu og við hvern þeir héldu ! Ég var lengi að átta mig á hlutunum í undirbúningnum en það var mjög spennandi ; vinna leikstjórans er ekki bara með leikurunum heldur þarf hann að kynna sér verkið vel áður , allar persónurnar , og svo þarf að huga vel að aðstæðum .
" Út í leikstjórn til að hafa vinnu María segir fyrstu viðbrögð listamannanna sjálfra gefa góða vísbendingu um það hvernig gamanleikjum er tekið af áhorfendum .
" Við grétum úr hlátri fyrsta daginn sem við lásum Fló á skinni saman , allt starfsfólkið sem kom að sýningunni , það gerðist líka hjá okkur núna í 39 þrepum og það er dálítið merkilegt að velta þessu fyrir sér ; maður les verkið , fer svo út í mikla vinnu við að greina það , tekur það í sundur og setur saman aftur , en strax í byrjun skynjuðum við nokkurn veginn hvernig viðbrögðin yrðu á frumsýningu .
" María var orðin 25 ára þegar hún fór í Leiklistarskólann .
Eftir nám lék hún um tíma en sneri sér að mestu leyti að leikstjórn fljótlega .
" Þegar ég kom út úr skólanum lék ég aðeins , m.a. með Alþýðuleikhúsinu , en það var ekki þannig að maður hoppaði auðveldlega inn í leikhúsin .
Ég fór því að leikstýra hjá áhugamannafélögum til þess að hafa vinnu og hef reyndar unnið við leiklist samfleytt síðan ég útskrifaðist .
" Hún segist hafa haft það á bak verið eyrað alveg frá því hún hóf leiklistarnámið að ef til vill yrði hún að nýta námið í annað en leika , til dæms í kennslu eða leikstjórn .
" Ég vissi að ég yrði að hafa eitthvað í bakhöndinni og hugsaði mikið um það .
" Þáttaskil urðu í lífi Maríu þegar hún var beðin um að leikstýra á Húsavík 1987 .
" Í vinnunni kynntist ég manni , sem ég fór síðar að búa .
Við eignuðumst fljótlega son og ég flutti norður .
" Í byrjun leikstjóraferilsins var hún stödd álíka langt frá gríninu og mögulegt er , verkið var Ofurefli , þar sem fjallað er um dauðvona fólk ; bið þess eftir dauðanum .
Þetta eru ólíkir einstaklingar sem fá ekki að vera heima heldur dvelja í einhvers konar sumarhúsum fyrir utan sjúkrahúsið og fjallað er um hvernig hinir dauðvona , og nánustu aðstandendur , taka á málinu .
" Uppáhaldsverkin mín , fyrir utan góðan farsa , eru einmitt leikrit eins og Ofurefli og Fegurðardrottningin frá Línakri ; verk sem eru hádramatísk og snerta mann svo mikið að maður er með tárin í augunum , en eru þó launfyndin .
Inn á milli koma kringumstæður sem eru hryllilega fyndnar svo maður bæði hlær og grætur .
" Eftir að Reykjavíkurbarnið María var fastráðin við Þjóðleikhúsið veturinn 1988 til 89 , flutti hún norður , lék í Húsi Bernörðu Alba hjá LA , en settist svo að á Laugum í Reykjadal og hefur verið með annan fótinn þar síðan , vegna þess að sonur hennar hefur mikið verið þar hjá föður sínum og fólkinu hans .
Æðisleg tilfinning María segist vera mjög nákvæmur leikstjóri ; hún hugi mikið að minnstu smátriðum sem sé ekki síst mikilvægt í farsa .
Þar gerist allt svo hratt að tímasetningar skipti miklu máli .
En hún kveðst sveigjanleg .
Segir suma leikstjóra leggja af stað með sýninguna niðurnjörvaða í huganum strax frá byrjun ; þeir viti nákvæmlega hvernig þeir vilji að útkoman verði , og hviki ekki frá því .
" Ég sé auðvitað stykkið fyrir mér á ákveðinn hátt en ég gef leikurunum mikið frelsi , án þess þó að missa nokkurn tíma sjónar á því hvert við erum að fara .
Ég hef trú á því að það sé besta leiðin til að búa til góða leiksýningu .
Þetta er samvinna .
Ef ég stoppa leikarana af og læt þá gera nákvæmlega eins og ég vil hafa hlutina finnst mér ég loka of mikið á þeirra sköpun .
" Með þessari aðferð fái hún leikarana miklu frekar með sér og þá verði útkoman mun betri en ella .
" Ég fæ líka fullt af hugmyndum frá þeim sem ég myndi ekki fá ef ég útilokaði sköpunarkraft þeirra .
" Stundum finnist henni það sem leikarnir leggja til ekkert fyndið , " en ég er alltaf til í það og tel það reyndar nauðsynlegt .
Og oft virkar það vel , sem ég hélt að gengi ekki .
Maður lærir líka af reynslunni hvað maður er takmarkaður að vissu leyti .
" Þegar leikrit er sett á svið eru leikarar og leikstjóri í raun í fullkominni óvissu um það hvernig viðbrögðin verða .
En þegar viðtökurnar eru góðar og salurinn fullur af fólki sýningu eftir sýningu hlýtur að fylgja því mikil vellíðan .
María jánkar því .
" Það er meiriháttar .
Ég man t.d. eftir því að ég fór oft að sjá Sex í sveit , til að sjá hvort allt væri ekki eins og það ætti að vera , sat efst í Borgarleikhúsinu og það var æðisleg tilfinning að horfa yfir salinn og heyra hve fólk hló mikið .
Það gefur manni mikið að fólk gangi brosandi út eftir leiksýningu .
" María útskrifaðst sem leikari 1983 og hefur unnið við leiklist allar götur síðan , sem fyrr segir .
En hún hefur fengist við ýmislegt annað samhliða .
" Ég vann við setningu á Mogganum , Þjóðviljanum og í Odda , var prófarkalesari á Tímanum , og vann í bændagistingu á Laugum , svo ég nefni dæmi .
Ég hef sem sagt fengist við margt annað en leiklistina og það er mjög mikilvæg reynsla .
" Eins og hún nefndi áður ; það að þekkja hinn venjulegan Íslending skiptir svo miklu máli .
" Eftir að ég útskrifaðist sá ég oft að leikarar umgengust mikið hverjir aðra ; fólk æfði saman á daginn , lék á kvöldin eða fór saman á bar .
Alltaf sami hópurinn saman .
Ég passaði ekki inni í það munstur og held að ef sama fólkið er alltaf saman hætti það að skapa persónur utan úr samfélaginu í leiklistinni ; þá er að minnsta kosti hætta á því að fólk fari að búa til karaktera eftir fólkinu í þessum þrönga hópi eða jafnvel úr öðrum verkum sem það hefur leikið í .
" Sumt of viðkvæmt eftir 2007 Að lokum er fróðlegt að spyrja að því hvort það sé breytingum háð hvað virkar í gamanleikjum .
Þykir það sama t.d. fyndið nú eftir hrun og áður ? " Sum leikrit verða gamaldags en annað gengur alltaf , til dæmis Fló á skinni , " segir María .
" Ég velti því áreiðanlega meira fyrir mér eftir 2008 hvað virkar .
Samfélagið okkar í dag er afskaplega viðkvæmt og við fundum til dæmis , þegar við sýndum Fúlar á móti , Edda Björgvins , Helga Braga , Bryndís Jakobsdóttir og ég , að brandarar um kreppuna og bankahrunið virkuðu ekki .
Þetta þótti fyndið að vissu leyti fyrst í stað en þegar á leið fannst fólki þessi mál eiginlega of sorgleg og viðkvæm til að hægt væri að gera grín að þeim .
" Hún segist reyndar sannfærð um að þótt fólk þurfi upplyftingu , farsa og söngleiki sé það ekki nóg .
" Ég hef fundið að fólk hefur mikinn áhuga á að fara í leikhús eftir hrunið ; leikhús er mjög innihaldsrík skemmtun og þrátt fyrir allt vill fólk líka sjá alvöruna eins og til dæmis í Lilju hjá okkur vetur .
Leikhúsið þarf að spanna allan skalann .
" Gaman að búa til bíómyndir María hefur mikið starfað við gerð kvikmynda .
Sá ferill hófst þegar hún var aðstoðarleikstjóri Hrafns Gunnlaugssonar í Hinum helgu véum en síðan starfaði hún mest með Friðriki Þór Friðrikssyni .
Kvikmyndirnar losa tuginn , þar af leikstýrði hún sjálf dans- og söngvamyndinni Regínu .
Árið 1992 leikstýrði María Gaukshreiðrinu hjá Leikfélagi Húsavíkur og það varð til þess að hún lenti í bíóbransanum .
" Sýningin þótti rosalega góð hjá áhugamannaleikhúsi , okkur var boðið með hana suður og eftir að Hrafn Gunnlaugsson sá sýninguna hringdi hann í mig og sagði að fyrst ég gæti stýrt áhugamönnum svona vel hlyti ég að geta leikstýrt börnum ! Ég varð svo aðstoðarleikstjóri hjá honum í Hinum helgu véum , þar sem 10 ára strákur fór með aðalhlutverkið .
" Henni þykir gríðarlega gaman að vinna við gerð kvikmynda .
Sú fyrsta sem hún vann að með Friðriki Þór var Bíódagar en þægilegast var vinnan líklega við Cold Fever .
Hvers vegna ? " Þá voru engir stórir barnahópar til að hafa hemil á ! " segir hún og hlær .
" Það var líka mjög skemmtilegt að vinna að Djöflaeyjunni .
Leikararnir voru mjög góðir og fyrirkomulagið var þannig að ég æfði senurnar með þeim – var leiklistarleikstjóri en Friðrik hafði svo að sjálfsögðu lokaorðið í tökunum .
Aðstoðarleikstjórar eru yfirleitt ekki í þessu hlutverki heldur frekar í tækni og skipulagi , en ég er ómöguleg í því ! Þessi vinna var mikil áskorun fyrir mig .
" Eftir að María hafði einvörðungu fengist við kvikmyndir í töluverðan tíma fékk hún hringingu frá Þórhildi Þorleifsdóttur , þáverandi borgarleikhússtjóra .
Tilboðið hljóðaði upp á að leikstýra farsa – Sex í sveit .
Þar með hófst ævintýrið fyrir alvöru .
