Íslendingar hafa lengi saltað mat , bæði kjöt og fisk , til þess að rotverja hann í því skyni að dásemdin geymist lengur en ella .
Matarsalt er rotverjandi því salt , sem stráð er á nýjan fisk , dregur vatn úr fiskholdinu , leysist upp og myndar pækil sem þynnist eftir því sem hann dregur meira af vatni úr fiskinum og samtímis þrýstist salt smám saman inn í fiskholdið .
Þegar vatnið sogast úr fiskinum og saltið inn í hann skreppur fiskholdið saman og verður þéttara og stífara .
Hráabragðið hverfur en í staðinn kemur hinn eftirsótti keimur .
Lykilatriði er að fiskurinn sé nýr þegar hann er saltaður , ef framleiða á góðan saltfisk .
Ísaður fiskur er ekki eins góður til saltfiskverkunar og alla jafna er forðast að salta hann ef unnt er .
Það er vegna þess að límefni í fiskinum eyðileggjast við ísunina og fiskurinn missir við það hæfileikann til að binda vatn .
Mjög mikilvægt er líka að fiskurinn sé blóðgaður lifandi og honum blæði vel út .
Fiskur til söltunar er oftast flattur , en annars flakaður .
Sé hann flattur er fiskurinn klofinn í sundur þar sem hann er þykkastur og bakið heilt , þannig að saltið gengur fyrr inn í hann en annars .
Þá er meginhluti beinagrindarinnar numinn á brott og úrgangur minnkar þar með til muna .
- - - - Þegar öllu er á botninn hvolft þá er lífið þó umfram alt saltfiskur en ekki draumaríngl , sagði Salka Valka .
Líklega er hvorki hægt að rengja hana né Laxness .
skapti@mbl.is 