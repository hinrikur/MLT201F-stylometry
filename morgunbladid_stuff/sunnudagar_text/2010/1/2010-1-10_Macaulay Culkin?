Macaulay Culkin er ein stærsta barnastjarna sem kvikmyndabransinn hefur alið af sér .
Foreldrar hans komu honum á framfæri árið 1984 , þegar hann var aðeins 4 ára , og tók faðir hans að sér starf umboðsmanns .
Culkin hóf feril sinn í leikhúsi en vakti fyrst athygli eftir að hann lék í Uncle Buck á móti John heitnum Candy .
Hann sló þó allrækilega í gegn í Home Alone 1 & 2 en hann var valinn úr hópi 200 drengja til að fara með hlutverk hins úrræðagóða Kevins McCallisters .
Á svipuðum tíma og fyrri Home Alone-myndin kom út urðu Culkin og Michael Jackson nánir vinir og lék Culkin m.a. lítið hlutverk í myndbandinu við " Black or White " .
Jackson var duglegur að gefa Culkin gjafir , þeir fóru saman í frí auk þess sem Culkin gisti reglulega á Neverland , búgarði Jacksons .
Vinátta þeirra varði lengi og var Culkin m.a. guðfaðir allra barna Jacksons .
Þegar réttað var yfir Jackson vegna gruns um barnamisnotkun bar Culkin vitni og sagði að þrátt fyrir að hafa ótal sinnum sofið uppi í rúmi með Jackson hefði hann aldrei misnotað sig kynferðislega eða snert á óviðeigandi hátt .
Culkin reyndist erfitt að fylgja eftir jafnvinsælum myndum og Home Alone og My Girl , sem ófáar stúlkur felldu tár yfir á sínum tíma .
Hann kom mörgum á óvart með því að leika hlutverk óþokkans í The Good Son en fór fljótt aftur í hlutverk sæta , snjalla stráksins í Getting Even With Dad og Richie Rich .
Þær myndir gengu ekki eins vel og vonast hafði verið eftir .
Að frátöldu hlutverki í tónlistarmyndbandi stóð Culkin ekki aftur fyrir framan kvikmyndatökuvélarnar fyrr en 2003 – tæpum áratug eftir að Richie Rich kom út .
Lítið fór fyrir honum á þessum tíma nema þegar hann ákvað að gifta sig , aðeins 17 ára gamall .
Hann sagðist í blöðunum hafa fundið sálufélagann sinn en þrátt fyrir það var hann skilinn aðeins tveimur árum síðar .
Culkin hafa boðist fá hlutverk undanfarin ár og engin í líkingu við þau sem honum buðuðst í barnæsku .
Er það helst að fólk muni eftir hinum fullorðna Culkin úr einum þætti af Will & Grace , nú nema það hafi horft á hina króatísku Jerusalemski sindrom , en fyrir flestum verður hann alltaf Kevin McCallister , öskrandi með hendur á kinnum .
ylfa@mbl.is 