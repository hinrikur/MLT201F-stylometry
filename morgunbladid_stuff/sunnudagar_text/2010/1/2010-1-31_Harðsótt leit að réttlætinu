Liðinn er mannsaldur án þess að minnstu ellimörk sjáist á einni bestu og minnisstæðustu kvikmynd sögunnar : Stórvirki Johns Steinbecks og bókmenntanna , Ford og kvikmyndanna .
Þetta snilldarverk um hugrekki , fátækt og hróp á réttlátara þjóðfélag segir frá raunalegum búferlaflutningi Oklahoma-búa til fyrirheitna landsins , Kaliforníu .
Persónurnar uppflosnað , allslaust bændafólk á tímum þurrkanna í miðríkjunum og kreppunnar miklu .
Það á ekkert nema vonina og fötin sem það stendur í .
Ekki er allt gull sem glóir , raunveruleikinn jafnvel enn óbærilegri í glóaldinfylkinu þar sem sá sterki er enn miskunnarlausari og misjafnari mannanna kjörin .
Ógleymanleg mynd og saga með ógleymanlegum persónum og leikurum .
Þau Henry Fonda , Jane Darwell , Charles Grapewine , túlka Joad-fjölskylduna ógleymanlega , John Carradine sem ærður presturinn , þetta er ódauðlegt fólk í sígildri mynd .
Myndin er ferðalag sem fylgir manni á leiðarenda .
* * * * * saebjorn@heimsnet.is 