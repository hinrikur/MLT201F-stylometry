Aðalbókin á náttborðinu hjá mér þessa stundina er Eneasarkviða eftir Virgil í þýðingu Hauks Hannessonar .
Höfundurinn var fæddur á Ítalíu árið 70 f.Kr. og lést 19 f.Kr .
Ég er í mjög skemmtilegum bókmenntaklúbbi sem er Bókmenntaklúbbur Bókasafns Hafnarfjarðar en í honum var ákveðið að taka fyrir fornbókmenntir fram á vorið , sjá nánar www.hafnarfjordur.is / bokasafn / , Lestrarfélagið framför .
Í hverjum mánuði er lesin ein bók .
Hjalti Snær Ægisson bókmenntafræðingur stýrir fundum og fjallar um höfundinn og verkið í upphafi fundar .
Síðan er spjallað um bókina .
Eneasarkviðu munum við taka fyrir á næsta fundi .
Í janúar lásum við Ódysseifskviðu Hómers .
Í þessum tveimur bókum er lýsing á Trójustríði frá sjónarhóli sigurvegarans og hins sigraða .
Eneasarkviða er svar Virgils og Rómverja við Hómerskviðum Grikkja .
Sagan segir frá tilurð Rómaveldis .
Hetjan Eneas , sonur Venusar , á að hafa sloppið úr eldinum þegar Trója brann til grunna og tekist að bjarga kjörgripum og húsgoðum Tróju til Ítalíu og stofna þar ríki er síðar varð Rómaveldi .
Eneas Trójukappi ferðast um langan veg .
Við taka ástarævintýri með Dídó Karþagódrottningu og aðrar raunir .
Við samning kviðunnar sótti Virgill víða fanga , auk munnmæla- og þjóðsagna hagnýtti hann sér óspart rit eldri höfunda , bæði Grikkja og Rómverja .
Hetjukviðan um Eneas er almennt álitin meginrit rómverskrar ljóðlistar .
Dauði , trygglyndi og vinátta eru aðalminnin í Eneasarkviðu og samskiptum guða og manna er lýst og þau samofin .
Frægustu kviðurnar lýsa hruni Tróju , harmsögu Dídóar drottningar og för Eneasar á fund föður síns í undirheima .
Virgill naut Ágústusar keisara sem gat rakið ættir sínar til Eneasar og þar með guðanna .
Af því má sjá að markmiðið með samningu Eneasarkviðu var hápólitískt .
Skáldið treysti þar grundvöll Rómaveldis .
Um aldir var Virgill talinn meginskáld fornaldar og höfuðskáld Rómverja á fyrstu öld f.Kr .
Kviðurnar hafa varðveist í alltraustum handritum frá 4.-5. öld eftir Krist .
Þeir sem vilja skilja samhengið í menningu síðustu 2500 ára ættu að lesa bækur Hómers og Virgils því í þeim er mikil dramatík , mikil list .
