Skemmtikrafturinn Rögnvaldur " gáfaði " á Akureyri samdi annað lagið sem komst áfram í Söngvakeppni Sjónvarpsins fyrir viku .
Vinir hans og fyrrverandi félagar í hljómsveitinni Hvanndalsbræðrum sendu lagið , Gleði og glens , reyndar í keppnina að honum forspurðum .
Svona leið mánudagurinn hjá Rögga .
06:45 Útvarpsvekjarinn glymur ! Það kemur mér ekkert á óvart lengur , ég er búinn að vakna á hverjum morgni frá því að ég man eftir mér .
Ligg fram yfir fréttir í þeirri fárveiku von að einhverjar góðar fréttir berist einhvers staðar frá en ef ég man rétt var fátt um fína drætti hvað það varðar .
07:20 Labba niður á Greifa og hlakka mikið til að takast á við splunkunýja vinnuviku sem hefur aldrei komið áður og ég efast ekki einu sinni um að þetta verður ljómandi skemmtileg vika .
11:20 Löngum og ströngum vinnudegi lokið og mál til komið að kasta mæðinni í góðra vina hópi ; hitti Val , Summa og Hauk með hattinn á Pennanum og við segjum hver öðrum sögur af því sem á daga okkar hefur drifið frá því við hittumst síðast .
12:15 Er mættur á Hólmasól að sækja Styrmi , punktinn yfir i-ið í barneignum hjá mér , og við löbbum svo heim til að fá okkur smáhádegislúr , hann fær þó aðeins lengri dúr en ég .
13:10 Mæli mér mót við Hildu Jönu til að taka upp smáviðtal út af Júróvisjón-ævintýrinu okkar félaganna , við ákveðum að hittast hérna heima milli tvö og þrjú sem þýðir að ég verð aðeins að laga til enda íbúðin ekki ósvipuð þeim híbýlum sem sýnd hafa verið í fréttum frá hörmungunum á Haítí .
14:33 Hilda Jana mætt á svæðið með sinn hundtrygga aðstoðarmann frá sjónvarpsstöðinni N4 hér á Akureyri og á meðan viðtalið fer fram kemur Kormákur miðstrákur heim úr leikskólanum sínum í fylgd sísvangrar móður sinnar sem rífur í sig brunna , ristaða brauðsneið á hreint ótrúlegum tíma enda að fara beint á fund með vinnufélaga sínum og má því engan tíma missa .
15:05 Valur mættur í kaffi og ég var að hugsa um að gefa honum eitthvað gott með því , en tímdi því svo bara engan veginn enda allt orðið svo hroðalega dýrt .
16:15 Valur kveður mig með virktum enda alltaf borið mikla virðingu fyrir mér og ég get ekki annað en dáðst að því hversu djúpt hann hneigir sig á útitröppunum áður en hann hverfur á vit ævintýranna í Bónus ásamt sínum áberandi miklu betri helmingi .
16:20 Björgvin og Sóley koma að heimsækja Kormák miðstrák , fljótlega bætist svo Oddgeir í hópinn , síðan kemur Rökkvi heim úr skólanum ásamt Frímanni vini sínum og þeir taka smáæðiskast í tölvunni áður en þeir fara á blakæfingu hjá KA .
16:40 Birna kemur heim af fundinum og þar með er ég horfinn inn í herbergið hans Rökkva til að tengja magnarann og geislaspilarann sem ég keypti í Reykjavík um helgina , það gengur eins og í sögu og ég heyri strax að þetta eru alltof góðar græjur fyrir 11 ára strák þannig að ég flyt þær í hvelli yfir á mitt yfirráðasvæði og sem við hann um að hann fái gömlu græjurnar mínar í staðinn ; fórna peði fyrir kóng ...
17:25 Búinn að grafa upp alla geisladiskana mína sem sánda yfir meðallagi vel og renna þeim í gegn .
Þetta er allt annað líf með þessum nýju græjum , lengi lifi Onkyo og Halldór sem seldi mér þær á mjög svo sanngjörnu verði .
18:30 Sest við tölvuna til að slá inn það sem ég hef verið að bralla í dag til að hafa þetta tilbúið fyrir Skapta á Mogganum sem ég ætla að hitta á morgun .
19:15 Ekki stundlegur friður lengur til að skrá dagsverkið enda húsmóðirin farin í saumaklúbb og Rökkvi í Jumpers-leikfimi þannig að Styrmir og Kormákur hanga í mér og heimta að fá einhverja næringu því þeir séu orðnir máttfarnir af hungri .
20:15 Summi bassaleikari hringir til að leita ráða við lekanda en þar kemur hann að galtómum kofunum og get ég ekkert hjálpað garminum sem er illa haldinn eftir líflega helgi .
Gemlingarnir orðnir saddir og sælir en eitthvað eru þeir nú tregir til að fara strax að sofa þannig að þeir fá að skomberast á náttfötunum eitthvað lengur á meðan ég renni disknum Ekki enn með hljómsveitinni Purrki Pillnikk eina ferðina enn , sennilega í 30. sinn síðan ég fann hann í geisladiskabúð Valda á föstudaginn og þá var ég búinn að leita að honum í átta ár , takk fyrir ! Þetta er svo mikil snilld að ég set hann hiklaust í topp 3 yfir bestu íslensku plöturnar og krefst þess að hann verði endurútgefinn .
21:05 Skrepp niður til Sigþórs á neðri hæðinni og við skvettum slurk af kaffi í skoltana á okkur .
22:25 Allir komnir í ró nema ég og konan , ég í tölvunni að klára að skrá dagsverkið og konan að glápa á sjónvarpið , væntanlega Aðþrengdar eiginkonur miðað við hvað heyrist lítið í henni .
23:35 Ætla að fara að finna mér eitthvert lesefni til að taka með í rúmið , kláraði 10 ráð til að hætta að drepa og fara að vaska upp eftir Hallgrím Helga áður en við lögðum af stað til Reykjavíkur í síðustu viku þannig að nú verð ég að sjá hvað ég get fundið í bókahirslum heimilisins .
00:24 Fann ekkert að lesa svo ég fór bara beint að sofa og núna er mig að dreyma að ég sé að lesa bókina 10 ráð til að hætta að vaska upp og fara að drepa ...
skapti@mbl.is 