Hann hætti .
Byrjaði aftur .
Hætti aftur .
Talaði um að byrja aftur en hætti við .
Byrjaði svo á endanum aftur .
Undanfarin tvö ár hafa verið skrautleg hjá bandarísku ruðningskempunni Brett Favre .
Leikstjórnandinn litríki er orðinn fertugur en hefur sjaldan verið betri en á yfirstandandi leiktíð , sinni fyrstu með Víkingunum frá Minnesota .
Hann hefur fallið að liðinu eins og flís við rass .
Favre lagði m.a. upp 33 snertimörk í riðlakeppni NFL-deildarinnar sem er hans besti árangur frá árinu 1997 og varð á dögunum elsti leikstjórnandinn til að vinna leik í úrslitakeppninni .
Nú er hann kominn með sína menn alla leið í undanúrslit , Víkingarnir mæta New Orleans Saints á útivelli á sunnudag .
Í húfi er sjálfur leikurinn um Ofurskálina , stærsti íþróttaviðburður í Bandaríkjunum .
Ferill Favres er afar glæsilegur en hann er á sínu nítjánda ári í NFL-deildinni .
Hann byrjaði þó ekki vel .
Favre var valinn af Atlanta Falcons í nýliðavalinu 1991 , 33 í röðinni , í trássi við vilja þjálfarans , Jerrys Glanvilles .
" Það þarf flugslys til að ég setji þennan mann í liðið , " varð honum að orði .
Glanville neyddist þó til að setja Favre inn á í nokkrar mínútur þennan vetur .
Fyrsta sendingin sem hann reyndi hafnaði í höndunum á varnarmanni andstæðinganna sem hljóp með tuðruna sem leið lá inn í endamarkið .
Favre reyndi þrjár aðrar sendingar á leiktíðinni , þær mistókust allar .
Keyptur þrátt fyrir kolbrandinn Fáum kom á óvart þegar Fálkarnir losuðu sig við Favre sumarið 1992 .
Vilji Green Bay Packers til að hreppa hnossið vakti meiri athygli en framkvæmdastjórinn , Ron Wolf , samdi við leikmanninn þrátt fyrir andmæli lækna félagsins sem greint höfðu Favre með kolbrand í mjöðm .
Kolbrandur er skortur á blóðflæði inn að beini og getur leitt til hrörnunar .
Ekki háði bévaður brandurinn Favre .
Strax í þriðja leik kom hann inn í lið Packers vegna meiðsla Dons Majkowskis og leit aldrei um öxl .
Lék hvern einasta leik í sextán ár .
Favre leiddi Packers í tvígang í sjálfan úrslitaleikinn og fór með sigur af hólmi í annað skiptið , 1997 .
Í mars 2008 tilkynnti tárvotur Favre að hann hefði ákveðið að leggja skóna á hilluna .
Á blaðamannafundi kom fram að hann treysti sér til að spila áfram en ekkert nema Ofurskálin myndi fullnægja kröfum hans .
Sá draumur væri óraunhæfur með hliðsjón af mannaafla hjá Packers .
Um sumarið sá Favre sig um hönd .
Upplýsti að hann vildi leika áfram .
Forsvarsmenn Packers góluðu aftur á móti ekki af gleði , höfðu gert aðrar ráðstafanir .
Aaron Rodgers var nýi leikstjórnandinn .
Þá óskaði Favre eftir því að vera leystur undan samningi við félagið .
Því var hafnað .
Eftir japl , jaml og fuður samþykktu Packers að skipta við New York Jets á Favre og valrétti í nýliðavalinu árið eftir .
Favre byrjaði með látum hjá Jets , setti m.a. persónulegt met þegar hann lagði upp sex snertimörk í leik gegn Arizona Cardinals .
Liðinu gekk vel í upphafi en er leið á tímabilið fjaraði undan því .
Axlarmeiðsl háðu Favre á lokasprettinum og skömmu eftir að leiktíðinni lauk tilkynnti leikstjórnandinn að nú væri hann endanlega sestur í helgan stein .
Illa hefur farið um kappann í steininum því í júní á síðasta ári , skömmu eftir að hann hafði undirgengist aðgerð á öxl , ljóstraði Favre því upp að hann gæti vel hugsað sér að taka fram skóna á ný og leika með Minnesota Vikings en hann var á þeim tíma laus allra mála hjá Jets .
Rúmum mánuði síðar tilkynnti hann Víkingunum að ekkert yrði af endurkomunni .
Málið var þó síður en svo úr sögunni því 18. ágúst upplýstu Víkingarnir að Favre yrði aðalleikstjórnandi þeirra á komandi vetri .
Favre fékk lítið hól í ruðningsheimum fyrir að slá sífellt úr og í .
Einhverjum þótti hann vera að eyðileggja arfleifð sína með þessari " athyglisþörf " .
Favre er samningsbundinn Víkingunum fram á næsta ár en í ljósi sögunnar er ómögulegt að segja hvað hann gerir í vor .
Sérstaklega landi Víkingarnir Ofurskálinni .
Það er freistandi að hætta á toppnum .
Brett Favre er margt til lista lagt .
Þannig hefur hann reynt fyrir sér sem leikari í sjónvarpi og komst meira að segja alla leið á hvíta tjaldið í þeirri margrómuðu gamanmynd There ' s Something About Mary árið 1998 .
Þar lék kappinn sjálfan sig , ef svo má að orði komast , en aðalpersónan , leikin af Cameron Diaz , sýndi honum áhuga .
Ekki var Favre tilnefndur til verðlauna fyrir frammistöðu sína .
Góðgerðir og metaregn Brett Favre fæddist í Gulfport , Mississippi , 10. október 1969 , en ólst upp í smábænum Kiln .
Um æðar hans vætlar fjölbreytt blóð , m.a. franskt og blóð Choctaw-indíána .
Faðir Favres , Irvin , þjálfaði ruðningslið hans í skóla en athygli vakti að hann lagði mun meiri áherslu á hlaupa- en kastkerfi .
Favre gekk að eiga Deönnu Tynes árið 1996 og eiga þau tvær dætur , Brittany , tuttugu ára , og Breleigh , tíu ára .
Favre hefur verið umsvifamikill í viðskiptum , dyggilega studdur af foreldrum sínum .
En faðir hans er nú látinn .
Mæðginin sendu frá sér bók árið 2004 , þar sem fjölskyldan er í brennidepli .
Favre hefur líka verið mikilvirkur á sviði góðgerðarmála og hefur gefið meira en tvær milljónir Bandaríkjadala til þess málaflokks í heimaríki sínu .
Fénu hefur hann m.a. safnað gegnum árlegt golfmót , sem kennt er við hann , og fjáröflunarkvöldverði þar sem færri komast að en vilja .
Favre og fjölskylda hans eiga og reka steikhús í Green Bay , Wisconsin .
Brett Favre hefur notið mikillar velgengni á löngum ferli og sett fjölmörg met af ýmsu tagi í NFL-deildinni .
Þegar Favre stjórnaði Minnesota Vikings til sigurs gegn sínum gömlu vinnuveitendum , Green Bay Packers , í október síðastliðnum varð hann fyrsti leikstjórnandinn til að leggja hvert einasta lið í NFL að velli eftir að þeim var fjölgað í 32 árið 2002 .
Stíft var baulað á hann í leiknum .
Enginn leikmaður í sögu deildarinnar hefur byrjað fleiri leiki í röð , 285 talsins .
Frá 1992 til 2010 .
Sé úrslitakeppnin talin með eru leikirnir 307 .
Enginn leikmaður hefur lagt upp fleiri snertimörk í sögunni , 497 .
Dan Marino er annar í röðinni með 420 stykki .
Enginn leikstjórnandi hefur skilað liðum sínum lengra með sendingum sínum , eða 69.329 jarda , og enginn átt fleiri heppnaðar sendingar , 6.083 .
Favre hefur ellefu sinnum verið valinn í stjörnuleik NFL , Bro Bowl , síðast á þessum vetri .
