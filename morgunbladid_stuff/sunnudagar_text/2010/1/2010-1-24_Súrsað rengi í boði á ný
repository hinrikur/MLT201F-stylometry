Margur landinn gleðst nú vegna þess að súr hvalur er aftur á boðstólum á þorra .
Það sem kallað hefur verið þessu nafni er þó ekki hið hefðbundna hvalkjöt heldur rengi , sem er allt annars eðlis ; fituríkur sinavefur undir neðri skolti dýrsins .
Rengi af hrefnu hefur fengist undanfarin ár en Kristján Loftsson , framkvæmdastjóri Hvals , segir að nú standi landsmönnum ennfremur til boða rengi af langreyð , sem veidd var síðastliðið sumar .
Hún er um það bil 10 sinnum stærri en hrefna .
Rengi er vöðvi , sem fyrirfinnst eingöngu á reyðarhvölum ; steypireyð , langreyð , sandreyð og hnúfubak auk hrefnunnar og þykir mun betra af stórhvölum en hrefnu .
Alla jafna reyna hvalfangarar að veiða dýrin sem stærst til þess að sem mest fáist af afurðum en rengi af dýrum í minni kantinum er hins vegar hægt að nýta til súrsunar , því af þeim stóru er þessi vöðvi miklu grófari og drekkur síður í sig mysuna .
Rengið er fyrst soðið og síðan lagt í mysu í nokkra mánuði , jafnvel allt að einu ári , eftir því hve fólk vill hafa það súrt .
Sú verkunaraðferð þekkist hvergi nema á Íslandi , að sögn Kristjáns , að súrsa rengið en það hefur verið gert frá landnámi .
Hvalur hf. hefur verkað rengi eins og núna allt frá því að fyrirtækið hóf starfsemi árið 1948 .
Rengi er borðað í öðrum löndum og nefnir Kristján að í Japan sé það t.d. verkað ásamt undanfláttu , sem tengist renginu .
Japanir sneiða þessa framleiðslu eins og ost eða álegg og kalla hvalbeikon ! Kristján segist hafa orðið var við mikinn áhuga Íslendinga á því að fá rengi af langreyð á þorraborðið á nýjan leik .
" Margir hafa stoppað mig úti á götu í vetur , fólk sem ég þekki ekki neitt , og spurt hvort ekki yrði örugglega til rengi á þorranum .
Þegar ég svaraði því játandi fannst mér eins og hýrnaði yfir því .
" skapti@mbl.is 