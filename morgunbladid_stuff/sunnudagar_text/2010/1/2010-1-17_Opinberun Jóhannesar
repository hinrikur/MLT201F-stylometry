Það er gaman að spjalla um stíl .
Og það eru til ágætar bækur um þetta efni , t.d. Íslensk stílfræði eftir Þorleif Hauksson og Þóri Óskarsson .
Þá eru miklar upplýsingar um stílfræðileg atriði í bókinni Hugtök og heiti í bókmenntafræði sem Jakob Benediktsson ritstýrði .
Þórbergur Þórðarson skrifaði merkar greinar um stíl en kannski dálítið einhæfar .
Hann gat verið ósanngjarn í garð góðra höfunda með því að vitna í verk þeirra og nota sem dæmi um vondan stíl .
Pétur Gunnarsson hefur bent á að í greininni Einum kennt – öðrum bent hafi Þórbergur í rauninni vegið að stíl sjálfs Laxness þótt hann notaði verk annars manns ( Hornstrendingabók ) til að taka stíldæmi úr .
Þessu til stuðnings má minna á eftirfarandi orð Þórbergs sem reyndar birtust ekki á prenti meðan hann var á lífi ( Með hug og orði .
Af blöðum Vilmundar Jónssonar landlæknis 1985 ) : " Hann [ þ.e. Laxness ] hrifsar til sín orðasambönd héðan og þaðan og stillir þessu út í ritverkum sínum [ ...
] Hann skrifar íslensku eins og útlendingur sem hefur lært málið á bók .
" Guðmundur Andri Thorsson skrifaði árið 1993 grein í Tímarit Máls og menningar þar sem hann líkti eftir stíl nokkurra þekktra rithöfunda og " leggur þeim í munn " atvikið í Njálu þegar Gunnar sneri aftur .
Frásögin eins þeirra hefst svona ( og við skulum segja að það sé Þ.Þ .
) : " Hvílík hræsni ! Hvílíkur yfirdrepskapur ! Hvílík grængolandi óheilindi ! Í þessari sögu felst hinn dýpsti sannleiki um sögu kynslóðanna .
Þar vitrast oss hin skærasta lygi um líf þeirra .
Það var föstudaginn 8. júní árið 990 , í 7. viku sumars , 158di dagur ársins .
Þurrt að kalla , austangola en dumbungslegt í suð-suð-austri þar sem skýjabakki breiddi úr sér eins og saddur biskup .
Markarfljótið lygnt eins og ráðsett kona með ættarnafn .
" Eftir lát Þórbergs var stofnaður minningarsjóður hans og konu hans og var honum m.a. ætlað að styrkja efnilega rithöfunda .
Mig minnir að Gyrðir Elíasson hafi fyrstur hlotið viðurkenningu úr þessum sjóði .
Fyrir jólin kom út bókin Milli trjánna , smásögur eftir Gyrði , og hefur hún verið tilnefnd til íslensku bókmenntaverðlaunanna .
Ég var nýlega spurður að því hvað ég hefði um stílinn á sögum Gyrðis að segja .
Sannast sagna vafðist mér tunga um tönn .
En óhætt er að halda því fram að stíll hans sé einfaldur .
Allt sem snýr að setningaskipan er hefðbundið og skýrt og ljóst .
Sagan " Bréf um föður " byrjar t.d. svona : " Ég er kallaður Jóhannes .
Það er ekki mitt rétta nafn , en ég hef verið kallaður þetta frá því ég var lítill , og hitt nafnið , sem er allt annað , hef ég sjaldan notað nema þegar ég skrifa undir eitthvað .
Afi minn hét Jóhannes , og ég þótti snemma líkur honum svo mamma fór að kalla mig þetta strax og ég fór að ganga .
Hún sagði að ég væri alveg eins í göngulagi og pabbi hennar .
Samt var ég skírður öðru nafni .
Mig grunar ástæðuna fyrir því .
" En í látlausri framsetningu er spenna vakin .
Það er ekki allt með felldu .
Við skynjum að stirt er á milli hjóna og eins milli feðga ( sbr. Egils sögu ) .
Hjónin eru andstæður : hún hugsar um garð og gróður , hann um steinsteypu enda byggir hann hús , en lýkur þó aldrei við sitt eigið .
Í einfaldleikanum hjá Gyrði er semsagt einhver galdur , einhver dulúð , já , eitthvað draumkennt en án væmni .
Og í hófsemi sinni leynir hann þaulhugsuðum stílbrögðum .
Mikill húmor ( og háð ) kemur fram þó dimmt sé gjarnan yfir og undiraldan köld .
Aðeins ein setning er höfð beint eftir föðurnum í umræddri sögu en hún nægir til að gera að engu fyrirhugaða trúlofun sonarins ( " Svo það verður Opinberun Jóhannesa r " ) .
Og svo kemur þetta óvænta í lokin sem einkennir flestar smásögur Gyrðis .
Hér eru það háu gluggarnir í húsinu sem faðirinn hafði sjálfur teiknað .
Við minnumst þess þá að móðirin var lágvaxin – og við höfum skynjað örlítinn sannleik um hversdagsleikann og lífið .
