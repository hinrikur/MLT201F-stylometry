Á Hársafni Leilu má finna eitt stærsta safn skartgripa og annarra muna sem búnir eru til úr mannshári .
Þar eru m.a. 159 hársveigar og yfir 2.000 skartgripir sem innihalda , eða eru alfarið búnir til úr mannshárum .
Úfin hálsmen og loðnar nælur eru m.a. til sýnis .
Safnið er líklega það eina í heiminum sem sérhæfir sig í höfuðprýðinni og hefur fengið töluverða athygli fyrir það .
Þótt ýmis furðuverk séu á safninu safnar það einnig sögulegu hári .
T.d. er þar að finna lokk úr hári Daniels Websters sem var þekktur mælskumaður og öldungadeildarþingmaður í Bandaríkjunum .
Þá gaf gamanleikkonan Phyllis Diller safninu hárlokka og hafa þeir verið settir í sveig sem er varðveittur í ramma á safninu .
Leila Cohoon byrjaði að safna hári í tómstundum þegar hún var við nám í snyrtifræði fyrir um 40 árum .
Tómstundagamanið vatt upp á sig , henni áskotnuðust hársveigar frá tveimur systrum en hárið var rakað af þeim þegar þær gengu í klaustur .
Þá bjó Leila til sögubók fjölskyldu sinnar sem nær aftur til ársins 1725 og er þar m.a. að finna lokka úr hári einstakra fjölskyldumeðlima .
