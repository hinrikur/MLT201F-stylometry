Það vantar ekki hrokann og sjálfbirgingsháttinn í jarðfræðinginn sem nú situr í stól fjármálaráðherra og þykist allt kunna betur en allir aðrir og allt vita betur en allir aðrir .
Hann veit til dæmis að þjóðin er allt of vitlaus til þess að kjósa um Icesave-ríkisábyrgðina .
Hin óupplýsta og heimska þjóð skilur ekki þau miklu fræði og gæði sem liggja að baki Icesave-samningunum við Breta og Hollendinga .
Hann skilur fræðin .
Honum er treystandi til þess að ákveða það að núlifandi Íslendingar , ungir sem aldnir , taki á sig slíka skuldabagga , a.m.k. til næstu 14 ára , jafnvel lengur , ef allt ferhér á versta veg , sem ég , nota bene , eins og allir Íslendingar , vona svo sannarlega að verði ekki raunin , að líkja megi við framtíðarskuldafangelsi .
Er ekki eitthvað að hjá ráðherra sem gerir allt nema að játa sig sigraðan , eftir að forsetinn synjar lögunum staðfestingar , og heldur áfram að hamast gegn hagsmunum okkar Íslendinga í öðru orðinu með því að krefja þjóðina og ekki síður eigin flokksmenn um að samþykkja skuldaklafann þegjandi og möglunarlaust og í hinu orðinu þykist ráðherrann , með Jóhönnu Sigurðardóttur forsætiráðherra , vera að leita eftir þverpólitískri sátt um að reynt verði að semja við Breta og Hollendinga á nýjan leik ? Breta og Hollendinga sem virða íslensk stjórnvöld ekki einu sinni svars , þegar eftir því er leitað , að samningaviðræður verði teknar upp að nýju .
Um síðustu helgi lenti Steingrímur í miklum hremmingum á eigin flokksráðsfundi á Akureyri þar sem hann mátti sitja undir harðri gagnrýni eigin flokksmanna vegna frammistöðu sinnar og Svavars Gestssonar í Icesave-málinu , en ægivald formannsins á eigin flokksmönnum virðist þó hafa verið það mikið að niðurstaða ályktunar fundarins var eins og skugginn af því orðalagi sem hafði verið í drögunum og ekki minnst einu orði á Icesave ! Allur broddur úr ályktuninni og Steingrímur J. fór ánægður af fundi en flestir flokksmenn líklega hundfúlir .
Fjármálaráðherrann var ekki fyrr kominn af fundinum en birtist við hann viðtal í Svenska Dagbladet sl. sunnudag þar sem hann leyfði sér að segja sænskum lesendum að Icesave-málið væri of flókið til þess að kosið væri um það í þjóðaratkvæðagreiðslu ! Mér finnst nú ærið langt seilst þegar fjármálaráðherra talar niður til þjóðar sinnar með þessum hætti , sennilega í þeirri von að ummæli hans í sænsku pressunni berist ekki heim á Skerið .
En tímar þess að við reiðum okkur bara á skipapóstinn eru fyrir löngu liðnir , ekki satt , og á tímum netsins og alþjóðavæðingar verða ráðamenn , hvort sem þeir eru fjármálaráðherra , forsætisráðherra , utanríkisráðherra eða forseti Íslands , að gera sér grein fyrir því að það sem þau segja í erlendum fjölmiðlum er jafnskjótt á allra vitorði á Íslandi .
Það er því heldur klént , eins og hinn ágæti leikhúsgagnrýnandi , Jón Viðar Jónsson , orðaði það svo oft hér á árum áður , að grípa alltaf til örþrifaráðsins , að segja að blaðamaður hafi misskilið þetta eða hitt , eins og forsetinn hefur svo oft sagt eftir að ummæli hans í erlendum fjölmiðlum hafa valdið fjaðrafoki , og aðstoðarmaður fjármálaráðherra greip til samskonar kléns málflutnings í kjölfar fréttaflutnings Svenska Dagbladet .
Steingrímur J. sagði á Alþingi árið 2003 , þá sem þingmaður , að það væri " einhver allra ömurlegasti málflutningur " sem hann heyrði að sum mál væru svo flókin að þau hentuðu ekki í þjóðaratkvæðagreiðslu .
Ummælin fyrir sjö árum lét Steingrímur falla í ræðu á þinginu um frumvarp vegna Kárahnjúkavirkjunar .
Orðrétt sagði þingmaðurinn m.a. : " Treystum við ekki þjóðinni ? Ekki getur það verið vandinn að nokkrum manni í þessum sal , þingræðissinna , detti í hug að þjóðin sé ekki fullfær um að meta þetta mál sjálf og kjósa um það samhliða því að hún kýs sér þingmenn .
Stundum heyrist að vísu einstaka hjáróma rödd um að sum mál séu svo flókin að þau henti ekki í þjóðaratkvæði .
Það er einhver allra ömurlegasti málflutningur sem ég heyri .
Menn geta alveg eins haft ónefnd orð um gáfnafar þjóðarinnar , og það ætla ég a.m.k. ekki að gera .
Það er ekkert í þessu máli sem er þannig vaxið að það sé ekki auðvelt að upplýsa um það og kynna það .
Við höfum mikil gögn , " sagði Steingrímur .
Það er gott að hafa gagnsafn og geta haldið orðum manna þá til haga og borið saman við orð þeirra nú , ekki satt ? 