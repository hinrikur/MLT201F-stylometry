Ágætur fræðimaður skifaði grein á dögunum , en hann hafði verið að setja sig inni í peningamarkmið Seðlabanka og hvernig stjórntæki bankans hefðu dugað til að fylgja þeim markmiðum eftir .
Niðurstaða hans var sú að tækin hefðu ekki dugað , þegar þungur þrýstingur annarra afla var jafnan í aðra átt .
Fræðimaðurinn sagðist ekki vilja saka Seðlabankann um mistök í þessum efnum .
Hins vegar væri bankinn sekur um að hafa ekki barist fyrir því að Ísland gengi í Evrópusambandið og tæki upp evru .
Þetta er sennilega skýrasta dæmið um það , að jafnvel ágætustu fræðimönnum þykir betra að veifa röngu tré en öngvu .
Hann var að fjalla um þessi mál í samhengi við bankahrunið sem varð .
Ríkisstjórnin sem þá sat hafði það beinlínis á stefnuskrá sinni , ef lesið var á milli lína , að ekki skyldi sækja um aðild að ESB .
Átti Seðlabankinn að hefja einhliða baráttu fyrir slíku gegn stefnu ríkisstjórnar ? Er líklegt að bankaráð bankans , sem kosið er hlutfallskosningu af Alþingi , hefði stutt það ? Og sé horft framhjá þeim staðreyndum , sem er ómögulegt , hvenær átti þessi barátta að hefjast ? Þegar bankastjórnin á undan öllum öðrum , þar með talið öllum skara hagfræðinganna , var orðin óróleg vegna þróunar bankakerfisins frá áramótum 2006 ? Hefði slík barátta haft einhver áhrif á þá þróun eða stöðu efnahagsmála yfirleitt ? Jafnvel þótt slík barátta hefði hafist af hálfu bankans , gegn hlutverki hans , og gegn vilja sitjandi ríkisstjórnar , og gegn vilja þingmeirihlutans ( er ekki rétt að sleppa vilja þjóðarinnar – margir vilja ekki gera mikið með hann þegar spekingar spjalla ) hefði henni ekki lokið á minna en áratug , ef hún hefði þá fengið hljómgrunn .
Og evran , sem átti að vera gulrótin sem notuð yrði til að selja fullveldið og yfirráðin yfir auðlindunum , hefði komið , hugsanlega , fimm til sjö árum síðar .
Meðulin hefðu komið úr lyfjabúðinni tíu til fimmtán árum eftir að sjúklingurinn dó ! Evrópuumræðan minnir á trúmál En megineinkenni umræðu um Evrópusamband hefur verið á þessum nótum .
Menn taka trú og allt gengur upp .
Hvar eru allir hagfræðingarnir málglöðu sem fullyrtu að bara það " að senda inn umsókn " myndi á augabragði breyta öllum efnahagslegum horfum til batnaðar ? Er að ganga einhver langvinn hálsbólga sem leggst sérstaklega á raddbönd þeirrrar stéttar og eyðileggur að auki harða diskinn í tölvunni þeirra ? Það var reyndar svo að það hófst skyndilega áköf barátta um Evrópusambandsaðild á árinu 2007 og hún var drifin áfram af ýmsum bankastjórum föllnu bankanna tilvonandi og ekki síst eigenda þeirra .
Og það hve áhrif þeirra á alla umræðu í landinu voru komin út yfir öll mörk sást á því hve margir hlupu til .
Var þannig stórmerkilegt að sjá hvernig launaðir skríbentar þeirra umhverfðust á einni nóttu , jafnvel menn sem höfðu um áraraðir haft miklar efasemdir um þennan málstað .
Helst var hægt að leita í gamlar þekktar þjóðsögur þar sem fjallað var um fyrirbærið umskiptinga til að sjá aðra eins sjón .
En hvers vegna vildu mennirnir sem um þær mundir réðu öllu fjármagni landsmanna og stórir og smáir dönsuðu jafnan eftir allt í einu allir sem einn ganga í Evrópusambandið eða að minnsta kosti taka upp evru ? Var það til að bjarga íslenska bankakerfinu frá hruni ? Nei , þess þurfti ekki að þeirra mati .
Það hafði aldrei verið sterkara og " gömlu " bankarnir í Evrópu voru með bankastarfsemi byggða á úreltum aðferðum .
Til eru margar ræður í gylltum umbúðum þar sem þjóðhöfðinginn staðfesti þessa sérstöðu íslenska bankakerfisins og útrásarinnar gagnvart því erlenda .
Nei þeir vildu stíga þetta skref , vegna þess að Ísland var of lítið fyrir þá .
Þeir gætu fengið ennþá meiri lán og varið þeim í ennþá glæfralegri verkefni vina og kunningja en hægt var á meðan " Íslandsstimpillinn " hékk yfir þeim .
Undir þetta tóku greiningardeildarmenn og kjörnir fulltrúar á þjóðþinginu .
" Við verðum að ná burtu Íslandsstimplinum , " sagði kórinn .
Sem betur fer var þetta skref ekki stigið .
Nógu stórfellt var nú áfallið samt .
Og nú er það hinn sjálfstæði gjaldmiðill sem er lykilverkfærið í endurreisn landsins .
Og þrátt fyrir það liggur dæmalaus umsókn , sem ekki er þingvilji fyrir , úti í Belgíu og tugir manna í fámennu íslensku kerfi gera ekkert annað en sinna vitleysunni þegar brýn þörf er á að nota starfskrafta þeirra í annað .
Hver er staðan í Evrópusambandinu og af hverju nötrar evran ? En hvernig er þá staðan í Evrópusambandinu sjálfu og hvað er að frétta af evrunni ? Þeir sem glöggt þekkja til hafa löngum talið að evran gengi alls ekki upp nema sambandið lyti lögmálum ríkis í efnahags- , skatta- og fjármálum .
Þeir sömu benda á , og naumast er ágreiningur um það , að slíkum breytingum væri ekki hægt að ná fram nema með öflugum þvingunum og við óblíðar aðstæður .
Því hefði verið ákveðið að skella evrunni í samband og þegar annmarkarnir kæmu í ljós , sem óhjákvæmilegt yrði fyrr eða síðar , gæfist tækifærið og röksemdirnar til að þokast sífellt í átt að ríkisheildarhugmyndinni .
Allmörg skref hafa þegar verið stigin síðan í þessa átt .
En nú á 10 ára afmæli evrunnar , sem nýbúið er að fagna sem samfelldri sigurgöngu , fara erfiðleikar hinnar sameiginlegu myntar hratt vaxandi .
Grikkir þyrftu eigin gjaldmiðil við þessar aðstæður Grikkir eru þegar komnir í slík vandræði að spurningin er bara um hvenær þeir þurfa að leita sér hjálpar hjá sambandinu .
Og þar nötrar allt í ágreiningi fyrirfram .
Breski fjármálaráðherrann sagði í fyrradag að ekki kæmi til greina að Bretar hjálpuðu Grikkjum .
Hann sleppti að geta þess að þeir eru varla aflögufærir .
Evrópusambandið yrði að gera það sjálft .
Það sagði franski fjármálaráðherrann að yrði gert .
En þann sama dag steig efnahagsmálaráðherra Þýskalands , Rainer Büderle , fram á sviðið og sagði að ekki kæmi til greina að Grikkjum yrði bjargað úr sameiginlegum sjóðum .
Þeir hefðu þverbrotið allar grundvallarreglur evrusamstarfsins og það væri ávísun á eyðileggingu þess , ef þeim yrði hjálpað .
Það fór um Íra , Spánverja ( en þar er atvinnuleysi ungs fólks orðið 44% ) og Portúgala er þeir heyrðu boðskapinn frá Berlín .
Grikkir , Spánverjar og Portúgalar skulda háar fjárhæðir í þýskum bönkum .
Þeir treysta því á að sú skelfing sem myndi grípa um sig í þýska bankakerfinu ef löndin þrjú færu að hallast á hlið nægi til að fæla stjórnvöld í Berlín frá hreinlínustefnu sinni , sem þeir kalla svo .
Engum í Evrópusambandinu hefur látið sér koma til hugar að hjálpa sem neinu nemur evru-landinu Lettlandi .
Það land gengur nú í gegnum hremmingar sem gera ástandið á Íslandi að himnaríkissælu í samanburðinum .
Grikkland er einnig þrátt fyrir allt svo fámennt að það er hægt að gefa því langt nef .
Spánn er aftur á móti talinn til alvöruríkja inni í Evrópusambandinu .
Ef hrun þess verður yfirvofandi er hugsanlegt að Írland , Grikkland og Portúgal fengju dúsu um leið og Spánn yrði dreginn úr díkinu .
Og fari það svo að jafnvel mótorinn í öllu meistaraverkinu , Þýskaland , víki frá grundvallarreglunum til að vernda hagsmuni þýskra banka mun standa eftir allt annað myntbandalag en lagt var upp með .
Þá eru öll skilyrði um stöðugleika , lítinn fjárlagahalla , hóflegar ríkisskuldir og þar fram eftir götunum fokin út í veður og vind og með því allur efnahagslegur agi og þar með ávinningur af samstarfinu um gjaldmiðil .
Það er skiljanlegt að Grikkir í öngum sínum treysti muldri franska fjármálaráðherrans .
Geri þeir það verður afleiðingin hins vegar þegar sú að þeir hætta að taka á sínum málum , sem mjög lítill pólitískur vilji er til að gera .
Sú efnahagslega flensa mun breiðast með ljóshraða yfir til Ítalíu , Spánar og Portúgals .
Og kannski tækju Írar að efast um þær harkalegu aðgerðir sem þeir hafa þó farið í .
Gerðist þetta væri vandinn fljótur að magnast .
Hvernig var brugðist við árásum Sorosar ? Helmut Kohl var einn allra sterkasti og öflugasti leiðtogi Evrópu sem þýskur kanslari á sinni tíð .
Hann gaf John Mayor , forsætisráðherra Breta , loforð um að Þýskaland skyldi vernda Breta gegn árásum spekúlanta með Soros í broddi fylkingar , en Bretar höfðu eins og Svíar anað í þáverandi myntsamstarf .
Þegar Soros og hans lið gerði hina efnahagslegu stórárás á breska pundið , sem var neglt í myntsamstarf Evrópuríkja , hermdu Bretar loforðið upp á þýska kanslarann .
Hann var drengskaparmaður og hringdi strax í seðlabankastjóra Þýskalands og bað um að Bretar fengju bakstuðning sem dygði til að hrinda árásinni .
Bankastjórinn sagði nei .
Soros hefur síðan verið einn ríkasti maður í heimi .
Bretar og Svíar , sem voru auðveld bráð , töpuðu stórkostlegum fjárhæðum og var almenningur lengi að borga þann brúsa .
Það er því ekki tilviljun að einmitt þessar tvær þjóðir hafa ekki látið véla sig inn í evru-samstarf , þótt þær séu báðar í sambandinu .
