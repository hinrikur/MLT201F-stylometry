Þótt enn sé bara janúar þá er sól tekin að hækka og styttist óðum í að stangveiðin hefjist .
Það eru ekki nema 74 dagar , telst mér til , þar til veiðitímabilið hefst ...
Annars er veturinn tími sófaveiða .
Þá nýtur veiðiáhugafólk þess að lesa veiðisögur , það talar um liðnar veiðiferðir eða veiði í misnálægri framtíð – og laumar svo eftirlætis veiðidiskum sínum í spilarann .
Horfir á sömu tökuna í eitt skiptið enn .
Og lætur sig dreyma .
Snemma á nýju ári hefja margir undirbúninginn fyrir veiðitímabilið .
Mörg veiðifélög sendu frá sér söluskrár í desember og fólk hefur blaðað í þeim yfir hátíðirnar og velt kostunum fyrir sér .
Umsóknarfresturinn er víða liðinn og síðustu daga hafa margir veiðimenn verið kallaðir inn á skrifstofu Stangaveiðifélags Reykjavíkur , sem er stærsta veiðifélag landsins , til að draga um það hvort þeir fái að veiða á eftirlætis veiðisvæðunum á þeim tíma sem þeir sóttu um .
Spennandi verður að heyra hver eftirspurnin verður í ár .
Ég þekki nokra sem héldu að sér höndum í fyrra og slepptu því að veiða á svæðum sem þeir annars hafa sótt heim ár eftir ár .
Ég gerði það sjálfur .
Nú heyrist mér að sumir ætli ekki að sleppa því aftur .
Annars fylgjast flestir veiðimenn grannt með verði veiðileyfa .
Sumsstaðar hafa þau lækkað , ekki síst dýru laxveiðileyfin , en oftar hafa þau staðið í stað .
Það þýðir víst raunlækkun segja talnaspekingar .
Engu að síður er hægt að fullyrða að veiðileyfi voru orðin allt of dýr víðast hvað á síðustu árum , og þótt auðlindinni sé mjög vel stjórnað , og margir lifi af þessu heillandi sporti , þá er víða eðlilegt að leiðrétta verð .
Sjálfur er ég annars lukkulegur með fyrstu úthlutun ársins , fékk þann dag í eftirlætis silungsvatninu mínu sem ég sótti um , snemma í maí .
Bíð spenntur eftir að sjá hvort aðrar óskir rætist .
Það er líka á þessum árstíma sem margir taka hnýtingadótið út úr geymslunni og rýna í fluguboxin ; metið er hvað vantar eftir afföll síðasta sumars .
Víða eru stór skörð höggvin í flugusafnið .
Silungsveiðimenn hnýta svo raðir af Krókum , Killerum , Píkokkum og þessum nauðsynlegu púpum .
Þeir sem leggja áherslu á laxinn skoða kannski afbrigði sem sýnd eru í bókum og hnýta eftir þeim , auk flugnanna sem þeir nota oftast .
Víst er að margir veiðimenn munu þreyja þorrann með því að hnýta flugur , ýmist einir heima eða í hópi annarra vonglaðra veiðifélaga .
Svo er veturinn tími sófaveiða , eins og fyrr sagði .
Í sófanum las ég um daginn í Áróði , hinu fína fréttabréfi Ármanna , sem er félag sem vill auka hróður þeirrar íþróttar að veiða vatnafisk á flugu .
Þar skráði félagi númer 643 ( Baldur Sigurðsson ) samtal við félaga 617 , Kristin Sigmundsson , óperusöngvarann sem heillar heimsbyggðina með sinni djúpu en þýðu rödd .
Veiðimenn hafa löngum dregið upp ljóðrænar myndir þar sem þeir líkja veiðinni við lífið .
Kristinn , sem upplýsir að hann taki fluguhnýtingadótið stundum með sér í söngferðalög , líkir fluguveiðinni hinsvegar við leitina að hinum hreina tóni .
Hann segir : " Leitin að hinum hreina tóni er kanski eins og leit að hinni einu og sönnu flugu , hinu fullkomna kasti og því hvernig maður leggur fluguna til að hann taki .
" Kristinn hlakkar örugglega til veiðisumarsins , eins og við hin .
