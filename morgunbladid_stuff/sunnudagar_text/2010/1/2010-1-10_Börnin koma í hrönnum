0:00 Kona sem er nýbúin í keisaraskurði þarfnast aðhlynningar svo ég fer frá skurðstofunni upp á fæðingardeild .
Þar þarf líka að sinna konu með sólarhrings gamalt barn og konu sem er í fæðingu .
Ég er þá búin að vera á vakt síðan klukkan átta um morguninn .
Hér á Fjórðungssjúkrahúsinu í Neskaupstað er aðeins ein ljósmóðir á vakt í einu svo maður fer ekkert heim ef mikið er að gera .
Eftir keisaraskurð þarf að fylgjast með barni og athuga hvort það sé ekki að braggast vel og lífsmörk tekin á því .
Það þarf líka að huga vel að konunni því hún er á sama tíma nýkomin úr aðgerð og að uppgötva að hún er orðin mamma .
Það getur oft verið erfitt svo maður reynir að hafa allt eins kósý og hægt er .
Mæður þurfa oft aðstoð við að leggja börn sín á brjóst svo það er líka hlutverk mitt og eins að hjálpa þeim við að upplifa þessa miklu nánd fyrstu sólarhringana .
Ég mæli til dæmis ekki með því að börnin séu klædd alveg strax svo bæði barn og móðir upplifi nánari snertingu .
02:00 Það er komin góð sótt hjá þeirri konu sem er fæðandi .
Ég er búin að vera svo heppin að vera með tvo nema , þannig að annar neminn getur sinnt keisarakonunni á meðan hinn sinnir konunni sem er í fæðingu og ég fer á milli .
04:00 Stúlkubarn kemur í heiminn , voðalega falleg .
Þriðja barnið hjá okkur á þremur sólarhringum .
Þá tekur við smá saumaskapur og frágangur á stofunni og svo auðvitað stuðningur hjá þessari móður líka .
Ég fer þá með nemunum í alla pappírsvinnuna .
Við höfum ekki ritara líkt og á Landspítalanum svo við þurfum að sjá um að skila nauðsynlegum gögnum til Hagstofunnar .
Það eru samt svo mikil forréttindi að vinna svona úti á landi því maður fylgir konunni alla leið og þetta verður engin færibandavinna eins og ég upplifði svolítið á fæðingaganginum í Reykjavík .
Maður er með konurnar í mæðravernd og þekkir þær þegar þær koma í fæðingu og svo fylgir maður þeim líka eftir að fæðingu lokinni .
Ákvarðanir sem ég tek hafa ekki einungis áhrif á móðurina heldur líka á mig .
Ef ég ákveð að bíða með að örva konu í fæðingu þýðir það að öllum líkindum svefnleysi fyrir mig .
7:30 Maðurinn minn og sonur sækja mig í vinnuna um leið og þeir fara í vinnu og leikskóla svo ég næ að smella kossi á þá báða áður en ég fer og legg mig eftir sólarhringsvinnu .
Þremur tímum seinna hringir síminn og ég þarf að hitta stelpu sem heldur að hún sé að fara af stað .
Þegar ég er búin að skoða hana sendi ég hana heim aftur til að hvíla sig .
Þá þarf að sinna nýbökuðu mæðrunum þremur og börnunum þeirra .
Í hádeginu næ ég að fá mér kærkominn hádegismat .
Það er nefnilega rosalega góður matur hér á sjúkrahúsinu .
Við erum svo heppin að hafa skipskokk til að elda fyrir okkur .
Í fyrra voru 82 fæðingar hjá okkur og árið þar á undan 70 .
Þó að það virðist mikið að fá þrjú börn á þremur sólarhringum þá er það samt alveg algengt að börnin hér komi í hrönnum .
Það er eins og þegar eitt barn kemur í heiminn þá vilji hin vera með .
17:00 Ég skýst heim til að fá mér samloku í kvöldmat og fæ þá tuttugu mínútna hvíld .
Þarf síðan að fara og sinna konu sem kemur frá Egilsstöðum í skoðun .
Hún fær pláss úti í bæ til að hvíla sig .
Þá nota ég tækifærið og sinni börnunum þremur og mæðrum þeirra .
23:00 Líkami minn kallar á hvíld svo ég fer heim og legg mig .
Klukkan tvö hringir síðan síminn og þá þarf konan frá Egilsstöðum aðstoð þar sem hún er í byrjandi fæðingu og við tekur annar annasamur sólarhringur og efni í annað viðtal .
signyg@mbl.is 