Halldóri Laxness voru veitt dönsku Sonning-verðlaunin árið 1969 .
Mikil blaðaskrif spunnust um verðlaunin , ekki síst vegna mótmæla sem danskir stúdentar efndu til .
Þótti mörgum að uppruni verðlaunafjárins væri gagnrýni verður .
Í eftirfarandi kafla rýnir Haukur Ingvarsson í samband Halldórs við lesendur eins og það birtist í umræðum um verðlaunaafhendinguna : Listamaður meðal uppreisnarmanna Stúdentaráð Kaupmannahafnarháskóla sendir Halldóri Laxness opið bréf þann 5. mars 1969 þar sem ráðið óskar honum til hamingju með Sonning-verðlaunin .
Það er þó ekki ástæðan fyrir bréfinu heldur vill ráðið fræða skáldið um uppruna peninganna sem hann hyggist taka við .
Í bréfinu er vísað til viðtalsins í Politiken 2. febrúar og sú siðferðilega klemma sem blaðamaðurinn Ole Storm spennti um Halldór Laxness er hert .
Ráðið lítur svo á að háskólanum ( prófessorunum ) skjöplist að því leyti sem hann telji að Sonning-verðlaunin auki við hróður hans : Háskólanum ( þ.e. prófessorunum ) hefur sem sagt fundist við hæfi , að þeir tækju að sér að útdeila himinháum gróða Sonning-fjölskyldunnar sem fékkst af misnotkun á einum af stærstu félagslegu smánarblettunum á landi voru : húsnæðisneyðinni .
Þetta byggir líklega á þeim misskilningi að Kaupmannahafnarháskóli kunni að fá sæmd af því að útdeila svo miklum fjármunum — sem lykta ekki frekar en aðrir peningar , og Nóbel hafa Danir aldrei átt .
Þetta er aðeins eitt af mörgum dæmum um skeytingarleysi háskólans um félagslegar aðstæður í landinu og gott dæmi um samþykki hans á hinu óheilbrigða kapítalistíska siðferði .
Að þessu loknu er Halldóri boðið að halda opinn fyrirlestur við háskólann í stað þess að taka við verðlaununum .
Stúdentarnir stinga upp á hvert efni fyrirlestrarins geti verið : Hugleiðingar [ yðar ] um " slammbyggju " gætu verið kjörið umræðuefni , og við getum fullvissað yður um , að með þessa áheyrendur , þurfið þér ekki að fara dult með einarðar skoðanir yðar á ómaklegri fátækt og arðráni .
Vakin skal athygli á því að í bréfi stúdentanna er tekið næstum orðrétt upp niðurlag greinar blaðamanns Politiken .
Stúdentarnir halda þar með áfram verki sem þegar er hafið .
Bréfi þeirra lýkur svo á orðunum " í von um að samfélagsvitund þín sé enn á lífi " .
Politiken , eitt stærsta dagblað Danmerkur , og stúdentaráð háskólans fara í sem stystu máli fram á að Halldór Laxness taki að sér að vera leiðarhnoða Hafnarháskóla á siðferðilegum villigötum .
Það má kallast einstakt traust .
Rithöfundurinn Hans Scherfig sem um áratugaskeið var einn áhrifamesti hugsuður danskra kommúnista skrifar hugleiðingar um væntanleg mótmæli stúdenta í dagblað danskra kommúnista , Land og Folk , 9.-10. mars sama ár .
Þar leggur hann út af kvæði eftir Poul Martin Møller sem heitir " Listamaðurinn meðal uppreisnarmannanna " .
Í kvæðinu er rakin saga listamanns sem yrkir ljóð um fegurðina .
Þegar einn lærlinga hans biður um frí til að taka þátt í uppreisn gegn einvaldi bregst skáldið illa við : Er du nysgjerrig , Snøbel ! Så kig af Vinduet ud : See paa den drukne Pøbel Og paa Gadefredens Brud ! Þegar uppreisnarmennirnir nálgast hús skáldsins og brjótast inn á vinnustofu hans í leit að stuðningi svarar hann þeim yfirvegaður að hann haldi tryggð við valdhafann : I Fredens milde Skygge Bag Lovens Kobbermuur Vi Kunstnere sysle trygge , Naar Voldsmand blæser paa Luur .
Men : Hvis Fyrsten min Tjeneste kræver , Til Kampen vil jeg gaae , Da bringer jeg ham to Næver For blandt Eder at slaae .
Þegar skarinn neitar að víkja missir meistarinn að lokum stjórn á sér og tryllist .
Þegar Halldór var inntur eftir afstöðu sinni til kröfu stúdenta í viðtali í Berlingske Aftenavis 5. mars 1969 bregst hann við eins og listamaðurinn í kvæði Møllers — hann tryllist .
— Aðgerðirnar beinast ekki að yður , heldur að Sonning-verðlaununum og frú Sonning .
— Hvað kemur frú Sonning mér við ? Háskólinn veitir mér verðlaun , og ég er mjög upp með mér vegna þess heiðurs sem mér er sýndur .
En ég þekki Danina .
Þeir vita ekki hvað heiður er .
Fyrir þeim eru þetta aðeins peningar , peningar , peningar ...
þeir geta átt sína peninga sjálfir .
— Þýðir það að þér ætlið að hafna Sonning-verðlaununum ? — Ég hafði hugsað mér að gefa þessa peninga til sérstaks málefnis í Danmörku .
En eigi það að gerast við hótanir um ógnir og fjárkúgun , mun ég hugsa mig tvisvar um .
Ég læt ekki þessa hryðjuverkamenn stjórna gerðum mínum .
Viðbrögð Laxness vöktu samúð með málstað stúdenta og þóttu harkaleg .
