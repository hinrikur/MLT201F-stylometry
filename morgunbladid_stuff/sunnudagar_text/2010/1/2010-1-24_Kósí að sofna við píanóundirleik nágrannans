Leikkonan Unnur Ösp Stefánsdóttir , sem þessa dagana fer með eitt aðalhlutverkið í Vesturportssýningunni Faust , býr við eina minnstu og þrengstu götuna í miðbænum , Haðarstíg .
" Við keyptum okkur lítið hús hér fyrir fjórum árum og þetta er náttúrlega eins og sjúklega sjarmerandi evrópskt þorp .
Gatan er ólík öllum öðrum götum í miðbænum , hún er sérstaklega þröng og lítil og stutt á milli húsa sem öll eru eins , " segir Unnur Ösp .
Haðarstígur rataði í fjölmiðla eftir Menningarnótt í fyrra þegar íbúarnir tóku upp á því að tyrfa götuna .
Nágrannarnir eru einstaklega samrýndir og líkir Unnur Ösp lífinu í götunni við ameríska bíómynd .
Íbúarnir taka sig saman og halda hverfishátíðir , fara út með borð og stóla á 17. júní og grilla saman og skella sér í teiti hver hjá öðrum .
" Á sumrin erum við meira og minna úti með nágrönnunum og það er alveg dásamleg og mjög sérstök stemning sem ég hef ekki upplifað á neinum öðrum stað sem ég hef búið á , " segir Unnur Ösp .
Kostina við að búa í Þingholtunum telur Unnur Ösp mun fleiri en gallana .
Hún segir að þegar hún flutti þangað hafi hún fyrst lært að meta alla þá leyndu gimsteina sem miðbærinn hefur upp á að bjóða .
Þegar hún er innt sérstaklega eftir göllunum segir hún : " Það er svolítil partígleði í kringum okkur og getur það bæði verið kostur og galli .
Mér hefur oft fundist það bæði kósí og rómó að sofna við píanóundirleik mannsins í næsta húsi .
En það er partíglatt fólk allt í kringum okkur og maður getur þá valið um að hoppa í partíið í næsta húsi eða sofna við sönginn .
" Unnur Ösp er gift leikaranum Birni Thors og saman eiga þau tveggja ára dreng .
" Á meðan við erum bara þrjú verðum við pottþétt hér áfram .
Það eina sem mann dreymir um seinna er að komast í húsnæði með útsýni .
Hérna sjáum við inn um gluggann hjá næsta manni , sem getur verið mjög áhugavert , en draumurinn er að fá að sjá fjöllin og sjóinn út um gluggann , " segir Unnur Ösp um framtíðina .
Uppáhaldsstaðirnir 1 Á Kaffismiðju Íslands er gamaldags og kósí stemning og þar fær maður besta kaffið á Íslandi .
2 Á sumrin erum við dugleg að fara í Hljómskálagarðinn með nesti ef gott er veður .
3 Stráknum okkar þykir óskaplega gaman að fara í spennureisu upp í Hallgrímskirkjuturn .
4 Listasafn Einars Jónssonar er algjör perla .
Það er æðislegt að koma inn í safnið og líka að vera úti í garðinum .
signyg@mbl.is 