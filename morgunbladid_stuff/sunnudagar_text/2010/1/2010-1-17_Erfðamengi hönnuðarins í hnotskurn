Birna Karen Einarsdóttir fatahönnuður í Kaupmannahöfn hefur á síðustu mánuðum fundið fyrir klóm kreppu kerlingar í Danmörku .
Aðeins hálfu ári áður en " allt hrundi " í viðskiptalífinu opnaði hún 220 fermetra verslun í hjarta Kaupmannahafnar til viðbótar við búðina sem hún rekur fyrir í borginni .
Búðin á Íslandi gengur hins vegar framar öllum vonum , mitt í öllu fárviðrinu .
Bergþóra Njála Guðmundsdóttir ben@mbl.is Með stuttum fyrirvara mælum við okkur mót í vinnustofu Birnu að Skydebanegade kaldan vetrardag í nóvember og þegar ég mæti á staðinn er Birna önnum kafin ofan í teikningum , efnisbútum og hálfkláruðum prufuflíkum ásamt tveimur aðstoðarkonum .
" Æi fyrirgefðu draslið , " segir hún .
" Við erum að ganga frá söluprufunum fyrir vetrarlínuna 2010 og erum svolítið á eftir áætlun , en svona er þetta alltaf hjá mér .
Ég vinn einfaldlega best undir álagi .
" Við ákveðum að kíkja yfir á lítið kaffihús í sama húsi og eftir að kaffiþjónninn útbýr ilmandi froðukaffi setjumst við niður og ég áræði að spyrja : Er bara brjálað að gera ? " Jú , sérstaklega núna , " svarar Birna .
" Annars er nú bara algjör krísa hjá flestum í fatabransanum .
Ég held að Danmörk sé efst á lista í Evrópubandalaginu yfir lönd þar sem fólk sparar mest og það bitnar auðvitað sérstaklega á fatasölu .
Mjög mörg minni fatafyrirtæki eru því miður farin á hausinn og í öðrum hafa starfsmenn verið reknir í stórum stíl .
Bankarnir hérna koma mjög takmarkað til móts við fyrirtækin , þeir lána varla lengur og krefjast þess að fyrirtækin lækki yfirdrættina .
Það fóru t.d. 374 fyrirtæki á hausinn á Kaupmannahafnarsvæðinu í október svo mér finnst eignlega hægt að segja að það sé eitt allsherjar kaos hér í " kongens Danmark " .
Sem betur fer erum við með mjög sterkan hóp fastakúnna sem heldur áfram að versla .
Við erum líka búin að vera mikið í tískublöðunum síðasta árið í Danmörku og það hefur skilað sér í nýjum kúnnum sem er náttúrlega frábært á þessum tímum .
" Erfitt en gefandi Birna stofnaði fyrirtæki sitt árið 2002 og opnaði fyrstu verslun sína við Istedgade í Kaupmannahöfn árið 2005 .
Árin á eftir óx fyrirtæki hennar hratt því rúmu ári síðar opnaði hún verslun við Skólavörðustíginn í Reykjavík og í mars 2008 þriðju verslunina hennar við Kultorvet í hjarta Kaupmannahafnar , heilir 220 fermetrar .
" Þetta er auðvitað búið að vera erfitt hjá okkur en samt líka mjög gefandi .
Við höfum líkt og flest fyrirtæki þurft að laga okkur að breyttum markaði með því að skera niður og endurskipuleggja .
Fyrir mig sem hönnuð hefur þetta verið mjög jákvætt þar sem ég hef virkilega fundið nýjar og meira skapandi leiðir til að hanna .
Þetta gefur mér bæði meira og minna svigrúm sem erfitt er að útskýra öðruvísi en að mín hönnun hefur breyst – er miklu meira ég en nokkurn tíma áður .
Allt þetta hefur orðið til þess að Birna hefur þurft að breyta um stefnu hvað varðar nánustu framtíð .
" Áður en allt hrundi var markmiðið að opna búð í Osló og Stokkhólmur var líka inni í myndinni .
Eins unnum við að því að opna litla búð í New York .
Hugmyndin var að vera nær eingöngu með okkar eigin búðir og draga mikið úr því að selja í heildsölur .
Það skiptir okkur miklu máli að geta verið með algjöra umsjón með því hvernig varan er kynnt kúnnunum og það næst 100% í eigin verslunum .
" Aukning á Íslandi Vegna kreppunnar hefur Birna hins vegar lagt áform um að opna fleiri verslanir á hilluna í bili og verður í staðinn með fötin sín á sölusýningum á næstunni , í fyrsta sinn í langan tíma .
" Það verður spennandi að sjá hvernig kaupendurnir taka vetrarlínunni 2010 .
Ég er allavega ánægð og hlakka mikið til að sjá viðbrögðin .
" Meðan fatasala hefur dalað í Danmörku gengur verslunin á " kreppuhrjáða " Íslandi vonum framar .
" Við finnum auðvitað fyrir því að krónan hefur hrapað von úr viti en höfum aldrei selt meira heima og það mikilvægasta er að kúnnarnir heima eru svo ánægðir með vöruna .
Við seljum líka mikið til útlendinga og í krafti þess hefur netsala okkar , Birna online , smám saman aukið söluna .
Það er bara æðislegt að finna að fólk tekur svona vel í þetta .
" Það er ekki ofsögum sagt af því að stærstur hluti tíma Birnu fer í rekstur fyrirtækisins .
" Ég hugsa að fatahönnun sé svona 5% af minni vinnu og þá er ég ekki einu sinni að ýkja .
Annars er ég bara í framleiðslu og efnum og rekstrinum .
Ég reyni líka að vera eins mikið og ég get í búðunum þar sem það er svo gefandi að hitta kúnnana persónulega .
" M fyrir Matrix Þrátt fyrir erfiðleikana er Birna ekkert á því að láta deigan síga .
Sumarlínan hennar er væntanleg í verslanir á næstu mánuðum og er á hönnuðinum að heyra að hann er hæstánægður með afraksturinn .
" Línan er hönnuð út frá silkiprentinu okkar .
Ég hannaði fyrst munstrin og svo línuna út frá þeim .
Prentið stendur fyrir bókstafinn M og M stendur fyrir Matrix .
Mér finnst alltaf voðalega erfitt að skýra út hvað ég er að gera og af hverju , " segir hún hlæjandi en heldur áfram .
" Ég hef alltaf verið þeirrar skoðunar að fólk eigi að taka sína eigin afstöðu , mynda sínar eigin skoðanir og dæma sjálft .
Ég er allavega rosalega ánægð með útkomuna .
Mér finnst eins og línan sé mitt DNA í hnotskurn .
" Föt Birnu einkennast af hreinum , sígildum línum .
" Ég hef yfirleitt búið til frekar klassísk , aðsniðin föt en svo litast þau af þeim tíðaranda sem maður lifir í .
Mér finnst ég samt hafa verið aðeins of föst í að finnast ég þurfa að hanna það sem ég veit að selst .
Þetta þrengir auðvitað rammann fyrir mig sem hönnuð en mér finnst mér samt hafa tekist vel til í þessari naflaskoðun .
" Þótt sumar / vorlínan 2010 komi ekki í verslanir fyrr en í byrjun mars er Vetrarlínan fyrir 2010 tilbúin og upplýsir Birna að hún sé um margt ólík fyrri hönnun hennar .
" Línan er mjög hrein , " clean cut " ef hægt er að segja það .
Í henni er mjög mikið af alls konar " draperingum og plíseringum " , opnu baki , gegnsæju siffoni og " hrár glæsileiki " í sumum flíkunum .
" Tekur einn dag í einu Hvað framtíðin ber í skauti sér er erfitt að segja .
" Ég hugsa lítið um það , " segir Birna .
" Við opnuðum þessar búðir og þær gengu rosalega vel áður en heimurinn varð nánast gjaldþrota .
Síðan höfum við einfaldlega tekið einn dag í einu .
Ég á örugglega eftir að halda áfram að hanna í mörg ár en núna er það meira háð utanaðkomandi aðstæðum hverju sinni hvernig það gengur og hvað ég geri næst .
" 