Skýrsla heilbrigðisráðuneytisins kom út skömmu fyrir jól .
Meðal þess sem kom fram í skýrslunni var að með flutningi ákveðinna verkefna frá Kragasjúkrahúsunum fjórum til Landspítalans gætu sparast stórar fjárhæðir , allt að 1.700 milljónir króna .
Var þá aðallega skoðaður flutningur á skurðaðgerðum og fæðingum .
Minna var farið í að skoða ávinning af því að flytja aukin verkefni frá Landspítalanum til sjúkrahúsanna , og það eru forstjórarnir mjög ósáttir við .
Lagt hafi verið af stað með þessa vinnu m.a. til að styrkja þjónustu í nærumhverfi fólksins , vernda störf , efla þjónustu , gæði og skoða tilflutning verkefna í báðar áttir , ekki síst vegna takmarkaðra fjármuna af hálfu ríkisins .
Benda þau einnig á að um umdæmissjúkrahús sé að ræða , að undanskildum St .
Jósefsspítala , og þau starfi samkvæmt gildandi lögum þar sem kveðið er á um ákveðna þjónustu við íbúana .
Vilja fá hlutlausa aðila Morgunblaðið ræddi við forstjórana , er þeir komu nýlega saman til reglulegs samráðsfundar .
Þetta eru þau Sigríður Snæbjörnsdóttir , forstjóri Heilbrigðisstofnunar Suðurnesja ( HSS ) , Árni Sverrisson , forstjóri St .
Jósefsspítala – Sólvangs , Magnús Skúlason , forstjóri Heilbrigðisstofnunar Suðurlands ( HSu ) , og Guðjón Brjánsson , forstjóri Sjúkrahússins og heilsugæslustöðvarinnar á Akranesi ( SHA ) sem nú er orðið hluti af Heilbrigðisstofnun Vesturlands .
Gagnrýna þau úrvinnslu upplýsinga í skýrslunni , m.a. um stöðugildi og starfsemi , sem og framsetningu og túlkun tölulegra upplýsinga .
Telja þau skýrsluna ekki geta verið grundvöll ákvarðana um breytt skipulag og þjónustu sjúkrahúsanna og vilja kalla til óháða og hlutlausa aðila til að halda áfram þeirri vinnu .
Funduðu þau nýverið með Álfheiði Ingadóttur heilbrigðisráðherra og ræddu möguleika á að fá t.d. Hagfræðistofnun Háskóla Íslands eða Ríkisendurskoðun til þeirrar vinnu .
Engar ákvarðanir um slíkt hafa þó verið teknar .
Þau segja skýrsluna og umræðu um hana einhliða , þ.e. með meint hagræði flutninga til Landspítalans .
Sem fyrr sé það talið eðlilegt að landsbyggðarfólk leiti til Reykjavíkur .
Guðjón Brjánsson segir það hafa komið skýrt fram á fundi þeirra með heilbrigðisráðherra að umrædd skýrsla væri ekki endanleg heldur vinnuplagg , sem ekki yrði nýtt við ákvarðanatöku á þessu ári .
Enda hafi athugasemdum verið komið á framfæri frá Kragasjúkrahúsunum , eftir að skýrslan kom út , og vonandi verði unnið áfram með þær .
Þegar ráðherra og sérfræðingar heilbrigðisráðuneytis kynntu svo skýrsluna rétt fyrir jól segja þau skýrt hafa komið fram , að skýrslan yrði nýtt til frekari vinnu á nýju ári .
Farið yrði betur yfir þær upplýsingar , sem þar koma fram , og athugasemdir metnar .
Kannast ekki við tölur og töflur Umrædd skýrsla var unnin á skömmum tíma í vetur og byggðist m.a. á upplýsingum úr rekstri sjúkrahúsanna árið 2008 .
Forstjórar Kragasjúkrahúsanna voru beðnir um upplýsingar , sem þeir létu af hendi , en enginn fulltrúi frá þeim átti aðild að sjálfri skýrslugerðinni , heldur voru það embættismenn í heilbrigðisráðuneytinu og starfsmenn Landspítalans .
" Við töldum okkur vera að vinna þetta í sameiningu og héldum líka að það ætti að vinna úr þessu lengur og nánar .
Þegar skýrslan svo kemur út þá vorum við ekki búin að sjá hana .
Við höfðum ekkert tækifæri til að gera athugasemdir , nema þá í sjálfu vinnuferlinu varðandi tölulegar upplýsingar , en í skýrslunni birtast allskonar tölur og töflur sem við höfum aldrei séð , " segir Árni Sverrisson .
Þau tala um trúnaðarbrest í samskiptum sínum við stjórnendur Landspítalans að undanförnu .
Málflutningur spítalans hafi á köflum verið ómálefnalegur , svo ekki sé meira sagt .
Því sé ekki að neita að ráðuneytið sé fáliðað og leiti því gjarnan til LSH sem hafi á að skipa öflugum stoðdeildum eins og hagdeild og tölvudeild .
" Þetta er ákveðinn veikleiki í vinnubrögðunum , þegar ráðuneytið þarf að leita til sinnar undirstofnunar með sérfræðiráðgjöf , " segir Magnús Skúlason .
Dæmi um rangfærslur " Þarna er verið að kostnaðargreina rekstrarþætti með samræmdum hætti .
Við teljum skýrsluna góða að því sem lýtur að samanburði milli smærri spítalanna , en þegar kemur að samanburði við Landspítalann slitnar þráðurinn og við töpum áttum .
Við teljum forsendurnar sem skýrsluhöfundar gefa sér ekki eðlilegar og niðurstöðurnar eru samkvæmt því , " segir Guðjón , en sem dæmi dregur hann í efa , þar sem stendur í skýrslunni , að ein áhættufæðing á Akranesi kosti 737 þúsund krónur á meðan hún kosti um 340 þúsund á Landspítalanum , sem sé allt að 50% lægri upphæð en eigin verðskrá spítalans geri ráð fyrir .
Ekkert virðist t.d. tekið tillit til þess að sængurkonur komi oft langt að til Akraness í áhættufæðingar og dvelji lengur á spítalanum þar sem þær njóti ekki þjónustu ljósmæðra í heimabyggð .
" Sú þjónusta er veitt í ríkum mæli í Reykjavík og ekkert kostnaðarmat er lagt á þann þátt , " segir Guðjón .
Fleiri dæmi nefna þau um rangfærslur í skýrslunni og ónákvæmni þar sem verið sé að bera saman epli og appelsínur .
T.d. varðandi stöðugildi lækna á bak við hverja fæðingu eða aðgerð .
Þar sé ekki tekið tillit til þess að sömu læknar gegni öðrum verkum .
" Vel getur verið að réttlæta megi þessar tölur með fræðilegum eða tölfræðilegum hætti en menn átta sig ekki á því að á minni sjúkrastofnunum hafa menn samþætt hlutverk .
Kvensjúkdómalæknir er ekki bara í fæðingum , hann sinnir t.d. kvensjúkdómaaðgerðum og göngudeildarþjónustu , " segir Guðjón .
Tölur um laun lækna er annað dæmi .
Þau benda á að hátt í 500 læknar starfi á Landspítalanum á meðan þeir séu jafnvel innan við tuginn á hverju Kragasjúkrahúsi fyrir sig .
Ekki sé tekið tillit til þess að mjög fáir læknar deili vöktum á milli sín á minni sjúkrahúsunum , á meðan stór hluti lækna á Landspítalanum vinni bara í dagvinnu við stjórnun , rannsóknir og fræðastörf .
Nær hefði verið að bera saman laun vakthafandi lækna .
Þá bendir Árni Sverrisson á tölur um aðkeypta klíníska sérfræðiþjónustu .
Inni í tölu St .
Jósefsspítala , um 216 milljónir króna , séu öll verktakalaun sérfræðinga spítalans .
Þar sem hátt í 500 læknar starfi á LSH þurfi ekki að kaupa mikla þjónustu af því tagi þar .
Um 21 milljón á LSH sé þá trúlega vegna erlendra samstarfsverkefna .
" Þessi samanburður segir enga sögu og er ekki raunhæfur , og það á einnig við um samanburð á verktakagreiðslum til lækna á St .
Jósefsspítala og lækna á föstum launum eins og það er sett upp í skýrslunni .
" LSH undir hæl ráðuneytisins Sigríður Snæbjörnsdóttir bendir á að þau hafi í vinnuferli skýrslunnar sent inn athugasemdir , en það sé undir hælinn lagt hvort tillit hafi verið tekið til þeirra athugasemda .
" Ég skýri viðbrögð Landspítalans við skýrslunni þannig að hann er undir hælnum á heilbrigðisráðuneytinu , með milljarða króna hala á eftir sér .
Þetta er þeirra hálmstrá og umræðan snýst um eftir hverju ráðherra sé að bíða , af hverju sé ekki drifið í aðgerðum sem geti sparað 1.400 til 1.700 milljónir króna , " segir Sigríður .
Undir þetta tekur Guðjón og minnir á þá erfiðleika sem steðja að opinberri stjórnsýslu og ekki síst hinu kostnaðarsama heilbrigðiskerfi .
" Við höfum þurft að taka erfiðar ákvarðanir .
Höfum dregið saman kostnað sem nemur 7-10% .
Þetta hefur tekist án þess að hafa dregið umtalsvert úr þjónustu .
Þetta kann að breytast núna .
Sparnaður þessara fjögurra sjúkrahúsa var um 500 milljónir króna árið 2009 og verður hátt í það sama á þessu ári .
Við erum undir miklum þrýstingi heima fyrir .
Það er ekki lítið mál að draga saman kostnað um 7-10% en við gerum þá kröfu á móti að það sé gert víðar .
Í jafn umfangsmikilli og margþættri starfsemi eins og er á Landspítalanum teljum við ekki goðgá að þar sé hægt að draga saman eða hagræða með svipuðum hætti .
Þá erum við ekki að tala um uppsagnir starfsfólks , heldur með öllum öðrum aðgerðum .
Það eru margar aðrar aðferðir til og við getum vitnað um það , " segir Guðjón .
Sigríður segir margt í skýrslunni látið líta út eins og enginn samgangur eða flutningur verkefna sé á milli þessara sjúkrahúsa .
Raunin sé allt önnur , í dag sé töluvert um að íbúar á þessum svæðum þurfi að leita til Landspítalans í Reykjavík um þjónustu .
" Útreikningur á að 1.700 milljónir króna sparist byggist ekki aðeins á að því að sjúklingarnir verði fluttir á Landspítalann , heldur öll stoðþjónusta líka , eins og rannsóknir , röntgen , ræsting , þvottahús og yfirstjórn .
Það þýðir einfaldlega að þá yrði ekki sjúkrahússtarfsemi á Suðurnesjum , Selfossi , Akranesi og í Hafnarfirði .
Þetta er lagt fram í skýrslunni eins og Landspítalinn geti tekið við þessu öllu án nokkurs stofnkostnaðar eða aukningar í rekstrarkostnaði .
Þetta getur aldrei gengið upp , " segir Magnús .
Verði sameiginleg ákvörðun Heilbrigðisráðherra lét hafa eftir sér í Morgunblaðinu nýverið , þegar fjallað var um umrædda skýrslu , að engar ákvarðanir yrðu teknar " ofan frá " um tilflutning verkefna , þ.e. að ráðuneytið myndi ekki taka þær ákvarðanir .
Þegar forstjórarnir eru spurðir hver eigi þá að taka þessar ákvarðanir kemur ekkert einhlítt svar .
Gefum þó Magnúsi fyrst orðið : " Um leið og við erum komin með tölur sem hægt er að treysta , og þær sýna með óyggjandi hætti að hægt er að veita ákveðna þjónustu annars staðar með ódýrari hætti en hún fer fram núna , þá hljóta menn að taka mark á því , hvort sem það er ráðuneytið eða stofnanirnar .
" Árni bætir þá við : " Ég hef skynjað málflutning ráðherra þannig að þegar upp er staðið þá verði þetta sameiginleg ákvörðun allra .
Svona verkefnatilflutningar nást aldrei fram í stríði við íbúa viðkomandi svæðis eða starfsmenn stofnananna .
" Öll vötn renna til Reykjavíkur Glöggt má heyra vonbrigði og ákveðna reiði hjá sjúkrahúsforstjórunum en spurð hvort þau óttist að einhverjar af hugmyndum skýrslunnar verði framkvæmdar segir Guðjón : " Okkur er mikið niðri fyrir en við óttumst kannski það helst að menn rasi um ráð fram og hrapi að einhverri niðurstöðu á grundvelli þessarar skýrslu .
Að ákvarðanir verði teknar á hæpnum forsendum .
Það viljum við ekki .
Við höfum leitað eftir því í nokkur ár að fá í gang opna , heiðarlega og fordómalausa umræðu um hlutverk Kragasjúkrahúsanna gagnvart Landspítala .
Við gerum okkur vel grein fyrir því að tímarnir eru að breytast .
Samsetning íbúa á svæðinu hefur breyst , samgöngur batnað , kröfur og áherslur í heilbrigðisþjónustu hafa breyst .
Það er eðlilegt og sjálfsagt að velta fyrir sér skipulagi sjúkrahúsþjónustu á suðvesturhorninu og þar með talið hlutverki og áherslum innan LSH .
Við verðum að horfast í augu við þetta , en á síðustu árum höfum við lagt aukna áherslu á sérhæfingu spítalanna .
Umræðan bara strandar alltaf .
Hún byrjar á að snúast um verkaskiptingu á milli stofnana en endar alltaf á því að öll vötn renna nú til Reykjavíkur , ekki Dýrafjarðar .
Landspítalinn er hátæknisjúkrahús og á að vera móðurspítali á ákveðnum sviðum , ekki endilega öllum .
" Magnús segir Kragasjúkrahúsin geta sinnt mun meiri göngu- og dagdeildarþjónustu vegna sérfræðilækninga en þau gera núna , þar sem ekki þarf að vera með mikla vaktabyrði .
" Sunnlendingar , Vestlendingar og Suðurnesjamenn sækja ýmsa sérfræðilæknaþjónustu á læknastofur í Reykjavík , nokkuð sem hæglega væri hægt að veita hjá okkur , til hagsbóta fyrir íbúana .
Fyrir þessu hefur verið jákvæð afstaða í ráðuneytinu en það virðist ekkert vera hægt að gera í þessu , " segir Magnús .
Þau benda líka á stærðir þessara sjúkrahúsa .
Framlög til LSH á fjárlögum séu um 36 milljarðar króna á meðan þau eru samanlagt um fjórir milljarðar til Kragasjúkrahúsanna , ef aðeins er tekinn sjúkrahúshlutinn , ekki heilsugæslan .
" Þó að Landspítalinn fengi þessa fjóra milljarða kæmist hann ekki á lygnan sjó , " segir Guðjón .
Sem fyrr segir stefnir í að heilbrigðisstofnanirnar í Kraganum muni skera niður í rekstri um nærri milljarð króna á tveimur árum .
Ef ná á fram 500 milljóna króna sparnaði í ár segja forstjórarnir að því miður verði að grípa til uppsagna starfsfólks og hætt sé við að þjónustan skerðist enn frekar eða jafnvel leggist af í einhverjum tilvikum .
Komin að þolmörkunum " Ég get sagt að eftir síðastliðið ár erum við hér á Suðurnesjum komin að þolmörkunum .
Við verðum að fara eftir fjárlögum og það mun hafa víðtæk áhrif á þjónustu við íbúa .
Við stöndum öll frammi fyrir erfiðum ákvörðunum á næstu dögum , vikum og mánuðum , " segir Sigríður en öll sjá þau fram á erfitt ár 2010 og ekki batni það á næsta ári .
Þau segja umræðu um yfirvofandi niðurskurð , lokun deilda og uppsagnir valda miklu álagi á starfsfólk og gera þeim einnig erfitt fyrir að manna stöður með fagfólki .
Sérmenntaðir og metnaðarfullir læknar séu ekki tilbúnir að veðja á sjúkrastofnun sem gæti jafnvel verið lögð niður .
Segja þau marga lækna farna utan til starfa , til frambúðar eða í afleysingar , og enn fleiri séu að íhuga slíkt .
Árni bendir á að undanfarin ár hafi átt sér stað umræður og viðræður við Landspítalann um margs konar samstarf .
Telur hann afar brýnt að farið verði í ítarlega vinnu við að skilgreina heilbrigðiskerfið .
Landið sé mjög dreifbýlt og ekki hægt að líkja fjölda íbúa við eina borg erlendis með eitt stórt sjúkrahús .
" Við þurfum að svara spurningunni um hvað Landspítalinn á að vera stór .
Í mínum huga var það óskynsamleg ákvörðun á sínum tíma að búa til jafnstórt bákn og spítalinn er .
Miðað við fjárframlög eru Kragasjúkrahúsin einn tíundi af spítalanum .
Upp koma líka margar áleitnar spurningar , eins og varðandi samkeppnisumhverfið .
Það þurfa að vera til valkostir fyrir sjúklinga og sérmenntað fagfólk þar sem því verður við komið , " segir Árni .
Undir þetta tekur Sigríður og segir skorta stefnumótun í heilbrigðismálum til lengri tíma .
Á einu ári hafi verið þrír heilbrigðisráðherrar og hver með sínar áherslur .
" Þegar ráðherrar koma og fara , og eru í stuttan tíma , þá verðum við eins og stefnulaust rekald á stórsjó og komumst aldrei áfram .
Við erum alltaf að breyta um stefnu en þetta kerfi er svo þungt að það þolir þetta ekki , " segir hún og starfsbræður hennar taka að endingu heilshugar undir .
Undir hæl ráðuneytis Ég skýri viðbrögð Landspítalans við skýrslunni þannig að hann er undir hælnum á heilbrigðisráðuneytinu , með milljarða króna hala á eftir sér .
Þetta er þeirra hálmstrá og umræðan snýst um eftir hverju ráðherra sé að bíða .
Sigríður Snæbjörnsdóttir er yfir HSS .
Næst ekki fram í stríði Ég hef skynjað málflutning ráðherra þannig að þegar upp er staðið þá verði þetta sameiginleg ákvörðun allra .
Svona verkefnatilflutningar nást aldrei fram í stríði við íbúa viðkomandi svæðis eða starfsmenn stofnananna .
Árni Sverrisson er yfir St .
Jósefs .
Tölum megi treysta Um leið og við erum komin með tölur sem hægt er að treysta , og þær sýna með óyggjandi hætti að hægt er að veita ákveðna þjónustu annars staðar með ódýrari hætti en hún fer fram núna , þá hljóta menn að taka mark á því .
Magnús Skúlason er yfir HSu .
Mikið niðri fyrir Okkur er mikið niðri fyrir en við óttumst kannski það helst að menn rasi um ráð fram og hrapi að einhverri niðurstöðu á grundvelli þessarar skýrslu .
Að ákvarðanir verði teknar á hæpnum forsendum .
Það viljum við ekki .
Guðjón Brjánsson er yfir SHA .
St .
Jósefs í Hafnarfirði Fjöldi stöðugilda í dag : 195 Fjárframlag árið 2010 : 1.322 milljónir Niðurskurður frá 2009 : 8% HSS í Reykjanesbæ Fjöldi stöðugilda í dag : 219 Fjárframlag árið 2010 : 1.853 milljónir Niðurskurður frá 2009 : 4,6% HSU á Selfossi Fjöldi stöðugilda í dag : 241 Fjárframlag árið 2010 : 2.016 milljónir Niðurskurður frá 2009 : 6,5% SHA á Akranesi Fjöldi stöðugilda í dag : 136 Fjárframlag árið 2010 : 1.344 milljónir Niðurskurður frá 2009 : 8% 