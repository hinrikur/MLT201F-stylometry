Jú , ég veit að karlmönnum finnst gott að láta gæla og jafnvel narta í sinn pung , en hvers vegna í ósköpunum vilja þeir svo ólmir að konur éti súra punga sem hafa verið skornir af steindauðum lambhrútum ? Ekki getur það verið draumurinn um að láta bíta í sundur og tyggja þeirra eign pung , því myndu fylgja hávær sársaukavein trúi ég , þó að vissulega gæti verið að masókistar færu að stynja af sælu við þá tilhugsun .
Margar konur kannast við þessa áráttu karlmanna , að reyna að koma súrsuðum kviðsviðum sauðkinda upp í þær og ofan í maga .
Þessi árátta brýst fram með miklum þunga einu sinni á ári , sem sagt á þorranum , sem gekk í garð í gær á sjálfan bóndadaginn .
( Innskot : Ég ætla rétt að vona að konur þessa lands hafi vakið sína menn í gærmorgun með óvæntu bóndadags-pungkjassi .
) Þó að fjölmargar konur borði sína ( og annarra ) súru punga með góðri lyst og þurfi engar brýningar til þess eru alltaf einhverjar sem geta ekki hugsað sér að borða súrmeti , hvers kyns sem það er og þær verða fyrir þessum þrýstingi sem nefndur var hér að framan .
Þessi stífa sókn karla til að fá konur til að kjammsa á þessu ákveðna súrmeti , er einhver undarleg blanda af því að sigrast á viðkomandi konu , fá pena frú til að gera eitthvað sem henni býður við , og ánægjan sem fylgir því að sjá hana hesthúsa eitthvað sem er táknrænt fyrir karlmennsku , en hreðjar hrúta ættu jú að tilheyra þeim flokki .
Kannski snýst þetta um að sjá konu éta karl .
Ætli körlum finnist það magna kynþokka kvenna að horfa á þær graðga í sig slatta af súrsuðum hrútspungnum ? Finnst þeim kannski að þær færist þá nær þeim , að þær stútfyllist af karlhormónum ? Hver veit .
Það má líka velta fyrir sé hvort við konur fengjum sama kikk út úr því að sjá karla smjatta á eldsúrum rollupíkum .
Ekki víst að þeim þætti það neitt sérstaklega karlmannlegt .
En það er fleira át en hrútspungaát sem þykir karlmannlegt þegar gripið er í gómsætið í þorratroginu .
Vert er að velta fyrir sér hvað liggur á bak við þá karlmennsku .
Hvers vegna í ósköpunum þykir til dæmis karlmannlegt að gúffa í sig kæstan illa lyktandi hákarl ? Er það vegna þess að þetta er svo svakalega stór og sterkur fiskur sem ber þetta myndræna og karlmannlega nafn ? Eða hefur það eitthvað að gera með hugmynd okkar um hreysti og hetjuskap ? Þessi baulandi stemmari að láta sig hafa það að sporðrenna ógeðslegum mat og láta ælutilfinninguna ekki ná yfirhöndinni ( það er náttúrlega rosalega aumingjalegt að æla eins og kerling við það eitt að éta úldinn mat ) .
Þetta er svipað og þegar karlar á fylliríi hrósa hver öðrum fyrir að hafa kyngt eigin ælu ( frekar en að láta sjá sig með spýjuna bunandi fram úr sér .
) Þetta snýst um að gefa ekki eftir .
Láta nautþrjóskuna stjórna náttúrulögmálunum .
Kyngja því sem vill upp .
Ráða sér sjálfur .
Víst er að mörgum finnst kæstur hákarl sannarlega hnossgæti en nýleg óvísindaleg könnun ( falin myndavél ) afhjúpaði margt hreystimennið , því margir þeirra sem stungu upp í sig hákarlsbita og létu eins og þeim þætti hann barasta góður , laumuðu honum út úr sér skömmu síðar .
En nú er mál að gleðjast og um að gera að éta sem mest af þorramat , gæla við punga sem aldrei fyrr , og dansa heltekin af testósteróntryllingi á sem flestum þorrablótum .
