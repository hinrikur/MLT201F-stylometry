Er ég var staddur á bókakaupstefnu í Lundúnum fyrir nokkrum árum gerði breskt dagblað úttekt á því hvaða einstaklingar í breskri bókaútgáfu væru áhrifa- og valdamestir .
Það kom ekki á óvart að sjá að efst á blaði var sjónvarpskona sem átti hugmyndina að sjónvarpsklúbbnum vinsæla Richard & Judy Book Club og á listanum voru fleiri andlit sem maður átti svo sem von á að sjá líka , þekktir rithöfundar og bókaútgefendur .
Það vakti aftur á móti athygli mína að innkaupastjóri hjá Tesco-verslunarkeðjunni var í öðru sæti á þessum lista .
Breskir útgefendur og bókafrömuðir sem ég spjallaði við á kaupstefnunni voru ekkert hissa á þessu .
Víst væri það oft svo að þeir sem veldu bækur inn í stórmarkaðina réðu miklu um velgengni bóka enda færi æ stærri hluti bóksölu í gegnum stórmarkaði og þá aðallega sala á svonefndum metsölubókum .
Sumir nefndu dæmi um að ef innkaupastjóranum líkaði ekki kápa á viðkomandi bók væri henni snimmhendis breytt og einn gekk svo langt að halda því fram að bók og jafnvel bókum hefði verið breytt til að falla betur að smekk tiltekins innkaupastjóra ónefnds stórmarkaðar .
Hér á landi varð mikið uppistand og deilur þegar stórmarkaðir tóku að selja bækur fyrir nokkrum árum .
Mörgum þótti þeir vera að grafa undan bókaverslunum , en öðrum sem verslun með bækur væri að færast í nútímalegt horf .
Þær deilur eru nú hjaðnaðar að mestu og bóksala í stórmörkuðum orðin býsna stór hluti bóksölu almennt .
Samkvæmt lauslegri athugun má gera má ráð fyrir því að síðustu mánuðina fyrir jól sé sala þar hugsanlega nálægt 60% af bóksölunni og jafnvel meira á helstu metsölubókum , en stórmarkaðir fleyta rjómann , ef svo má segja , selja aðeins þær bækur sem líklegar eru til sölu .
Bækur sem líklegar eru til sölu , skrifa ég , en stundum er erfitt að meta hvort kom á undan , eggið eða hænan – verða þær bækur sem valdar eru inn í stórmarkaði ekki einmitt bækurnar sem seljast ? Ef svo er má segja að sú staða að vera innkaupstjóri bóka hjá stórmarkaði sé orðin ansi valda- og veigamikið starf , kannski eitt af helstu störfunum á íslenskum bókamarkaði .
Væntanlega myndi maður setja forleggjarann Jóhann Pál Valdimarsson í fyrsta sæti á íslenskum " valdalista " í bókaútgáfu , en væri þá ekki rétt að hafa bókainnkaupastjóra Bónuss í öðru sæti ? 