Á haustdögum las ég svo fagurt skáldverk að ég finn enn eitthvað hríslast niður bakið þegar ég hugsa til þess .
Þetta var bókin Himnaríki og helvíti eftir Jón Kalman Stefánsson .
Hugarheimur bókarinnar er þrunginn ógn frá upphafi til enda þótt aðeins fáum orðum sé varið til að skapa þá ógn .
Á milli orðanna leika sér skuggar sem oft segja meira en margar málsgreinar .
Skáldverkið gerist þannig ekki síður í því sem ekki er sagt .
Í kjölfarið af þessum áhrifamikla lestri las ég svo allar aðrar útgefnar bækur eftir sama höfund og hafði yndi af , þó ekki væri það með sama hætti .
Að kveldi aðfangadags , þegar ég tók upp síðasta pakkann , táraðist ég svo af þakklæti þegar í ljós kom að eldri dóttir mín hafði varið hýrunni sinni til að kaupa handa mér nýjustu bókina – Harmur englanna .
Þessi bók litaði svo alla daga jóla og hóf með mér nýtt ár .
Það þurfti lagni til að láta hana endast svo lengi , gleypa hana ekki í sig eins og soltin skepna matarbita heldur lesa rólega og ekki of lengi í einu .
Í bókinni má finna sömu ljóðrænu fegurðina og í Himnaríki og helvíti , en líka eitthvað af leikfléttum mannlegra samskipta sem hinar bækurnar eru svo ríkar af .
Fínlega ofin örlög í harðbýlu umhverfi sögupersónanna taka hug manns slíku heljartaki að oft var eins og krumla hefði gripið um hjartað .
Það sem skelfir mest er hversu margt sem þarna má upplifa gegnum textann og skuggaleiki hans er óhugnanlega nálægt hreinum sannleik um reynslu manna .
En um leið er það líka það sem nærir .
Þarna mæta menn fálátri grimmd en sýna líka orðalausa virðingu og tryggð , sumir syrgja breyskleika sinn en umhyggja þeirra fyrir náunganum ristir dýpra en þá sjálfa grunar .
Það verður að viðurkennast að Ólafur ljósvíkingur og Salka Valka hafa eignast verðuga keppinauta um stöðu sína í hugskoti mínu .
Nú setur það lit á dagana að bíða og hlakka til næstu bókar frá höfundi .
Ég þarf að skipuleggja hvar og hvernig sú bók geti með áhrifamestum hætti fléttast inn í hugsun mína og skilað mér svo aftur út í lífið , líkt og síðast , óendanlega þakklátri fyrir erfiði skáldsins og líka stoltri vegna þess auðs sem Ísland eignast með hverri bók .
