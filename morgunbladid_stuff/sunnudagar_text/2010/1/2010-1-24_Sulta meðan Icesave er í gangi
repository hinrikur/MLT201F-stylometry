Þetta byrjaði eiginlega á því að ég tók þátt í sultukeppni í Mosfellsbæ 2008 og vann hana .
Svo tók ég aftur þátt í henni árið 2009 og vann aftur og það ár vann ég líka nýja sultukeppni í Norræna húsinu með sömu uppskrift .
Þá var sultan mín allt í einu komin með tvenn verðlaun svo ég hugsaði með mér að ég yrði nú bara að gera eitthvað við þetta , " segir Guðrún Ögmundsdóttir , fyrrverandi alþingismaður , sem hefur hafið framleiðslu á fimm sultutegundum sem seldar eru í sælkerabúðum á borð við Melabúðina , Ostabúðina Skólavörðustíg , Frú Laugu , Búrið og Fylgifiska .
Guðrún ákvað að ganga alla leið og fara í gegnum nauðsynlegt ferli til að sulturnar yrðu " löglegar " á markaði .
" Þá sneri ég mér til Matís sem greindi og smakkaði sulturnar eftir kúnstarinnar reglum og í framhaldinu fór ég á matarsetur þeirra á Höfn í Hornafirði til að framleiða sulturnar .
Ég sauð mjög mikið af sultu fyrir austan og síðan hef ég komist í aðstöðu til að gera mínar viðbætur eins og núna fyrir jólin .
" Reikningsvilla stýrði sykurmagninu Sulturnar fimm sem Guðrún hefur fast til sölu eru rabarbara / paprikumauk og finnskættuð tómatsulta sem eru verðlaunauppskriftirnar tvær .
Að auki framleiðir hún þrjár tegundir af chilisultu ; gula , rauða og græna .
" Ég gerði líka 50 krukkur af bláberjalauksultu fyrir jólin en hugmyndin er að vera með eitthvað nýtt í tengslum við ákveðin tímabil , t.d. fyrir jól og páska .
Nú á ég t.d. mikið af íslenskum stikilsberjum sem eru frekar sjaldgæf og kannski geri ég eitthvað úr þeim fyrir páskana .
Þá þarf ég bráðum að byrja að smakka og prófa mig áfram sem mér finnst ægilega skemmtilegt .
" Allt hráefnið sem Guðrún notar er lífrænt að hennar sögn auk þess sem sykurmagnið er ekki nema 30% .
" Það var eiginlega bara fyrir reiknivitleysu í mér , " segir hún hlæjandi .
" Ég hef alltaf reiknað sykurinn út frá meginefninu í sultunni og þannig miða ég t.d. sykurinn við rabarbarann í rabarbara / paprikumaukið .
En þá á eftir að bætast við óheyrilegt magn af papriku .
Þess vegna hef ég alltaf verið með lágt sykurmagn án þess að fatta það og það uppgötvaðist ekki fyrr en Matís fór að greina sulturnar .
Þær eru þó dísætar og með fínt geymsluþol .
" Sultar í umönnunarskyni Guðrún segist alltaf hafa verið mikill matgæðingur .
" Ég var alltaf með matarsíðu á þingsíðunni minni og núna skrifa ég um mat á Miðjuna .
Mér finnst einfaldlega gaman að vasast í mat og prófa nýja hluti en þessi gamli , klassíski grunnur er alltaf útgangspunkturinn hjá mér – að halda sig við íslenskan mat sem ég set svo eitthvert " tvist " á , eins og paprikuna í rabarbarasultuna eða laukinn í bláberin .
Ég hef líka að markmiði að mínar sultur eru ekki bara sultur heldur má nota þær út í sýrðan rjóma , í kryddlög , sósur , á fisk til að grilla o.s.frv .
" Síðan Guðrún hætti á Alþingi hefur hún unnið sem verkefnastjóri í menntamálaráðuneytinu svo pólítíkin er ekki mjög langt undan .
" En sem betur fer er ég ekki í henni , " segir hún með áherslu .
" Ég held að sultugerðin hafi líka verið ákveðið viðbragð við kreppunni til að vinna sig út úr áfallinu – ekki ósvipað því og þegar grísku konurnar byrja að elda ef einhver deyr .
Mann langar að gera eitthvað gott fyrir aðra – eitthvað einfalt og nærandi .
Allir hafa gaman af því að smakka sultur og gefa þær í gjafir , svo eiginlega snýst þetta um einhvers konar umönnun og að gefa hlutdeild í einhverju sem maður hefur búið til .
" Hún á því von á því að sulta enn um sinn .
" Já , á meðan Icesave er í gangi þá sulta ég .
Og ég hætti því ekki fyrr en við komumst á réttan kjöl .
" Jógúrtsósa og kjúklingasalat Einfalt er að nota sulturnar í ýmiskonar sósur og dressingar .
Guðrún setur þær t.d. út í jógúrt eða sýrðan rjóma en slík sósa er lostæti með t.d. salati , fiski og kjöti .
Best þykir henni þó sósan með einföldu og fljótlegu kjúklingasalati , sem hentar vel í amstri hversdagsins .
Jógúrtsósa ½ dós grísk jógúrt eða 1 dós sýrður rjómi 1-2 matskeiðar Finnskættuð tómatsulta Þessu er einfaldlega hrært saman og sósan tekur þá í sig sérstakt mandarínubragð úr sultunni auk þess sem kryddið úr henni skilar sér vel til bragðlaukanna .
Kjúklingasalat 1 tilbúinn kjúklingur úr stórmörkuðunum 1 poki klettasalat 1 poki spínat tómatar 1 pera eða epli 1 gul paprika rauðlaukur ( ef vill ) Í raun má nota það grænmeti sem til er í ísskápnum hverju sinni í þennan rétt .
Kjúklingurinn er tættur niður í frekar litla bita , grænmetið er skorið niður og öllu blandað saman .
Sett í fallega skál og sósan höfð með .
Gott brauð er tilvalið með þessu og þá er kominn fljótlegur og ódýr réttur sem dugar fyrir býsna marga .
Þessi uppskrift dugar fyrir 8-10 manns en hægt er að minnka hana séu matargestirnir færri , og þá t.d. nota afganga af kjúklingi frá deginum áður .
