Björn Brynjúlfur Björnsson kvikmyndagerðarmaður hefur búið á Túngötu sl. 14 ár .
" Þegar ég var ungur maður bjó ég hérna neðar í götunni , raunar ekki á Túngötu heldur hinum megin við Bræðraborgarstíg þar sem gatan heitir Holtsgata .
Ég bjó þar rétt við hornið þannig að ég á mér langa sögu í götunni .
Eftir að Landakotstúni sleppir sveigir Túngatan til vinstri og niður að sjó en það er ekki Túngata sem tekur þar við heldur fer gatan í hlykk .
Ég bý í þeim enda og það er í raun allt önnur Túngata enda tengi ég hana frekar við Holtsgötuna sem er svo framhald hér niður úr þótt hún heiti öðru nafni .
Það er ekki alveg sama um hvora Túngötuna maður talar .
Hinum megin á Túngötunni er meira af sendiráðum og þar er í raun allt önnur stemning .
" Róleg gata Túngatan er í grónu hverfi og því er lítið sem þar hefur breyst síðan Björn var ungur .
" Ég held að gatan hafi á ytra byrðinu ekki breyst mikið á þessum tíma .
Auðvitað hrörnar sumt og annað er byggt upp og lagað .
En lífið hefur náttúrlega breyst hjá mér frá því ég var hér sem barn og þangað til ég bý hér sem fullorðinn maður .
Að því leyti hefur auðvitað allt breyst , hvernig maður horfir á húsin og á hlutina .
" Spurður hvað honum hafi þótt svo heillandi við Túngötuna að hann vildi flytja þangað aftur á fullorðinsárum nefnir Björn að uppeldið þar hafi haft mest um það að segja .
" Er það ekki einhver innbyggð , mannleg stilling sem við ráðum ekki við , að vilja helst búa þar sem maður er alinn upp ? Svo er gatan nálægt bænum án þess þó að vera of nálægt .
Þetta er róleg gata og hér eru engin partí .
Ef maður fer í göngutúr getur maður gengið í gamla kirkjugarðinn og Hljómskálagarðinn .
Maður getur notið þess sem miðbærinn hefur upp á að bjóða , sem er auðvitað margt , en þetta er samt ekki ofan í bænum , " segir hann .
Björn segir hús í fúnkisstíl vera öðrum megin við Túngötuna en hinum megin glæsileg og falleg " rjómatertuhús " .
Sunnanmegin , þar sem hann býr , sé samfelld göturöð .
" Götumyndin er mjög falleg og sérstök í Reykjavík og það þarf að passa vel upp á hana .
Gráu fúnkishúsin eru nánast eins og hamraveggir , sérstaklega séð frá götunni , en opnast í garða sem eru töluvert lægri en húsin hinum megin því gatan er efst í brekku .
Það er ansi skjólgott og fínt hér bak við húsin en það sést ekki frá götunni .
Í raun snúa húsin þangað en ekki að götunni .
Útsýnið er því ansi gott .
" Þessi frásögn Björns af útsýninu minnir hann á sögu sem hann heyrði um muninn á Íslendingum og Kínverjum þegar kemur að því að skoða hús .
" Þegar Íslendingur skoðar hús þá horfir hann á húsið , gengur í kringum það og skoðar að innan .
Hann hefur ákveðna mynd af húsinu ; það er fallegt , sérstakt og fínt og hann er ánægður með það .
En þegar Kínverji skoðar hús gengur hann inn í húsið og horfir út um gluggana og athugar hvað hann sér þar og metur húsið eftir því .
Hann horfir ekki á húsið heldur út úr húsinu .
Það er auðvitað eina rétta leiðin til að líta á málið , eða a.m.k. annað sjónarhorn sem maður ætti að hafa í huga .
Og útsýnið er sérlega gott hér á Túngötunni .
" ylfa@mbl.is Uppáhaldsstaðir Björns í hverfinu 1 Brávallagata , þar býr dóttir mín með tveimur barnabörnum mínum .
2 Það er mjög skemmtilegt að ganga um í gamla kirkjugarðinum .
3 Pétursbúð heldur uppi merki kaupmannsins á horninu .
4 Það er fínn sparkvöllur við gamla sjómannaskólann á Öldugötu .
Þær eru ófáar ferðirnar sem við feðgarnir höfum farið þangað í fótbolta í gegnum tíðina .
