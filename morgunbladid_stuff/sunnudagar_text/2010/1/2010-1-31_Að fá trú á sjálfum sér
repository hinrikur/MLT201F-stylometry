Að koma að luktum dyrum þegar fyrstu skrefin eru tekin á vinnumarkaði er niðurdrepandi .
Í Frumkvöðlasmiðjunni er unnið að því að efla sjálfstraust ungs fólks og opna augu þess fyrir eigin hæfileikum og möguleikunum sem til staðar eru þrátt fyrir kreppu og ótryggt atvinnuástand .
Karl Blöndal kbl@mbl.is Einn hópurinn ætlar að opna þjónustumiðstöð og verslun með fæðubótarefni fyrir fólk í líkamsrækt .
Annar hyggst opna verslun með notuð barnaföt og baðvörur .
Sá þriðji hyggst opna kaffihúsið Eðalkaffi .
Sá fjórði ætlar að bjóða upp á námskeið um það hvernig á að búa til raftónlist .
Um þessar mundir taka rúmlega þrjátíu ungmenni þátt í Frumkvöðlasmiðju á Akranesi .
Meðalaldurinn er rúmlega 22 ár og hópurinn á það sammerkt að vera í atvinnuleit .
Markmiðið með smiðjunni er að veita unga fólkinu sjálfstraust , opna augu þess fyrir möguleikunum og hjálpa því að taka málin í eigin hendur .
Inga Dóra Halldórsdóttir , framkvæmdastjóri Símenntunarmiðstöðvarinnar á Vesturlandi , Guðrún Sigríður Gísladóttir , forstöðumaður Vinnumálastofnunar Vesturlands , og Hekla Gunnarsdóttir , verkefnastjóri hjá Símenntunarmiðstöðinni , vinna saman að þessu verkefni .
Inga Dóra : Við búum við nýjar aðstæður .
Atvinnuleysi hefur aldrei verið jafn mikið í landshlutanum og við erum að bregðast við því .
Guðrún : Atvinnuleysi á Vesturlandi mældist 5,8% í desember .
Skipting á milli aldurshópa er nokkuð jöfn .
Hlutfall ungmenna á aldrinum 16 til 25 ára er 5,1% .
Annað mál er með skiptinguna eftir svæðum .
Ef við tökum þennan unga hóp er atvinnuástandið verst hér á Akranesi og nágrenni , eða 7,5% , en landsmeðaltalið 6,9% .
Í Borgarbyggð er ástandið hins vegar allt annað hjá þessum aldurhópi eða 3,1% .
Þetta eru tölur frá Vinnumálastofnun frá því í desember .
Þetta er mikil breyting frá því fyrir kreppu .
Í desember árið 2007 voru 57 atvinnuleitendur á Vesturlandi , þar af 36 á Akranesi .
Til samanburðar þá voru í desember 2009 570 atvinnuleitendur á öllu Vesturlandi , þar af 340 á Akranesi .
Í Borgarbyggð voru fjórir skráðir í atvinnuleit 2007 og 121 núna í desember .
Þetta eru miklar sviptingar .
Inga Dóra : Þetta ástand kallar á viðbrögð .
Samtök sveitarfélaga kölluðu saman einstaklinga til að bregðast við stuttu eftir hrun , í upphafi árs 2009 .
Þar ræddi fólk úr ýmsum áttum málið , bar saman bækur sínar og miðlaði upplýsingum .
Við svona aðstæður er brýnt að stækka tengslanetið og auka samvinnu allra aðila til að styrkja innviði samfélagsins .
Í þessum ráðagerðum kviknaði m.a. sú hugmynd að þróa áfram frumkvöðlasmiðjur sem voru haldnar á Vesturlandi árunum 2004-2005 .
Aðdragandinn að frumkvöðlasmiðjunni byggist á Evrópuverkefni , sem SSV þróun og ráðgjöf tók þátt í ásamt aðilum frá fleiri löndum .
Það var m.a. haldin frumkvöðlasmiðja á Varmalandi árið 2005 fyrir efstu bekki í grunnskólunum í Borgarfirði .
G. Ágúst Pétursson kenndi á því námskeiði og það gekk mjög vel .
Þegar við sáum hvernig atvinnuástandið var að þróast settumst við niður í vetur og fórum að leggja drög að þessu .
Í kjölfarið lögðum við inn umsókn til Vinnumarkaðsráðs Vesturlands og þaðan kemur m.a. styrkur í verkefnið .
Ég tók þátt í að halda námskeiðið á Varmalandi og fannst ótrúlegt að sjá hvað þurfti lítið til að fá krakkana til að koma auga á tækifærin , sem eru í nærumhverfinu .
Það finnst mér vera markmiðið með verkefninu .
Þau mættu síðdegis á föstudegi , vissu ekkert út í hvað þau voru að fara , en voru hrist saman á fyrsta klukkutímanum .
Þau mótuðu hugmyndir sínar yfir helgina og voru svo áhugasöm að það var varla hægt að koma þeim í háttinn .
Um miðjan dag á sunnudegi kynntu þau hugmyndirnar og það var frábært að sjá hvað þau höfðu náð miklum árangri á svona stuttum tíma .
Þetta myndi ég vilja sjá í auknum mæli inni í framhaldsskólakerfinu .
Ég hef ekki fylgst með verkefninu hér frá degi til dags , en sýnist þessi árangur vera að nást .
Guðrún : Það sama er að gerast hér .
Það er mjög mikilvægt að virkja þennan hóp og þau eru fljót að taka við sér .
Þau læra að setja sér markmið , finna leiðir til að ná þeim og sjá fleiri möguleika .
Fyrir utan það hafa þau nóg að gera allan tímann og kynnast .
Félags- og tryggingamálaráðuneytið fór af stað um áramótin með verkefni undir kjörorðinu " Ungt fólk til athafna " og um það snýst þetta , að virkja hvern og einn .
Sumir atvinnuleitendur eiga að baki rofna skólagöngu , aðrir væru í skóla en hafa ekki efni á því .
Aðstæðurnar og ástæður fyrir því að fólk er í þessari stöðu eru af ýmsum toga .
Í Frumkvöðlasmiðjunni fá þau leiðsögn við að setja sér markmið og læra að varða leiðina til að ná þeim .
Inga Dóra : Þessu verður síðan fylgt eftir á vegum SSV-þróunar og ráðgjafar , sem mun aðstoða þau , sem vilja þróa sínar hugmyndir áfram , við að gera viðskiptaáætlanir og fleira .
Guðrún : Vinnumálastofnun á Vesturlandi er einnig að vinna að verkefni með Akranesdeild RKÍ og Fjölskyldustofu Akraneskaupstaðar til að bregðast við auknu atvinnuleysi .
Það felst í því að skapa ungu fólki húsnæðisaðstöðu , grundvöll til góðra verka .
Um er að ræða eins konar hugmyndasetur þar sem áhugasamir fá aðstoð og stuðning til þess að sinna uppbyggjandi verkefnum og jafnvel skapa sér eigin tækifæri .
Þannig geta þeir sem vilja vinna frekar með hugmyndirnar í Frumkvöðlasmiðjunni nýtt þá aðstöðu .
Markmiðið er þó ekki að allir stofni fyrirtæki .
Það er ekki aðalatriðið .
En hafi þau áhuga á því er einnig hægt að sækja um styrk til Vinnumálastofnunar til þróunar á eigin viðskiptahugmynd .
Sá styrkur felur í sér að þau halda atvinnuleysisbótunum í sex mánuði og eru undanþegin annarri atvinnuleit á meðan .
Nokkrir hafa þegar farið þessa leið og ekki útilokað að einhver geri það í þessum hópi .
Þetta gefur fólki sýn og opnar augu þess fyrir því að það eru möguleikar .
Inga Dóra : Það skiptir svo miklu máli að hafa trú á sjálfum sér , það byrjar allt þar .
Hekla : Af þessari ástæðu ákváðum við að fara með hópinn í ferð á Hvanneyri , í Landbúnaðarháskóla Íslands og mörg þeirra höfðu ekki áttað sig á því að þarna er líka nám á framhaldsskólastigi og mikið af því er starfstengt .
Háskólalífið var kynnt fyrir þeim og hvernig er að búa á staðnum og að það er að mörgu leyti auðveldara til dæmis að vera með börn þar en á höfuðborgarsvæðinu .
Inga Dóra : Mér finnst mikilvægt að svona heimsóknir séu hluti af smiðjunni .
Margir hverjir hafa ekki komið á Hvanneyri og vissu ekki út á hvað skólinn gengur .
Það er líka hluti af smiðjunni að fara með þátttakendur í fyrirtæki og tengja þannig smiðjuna við atvinnulífið .
Ég hef miklar áhyggjur af unga fólkinu , þessum aldurshópi , sem hefur verið atvinnulaus mánuðum saman .
Mér finnst mjög brýnt að aðstoða þau við að komast bæði inn í skólakerfið og skapa þeim atvinnu að einhverju marki .
Við munum leggja okkar af mörkum hér til að bregðast við og bjóða upp á námsúrræði fyrir þennan aldurshóp .
Stjórnvöld hafa ákveðið að verja töluverðum fjármunum í átakið " Ungt fólk til athafna " og það gerir okkur kleift að fjármagna m.a. fleiri frumkvöðlasmiðjur , en á næstu vikum ætlum við að bjóða upp á tvær til viðbótar á Akranesi , eina smiðju í Borgarnesi og eina smiðju á Snæfellsnesi .
Hekla : Það þarf einnig að eiga sér stað ákveðin hugarfarsbreyting hjá mörgum gagnvart vinnu .
Það hefur verið svo auðvelt að fá vinnu og því lítil áhersla oft á því að standa sig vel í vinnu .
Ef þér leiddist í vinnunni , þá gastu bara fengið þér aðra , en núna er ástandið ekki þannig .
Þess vegna vantar smá aga til að halda sér að vinnunni jafnvel þótt það sé ekki draumavinnan .
Það er meðal annars það sem farið er í gegnum í Frumkvöðlasmiðjunni .
Nemendurnir hafa í mörg horn að líta og það sem þarf að gera er ekki allt jafnskemmtilegt en það þarf að gera þessa hluti engu að síður .
Inga Dóra : Mér finnst líka mikilvægt að koma því inn hjá unga fólkinu að bera virðingu fyrir verðmætum .
Þau hafa ákveðnum skyldum að gegna sem þjóðfélagsþegnar en það þarf líka að koma atvinnulífinu á betra skrið til þess að ungt fólk komi ekki að luktum dyrum þegar það kemur út á vinnumarkaðinn .
Við leggjum , í það minnsta , okkar af mörkum til að virkja unga fólkið okkar og fá það til að koma auga á tækifærin sem eru allt um kring og sýna því verkfærin sem það getur notað til að nýta sér þessi tækifæri .
Allir hafa sinn styrk Hópur ungmenna á Akranesi sækir nú þriggja vikna námskeið sem kallast Frumkvöðlasmiðjan og miðast við það að efla frumkvæði í erfiðu atvinnuástandi .
Þátttakendum í námskeiðinu er skipt í hópa og hver hópur á að setja fram viðskiptahugmynd og áætlun um að hrinda henni í framkvæmd .
Í því felst að semja og hanna kynningarefni , móta stefnu og setja markmið , greina markaðinn , selja hugmyndina og reikna út hvort hagnaðarvon sé af hugmyndinni .
G. Ágúst Pétursson er höfundur námskeiðsins og stýrir því : " Ég hef unnið í þessu í mörg ár , bæði með yngri hópum og eldri .
Ég var í Evrópuverkefni , sem hét Young Entrepreneurship Factory .
Nýsköpunarmiðstöðin var þátttakandi í því og SSV – þróun og ráðgjöf í Borgarnesi .
Þetta var fyrir nokkrum árum .
Í tengslum við það kynnti ég mér hvernig þessum málum er háttað í Bandaríkjunum því að Bandaríkjamenn eru að mínu mati að mörgu leyti lengst komnir .
" Síðan hefur Ágúst unnið mikið að þessum málum .
" Ég hef unnið með frumkvöðlum um allt land , bæði í minni bæjarfélögum og sveitum .
Þar á meðal eru bændur vegna þess að Framleiðnisjóður hefur verið áhugasamur um þetta .
" Námskeið á borð við það , sem Ágúst hefur haldið hér á landi undanfarin ár , er víða notað sem úrræði til að snúast gegn atvinnuleysi ungs fólks .
" Evrópusambandið hefur nánast skrifað þetta úrræði í gunnfánann hjá sér , " segir Ágúst .
" Það þarf að vinna í hugarfari .
Ekkert er verra fyrir samfélagið en að fyrsta reynsla ungs fólks , 17 til 24 ára , á vinnumarkaði sé atvinnuleysi , að það fái höfnun frá samfélaginu .
Látum vera að ég verði atvinnulaus , en þetta er fólkið sem er að stíga sín fyrstu skref .
Ungt fólk er mjög viðkvæmt og þarna er ákveðin hætta á ferð fyrir bæði einstaklingana og samfélagið .
Þess vegna þurfum við að finna leið til að þau fari af stað full af sjálfstrausti og leiti sér annaðhvort að vinnu , fari í skóla eða hreinlega taki málin í sínar hendur og stofni til einhvers konar rekstrar .
Markmiðið með þessum frumkvöðlasmiðjum , sem við erum hér að koma af stað og verður örugglega meira um , er ekki að búa til bisnessmenn í runum .
Fæst þeirra munu fara út í viðskipti – vonandi einhver þó – en ég vona að þau finni hjá sér orku til að fara í einhvers konar nám eða leita sér að vinnu .
Þetta er það þrennt sem ég legg áherslu á í frumkvöðlasmiðjunum .
" Ágúst segir að aðferðin sé mjög góð vegna þess að með henni fái þátttakendurnir sjálfstraust og áræðni til að gera hluti , sem þau hefðu veigrað sér við áður .
" Við vinnum mikið í hlutum eins og markmiðum , bæði persónulegum og viðskiptalegum .
Þetta er skapandi .
Krakkarnir þurfa að fá hugmyndir , þróa þær og gera markaðshæfar .
Þau komast öll að því – það sést einfaldlega – að þau geta þetta ; þau geta þróað frábæra hugmynd og fá mjög jákvæð viðbrögð úr umhverfinu við sínum hugmyndum .
Þetta þýðir að mínu mati að þau rétta aðeins úr sér og átta sig á því að það er hægt að taka líf sitt í sínar eigin hendur og gera hlutina .
" Ágúst segir að fyrirtæki séu einnig jákvæð á að ráða til sín fólk , sem hefur ákveðna innsýn í rekstur og hvernig fyrirtæki virka , jafnvel þótt það eigi ekki að fara að reka fyrirtækið .
Að draga fram kosti hvers og eins " Mín aðferð er að draga fram í hverjum og einum það sem hann er bestur í , " segir Ágúst .
" Sá sem hefur auga fyrir útliti fær það verkefni að búa til heimasíðuna og hanna bækling .
Aðrir eiga kannski mjög gott með að tjá sig og þeir verða þá í forsvari .
Þeir sem eiga gott með að skrifa sjá um kynningarefnið .
Síðan er að finna hina talnaglöggu .
Þannig fær hver sitt verkefni og verkefni við sitt hæfi .
Við reynum að vinna í því að hver uppgötvi sína sterku hlið .
Allir hafa sinn styrk og það er merkilegt hvað maður kemur oft auga á eitthvað óvænt þar .
" Kjarninn í Frumkvöðlasmiðjunni er að kveikja áhuga .
" Þau þurfa ekki að sitja hér undir löngum fyrirlestrum og vilja það ekki , " segir Ágúst .
" Þetta er ekki ítroðsla , sem er farin út daginn eftir .
Þau eiga að vinna og á milli er kennsla .
Við reynum einnig að tengja þetta út í atvinnulífið , fáum fólk til að koma úr atvinnulífinu og segja frá eigin reynslu .
Það getur verið mikilvægt að fá innlegg frumkvöðla , sem jafnvel hafa sjálfir þurft að berjast gegnum lífið eins og gengur .
" Annað markmið er að slá á þá fyrirvara , sem krakkarnir kunna að hafa gagnvart háskólanámi .
" Það er mjög mikilvægt þegar unnið er með fólki , sem ef til vill hefur ekki mikla menntun og er jafnvel hrætt við háskólaumhverfi , að sýna þeim hvað háskólalífið getur verið skemmtilegt , " segir Ágúst .
" Í Bandaríkjunum er lögð áhersla á að fara með þátttakendur í svona námskeiðum í háskóla og sýna þeim hvað þar getur verið gaman .
Við fórum á Hvanneyri á þriðjudag og þar talaði nemandi við þau á þeirra máli .
Þannig kviknar áhuginn .
" Þarf að hafa áhuga Það sem áður var púkó telst nú dyggð .
Fyrir kreppu varð allt að vera nýtt , hvort sem það voru barnaföt eða bílar , en nú er litið upp til hinna nýtnu , þeirra sem nýta hlutina og endurnýta .
Í því sjá sex konur á Akranesi tækifæri í kreppunni og ætla að opna barnafata- og baðvöruverslun .
Gangi áætlanir þeirra eftir munu notuð barnaföt brátt ganga í endurnýjun lífdaga .
Ein kvennanna er Thelma Sjöfn Hannesdóttir , 25 ára þriggja barna móðir , sem er í fjarnámi að læra til sjúkraliða .
" Ætlunin er að stofna verslun , sem selur vel með farin notuð barnaföt , " segir Thelma .
" Foreldrar geti komið með föt og selt okkur eftir vigt og við seljum þau öðrum foreldrum .
Einnig ætlum við að bjóða upp á skipti á fötum , foreldrar geta þá skipt á fötum , sem börnin þeirra eru vaxin upp úr , og fengið föt , sem passa , í staðinn .
" Í versluninni er þó ekki ætlunin að vera aðeins með barnaföt .
Þar á að bjóða upp á baðvörur fyrir fólk á öllum aldri .
Kynning á fyrirtækinu er þegar hafin .
Á mánudag var fyrirtækið sett upp á Facebook og eignaðist 100 aðdáendur á tveimur dögum .
Verslunin hefur hlotið nafnið Barbamamma og er stefnt að því að opna í september .
Að framtakinu standa ásamt Thelmu þær Lilja Dögg Guðmundsdóttir , Eva Björk Pétursdóttir , Katrín Ösp Guðjónsdóttir , Vilborg Helga Ólafsdóttir og Líney Harðardóttir .
" Það kemur á óvart hvað sumt er auðvelt í sambandi við undirbúninginn , " segir Thelma .
" En annað er flókið .
Það er erfitt að gera viðskiptaplan , en maður ætti að vera fljótur að ná þessu .
En áhuginn þarf að vera til staðar .
" Úthald og styrkur Í járnblendiverksmiðjunni á Grundartanga er ekki jafnmikla vinnu að hafa og áður .
Auðunn Sigurðsson er einn þeirra , sem nú finna fyrir samdrættinum í járnblendinu .
Í gær varð hann tvítugur og tækifærin eru ekki á hverju strái .
" Ég er orðinn leiður á að vera atvinnulaus , " segir hann .
Þegar ekkert er að hafa verða menn að grípa til sinna eigin ráða .
Auðunn hefur verið í skóla og stefnir á frekara nám , en þessa dagana er hann í frumkvöðlasmiðjunni og kominn á skrið ásamt þremur öðrum þátttakendum í námskeiðinu , Haraldi Má Haraldssyni , Guðjóni Jónssyni og Snædísi Mjöll Magnúsdóttur , með að móta sína eigin viðskiptahugmynd .
Á teikniborðinu er tillaga að þjónustufyrirtæki , sem selur fæðubótarefni og veitir ráðgjöf um notkun þeirra .
Auðunn þekkir þennan heim út og inn : " Ég hef verið í líkamsrækt frá því ég var 14 ára og meðal annars stundað hnefaleika , " segir hann .
" Það vantar svona verslun á Akranesi og því datt okkur þetta í hug .
Ég veit að það er mikill áhugi á líkamsrækt hér .
" Hópurinn er búinn að finna húsnæði og er að kanna hvort það borgar sig að kaupa fæðubótarefni í gegnum heildsala hér á landi eða leita beint til framleiðenda erlendis .
Nafnið hefur ekki verið ákveðið , en tveir kostir koma til greina , Skagasport eða Úthald og styrkur .
Þeir sem leggja í að stofna fyrirtæki í þessu árferði þurfa örugglega bæði úthald og styrk , en það þarf líka að veðja á réttan hest .
Um þessar mundir virðist áhugi á líkamsrækt fara vaxandi og það ætti að ýta undir eftirspurn eftir fæðubótarefnum .
