Sú skoðun okkar Íslendinga að við séum komnir af konungum er ekki ný af nálinni og varð engin breyting á þótt við hættum að hafa yfir okkur kónga sem flestir voru danskir og bjuggu úti í Kaupmannahöfn .
Þessir dönsku kóngar hétu ýmist Friðrik eða Kristján og voru númeraðir , fyrsti , annar , þriðji og svo framvegis .
Þetta hefur okkur kóngunum á Íslandi aldrei tekist að læra , að númera menn .
Það er þá helst í gríni .
Þess er til að mynda getið að markmaðurinn sem fékk á sig fjórtán mörk í landsleiknum við Dani hér um árið hafi fengið viðurnefnið fjórtándi .
Við höfum varla átt seníora og júníora og alltaf átt í vandræðum með ættarnöfn og þótt einkennisbúningar hlægilegir .
Til dæmis hélt amma mín að bresku hermennirnir sem hernámu landið í seinni heimsstyrjöldinni væru skátar með fíflalæti .
Því er jafnvel trúað að menn missi skopskyn sitt séu þeir færðir í einkennisbúning , enda hafa þeir færst mjög í aukana eftir því sem þjóðfélag okkar hefur glatað skopskyninu en meira lagt upp úr hinum nýju dyggðum fégræðgi og flottræfilshætti .
Skopskyn gróðahyggjunnar er oft blanda af mikilmennskubrjálæði og áfengissýki í stíl við : Ég á það , ég má það , eins og auðkýfingurinn sagði við flugfreyjuna þegar hún taldi hann hafa drukkið of mikið og vildi ekki láta hann fá meira að drekka , en auðkýfingurinn hafði þá nýverið keypt flugfélagið í skuldsettri yfirtöku , og fékk sér einkaþotu skömmu síðar .
Eins eru hefðarfrúr sem ekkert vita um lífskjör almennings , líkt og drottningar okkar forðum , svo til nýjar af nálinni , en þær er helst að finna í vinnumiðluninni í kringum stjórnmálaflokkana .
En ekkert af þessu breytir þeirri staðreynd að við Íslendingar erum komnir af konungum og í þeim efnum sat allt við sama keip þótt við hættum að tilheyra konungsríki og yrðum að lokum lýðveldi .
Nei , þvert á móti : Við þau tímamót fylltist landið af smákóngum , þótt auðvitað væri talsvert af þeim fyrir , enda rekjum við uppruna okkar til slíkra manna , smákónga .
Við erum smákóngar .
Okkar kóngum hefur verið lýst á ýmsa vegu og hlotið margvíslegar nafngiftir : víkingar , sjóræningjar , búhöldar , höfðingjar og afdalakóngar .
Sumir þeirra eru sagðir " rísa tignarstórir úr fornaldarnóttinni og spyrna enni við himinhvelinu " , en þannig lýsir Halldór Laxness konungunum í Heimskringlu eftir Snorra Sturluson .
Þessum forfeðrum okkar , smákóngunum , var rutt úr vegi þegar Noregur var sameinaður undir einn konung , Harald hárfagra , sem neitaði að láta klippa sig fyrr en sameining væri í höfn , enda alltaf teiknaður eins og hippi í sögukennslubókum .
Sumir gáfu sig undir vald Haraldar en okkar forfeður sigldu hingað til Íslands og námu hér land .
Í því ljósi getum við þakkað Haraldi hárfagra sagnalist okkar forna .
Afkomendur smákónganna vildu halda nafni þeirra á lofti og gerðu sér lítið fyrir og skópu sígildar bókmenntir eða voru með menn í því .
Orðstírinn , heiðurinn var þeirra mál , en lærðir menn færðu til bókar .
Í þeim er Haraldar hárfagra getið og sonar hans Eiríks og ekki síst Gunnhildar , drottningar Eiríks .
Gunnhildur hélt við marga af útrásarvíkingum fornaldar , bæði Þórólf úr Eglissögu og Hrút úr Njálssögu .
Hún var rammgöldrótt , enda náði hún valdi á bæði hugum þeirra og limum .
Hún gat ekki sætt sig við að Hrútur sængaði hjá konu sinni á Íslandi og gerði þeim ókleift að njóta ásta .
Þessar fornu sögur verða ekki frá okkur teknar hvað sem líður skuldbindingum við alþjóðasamfélagið , sem svo er nefnt .
Að vísu hafa Norðmenn stundum reynt að hnupla þeim frá okkur og kallað þær norskar , en það er þá kannski svipaður ruglingur og þegar Gunnhildur drottning var að ruglast á eiginmanni sínum og íslenskum mönnum .
Nú finnast líka kaldhæðnir menn sem segja að þegar fyrstu skattalögin voru kunngerð í Noregi þá hafi allir sem kunnu að lesa flúið til Íslands , enda skattsvik löngum talin ein af þjóðaríþróttum okkar og svört vinna stunduð um hábjartan dag .
Líklega stenst þessi söguskoðun þó ekki þá nagandi gagnrýni músanna sem við hér á Íslandi erum ofurseld þessi dægrin , nú þegar hamfarir fjármálakreppu og spillingarmála ríða yfir landið , en hún er góð fyrir hláturtaugarnar og eflaust aðrar taugar líka .
Meira að segja Norðmenn hlæja þegar ábyrgðarlaus Íslendingurinn slengir þessu fram , enda þykir Norðmönnum vænt um okkur og þeir vorkenna okkur vegna þess hvað við erum vitlausir og sjálfumglaðir og eigum vond yfirvöld .
Þessi kenning um hátekjuskattsflóttamennina er eflaust af sama meiði og sú að skortur á fögrum konum á Englandi stafi af því að víkingar hafi á sínum tíma numið þær allar á brott og haft með sér hingað norður í höf svo þeir gætu hlýjað sér og þeim fjölgað .
Gott dæmi um þetta er sagan af Melkorku konungsdóttur af Írlandi sem Höskuldur Dalakollur , nafnfrægur maður bæði í Noregi og á Íslandi , eins og segir um hann í Laxdælu , keypti á samkomu austur í Brenneyjum af Gilla hinum gerska .
Höskuldur hélt að hún væri mállaus en hún neitaði að tala af mótþróa við ánauð sína .
Hún ól Höskuldi son og var hann bæði mæltur á hennar keltnesku tungu sem og norræna tungu föðurins .
Er það stórmerk saga .
Höskuldur var bróðir Hrúts sem Gunnhildur fíflaði í Njálu en í fornsögunum er strax komin þessi nútímalega tækni bókmenntanna að láta persónur flakka á milli sagna .
Ekki veit ég hvort rekja megi reiði Gordons Browns í garð Íslendinga til þessara fornu kvennamála , en það er þá ekkert víst að hann geri sér grein fyrir því sjálfur , því gera má ráð fyrir að Gordon Brown hafi dulvitund eins og aðrir menn og viti ekki alltaf nákvæmlega hvað hann er að hugsa .
Ekki alls fyrir löngu reiddist hann sjónvarpsspyrli sem vildi vita hvort hann væri á lyfjum og hann er sagður henda símum í fólk .
Ég hætti mér ekki út í þá sálma hér , jafn illa og komið er fyrir okkur Íslendingum á alþjóðavettvangi .
Gordon Brown gæti sett á okkur einhver enn önnur lög og það væru þá ekki nein Bítlalög .
Hinu má halda fram með gildum rökum að til séu staurblankir Bretar vegna þess að íslenskir auðjöfrar stálu sparifé þeirra eða réttara sagt , þeir tóku við fé þeirra og lánuðu það til vina sinna sem eyddu því í tóma vitleysu .
Það er þó viss sárabót fyrir Bretana að íslensk alþýða mun þurfa að borga brúsann , en íslensku auðjöfrarnir sem stundum voru kallaðir útrásarvíkingar stálu einfaldlega öllu steini léttara og keyptu fyrir það leikföng , þotur og snekkjur , skíðabrekkur og lúxusíbúðir , og héldu veislur þar sem þeir leyfðu stjórnmálamönnum að leika sér og bankamönnum að skemmta sér og það ekki í smáum stíl ef marka má reikninga frá fylgdarkonuþjónustum og fleiri kjaftasögur sem sagðar hafa verið eftir að allt hrundi , en þó mun enginn þeirra hafa komið heim með írska konungsdóttur eins og Höskuldur Dalakollur forðum , enda engir kóngar á Írlandi lengur .
