SÁ sem gerir það að lífsstarfi sínu að veiða ránfugla , eins og erni , fálka og uglur og þjálfa síðan , þar til fuglarnir eru eins og undirverktakar hjá aðalverktakanum , fuglatemjaranum ( e. Falconer ) hlýtur að vera forvitnilegur persónuleiki .
Sú var að minnsta kosti mín niðurstaða nú fyrir skemmstu , þegar ég , ásamt tveimur bandarískum vinkonum mínum fékk að kynnast einum slíkum , sem býr í smáþorpinu Tillson , í Ulster-sýslu í New York ríki .
Brian Bradley , fuglafangari og -temjari kom einn fagran októberdag akandi heim til bandarískrar vinkonu sinnar í Clinton Corners í Dutchess-sýslu , sem er í New York-ríki , í Hudsondalnum , í grennd við Hudsonána .
Vinkonan er jafnframt vinkona mín .
Skottið á stórum jeppa Brians var fullt af lokuðum trékössum , sem ómögulegt var að geta sér til um hvað innihéldu .
Brian hafði í samráði við þessa vinkonu mína ákveðið að setja á svið ákveðið " show " fyrir mig og aðra vinkonu , en við vorum báðar gestir þeirrar sem bauð Brian í heimsókn , Trish Shoultz .
Leyndin var mikil sem hvíldi yfir undirbúningi sýningarinnar og miðað við trékassana sem við gátum aðeins kíkt á í skotti jeppans , töldum við Kathy helst að Trish hefði kallað til einhvern töframann sem ætlaði að sýna okkur töfrabrögð og verður það bara að segjast eins og er að við þóttumst vera miklu spenntari en við vorum í raun og veru .
Vissulega var sýningin töfrum líkust , en samt gekk hún út á að sýna okkur vinkonunum hið ótrúlega samband sem skapast á milli manns og ránfugls – mér liggur við að segja samstarf , sem vitanlega byggist á ótrúlega mikilli þjálfun , ögun og endurtekningu .
Samspil manns og fugls , þar sem er eins og virðingin sé gagnkvæm og þýðingarmikill hluti heildarmyndarinnar .
Brian sýnir okkur hvernig sandvákur ( e. Harri ´ s Hawk ) steypir sér á eftir bráðinni ; hvernig hann hlýðir húsbónda sínum , sem launar honum sýniflugið með smábita af hráum kjúklingi og aðrir fuglar sýndu ýmsar kúnstri á armi Brians , en hann var vitanlega vel varinn með þykkum hanska , því ránfuglsklærnar geta verið háskalega beittar og sterkar , eða tóku stutt sýningarflug og komu svo alltaf aftur til húsbóndans , enda von á einhverju lítilræði í gogginn fyrir flott " show " .
Þetta var óviðjafnanleg lífsreynsla og fræðsla .
Þetta verður bara að ástríðu Brian Bradley , mikið náttúrubarn , sem , að eigin sögn , tekur útivist og samneyti við ránfugla hvenær sem er fram yfir samneyti við mannskepnuna , er fæddur og uppalinn í Hudson-dalnum í New York-ríki .
Hann hefur haft það að aðalatvinnu undanfarinn aldarfjórðung að fanga og temja villta fugla , fálka , hauka , erni og uglur .
Ránfuglar Brians hafa m.a. " leikið " í auglýsingum , sjónvarpsmyndum og kvikmyndum .
Undanfarin fimmtán ár eða svo hefur Brian einnig haldið sérstakar sýningar á ránfuglum sínum , víða í New York-ríki og einnig í ýmsum ríkjum Nýja-Englands , sem hafa einkum verið settar upp í samvinnu við skóla , bæði grunn- og framhaldsskóla , til þess að mennta og uppfræða bandarískt ungviði .
Hann segir mér að áhorfendur að sýningum hans og fuglanna hans hafi oft verið í kringum þrjúþúsund krakkar og unglingar .
Það sé því létt verk fyrir sig að setja upp litla sýningu fyrir einungis þrjár konur .
Að lokinni sýningu og fræðslu , sem stóð í tæpa þrjá tíma fékk ég Brian til þess að setjast niður með mér og svara nokkrum spurningum .
Heillaðist fimm ára gamall – Brian , hvað varð til þess , að þú fyrir margt löngu ákvaðst að gera þessa sérstöku iðju að lífsstarfi þínu ? " Ja , ég var nú ekki nema um fimm ára gamall , þegar eldri bróðir minn , sem var þá kominn í háskóla , hafði sem einn af prófessorum sínum hinn þekkta fuglafræðing , friðunarsinna og fálkamann , Heinz Meng .
Bróðir minn vakti með mér mikinn áhuga á fálkum og öðrum ránfuglum , með því að segja mér sögur af því sem Meng hafði sagt honum og öðrum samstúdentum hans .
Þegar þetta var , á áttunda áratug síðustu aldar , var fálkinn í mikilli útrýmingarhættu hér í Bandaríkjunum og því var það að Meng varð mikill brautryðjandi í því að fanga fálka , fæða og þjálfa og sleppa svo aftur lausum í sínum náttúrulegu heimkynnum og aðrir komu svo í kjölfar hans .
Eftir að áhugi minn hafði verið kveiktur varð ekki aftur snúið , svo einfalt er það .
Áhugi minn á ránfuglum jókst bara , eftir því sem ég óx úr grasi og sennilega má segja , að fljótlega hafi þetta ekki bara verið áhugamál og vinna , heldur ástríða , " segir Brian .
– Í stuttu máli , í hverju er starf fálkafangara ( e. Falconer ) falið ? " Það eru ekki svo margir sem geta í raun og veru kallað sig fálkafangara , því skilgreiningin á orðinu fálkaleikir ( e. Falconry ) eru veiðar á fuglum og dýrum , með aðstoð taminna fálka .
Um það snúast mínir fálkaleikir ekki , heldur það að ala ránfuglana sem ég fanga , þjálfa þá og kenna þeim á umhverfið og náttúruna , til þess að þeir komist betur af í lífsbaráttunni , þegar ég sleppi þeim aftur í sitt náttúrulega umhverfi .
Vitanlega er meginhugsunin sú að viðhalda stofnum , sem eru eða hafa verið í útrýmingarhættu , og starf mitt og fjölmargra annarra , sem hafa tekið sér Ming til fyrirmyndar , hefur styrkt ákveðna stofna , bæði fálka og aðrar fuglategundir .
Aðaláherslan í mínu starfi er fræðslustarf , bæði fyrir skólabörn og almenning .
Ég ferðast með fuglana mína , sýni þá og kynni og þeir fljúga sýningarflug fyrir gesti og eftir það svara ég spurningum .
" – Lýstu því aðeins fyrir mér þegar ránfuglarnir þínir " leika " í kvikmyndum eða auglýsingum .
" Ég fæ alltaf eitthvað af slíkum beiðnum og það er þá bara þannig að umboðsmaður hefur samband og biður um ákveðinn fugl eða fugla , sem framleiðandi vill fá til þátttöku , annað hvort í bíómynd , sjónvarpsmynd eða auglýsingu .
Sjálfsagt hljómar þetta mjög spennandi , en sannleikurinn er sá , að það er mikil vinna að láta fuglana " leika " í kvikmynd eða auglýsingu .
Það þarf oft að endurtaka sama leikinn aftur og aftur og getur orðið mjög þreytandi , bæði fyrir mig og fuglana , en vissulega getur svona starf einnig verið mjög skemmtilegt , þegar vel gengur .
En ég hef nú ekki mikinn áhuga á því að fjölga slíkum verkefnum , ef ég á að vera alveg hreinskilinn .
" Sjálfstæðið og villt eðli heillar – Hvað er það við ránfuglana , fálkana , ernina , uglurnar , sem heillar þig svo mjög ? " Sennilega er það sjálfstæði þessara tignarlegu ránfugla sem heillar mig , og villt eðli .
Vitanlega heillar fegurð fuglanna einnig , en það er eðli þeirra sem ég hrífst fyrst og fremst af .
Það er hægt að þjálfa þá , en það er ekki hægt að temja þá .
Fyrir slíku sjálfstæði ber ég virðingu .
" – Berðu ránfuglana þína einhvern tíma saman við mannskepnuna ? " Nei , eiginlega ekki .
Vitanlega spái ég í hver séu helstu og sterkustu einkenni ákveðinna fugla .
Sumir fuglar eru gáfaðri en aðrir og fljótari að læra .
Þeir ávinna sér þannig meiri virðingu frá mér en aðrir .
Ákveðnir fuglar eru afskaplega óþolinmóðir og enn aðrir eru villtari í eðli sínu , en gengur og gerist .
Þannig að hver fugl hefur sín sérstöku persónueinkenni , ef þannig má komast að orði , þegar um ránfugla er að ræða .
" – Er einhver fugla þinna í sérstöku uppáhaldi hjá þér umfram aðra ? " Nei , ég get ekki sagt það .
Það væri eins og að maður elskaði eitt barn sitt umfram annað , en slíkt segja foreldrar vitanlega aldrei ! Fuglarnir mínir eru allir sérstakir , hver á sinn hátt .
Við suma næ ég fljótlega mjög góðu sambandi og við vinnum vel saman , aðrir reyna meira á þolrifin , en vitanlega er slíkt hluti af því að starfið er svo skemmtilegt og gefandi , það hversu margbreytilegir þeir eru .
Ég tek þeim eins og þeir eru og sætti mig við þá og á endanum gera þeir yfirleitt það sama gagnvart mér .
" Fálkamenn Á ensku er sá sem hefur starfsheitið Falconer maður sem temur fálka og notar hann til að veiða aðra fugla og eins spendýr .
Björn Þórðarson , í ritinu Íslenzkir Fálkar ( Hið Íslenska Bókmenntafélag 1957 ) , notar orðin fálkamenn og fálkaleikir er notað fyrir enska orðið Falconry .
Fálkafangarar hétu þeir sem veiddu fálka hér á landi sem síðar voru fluttir til Evrópu til fálkaleikja .
