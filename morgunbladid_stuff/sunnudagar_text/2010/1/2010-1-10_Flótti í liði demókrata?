Líkurnar á því að demókrötum takist að halda nægum meirihluta til að hindra málþóf í öldungadeild Bandaríkjaþings minnkuðu verulega á dögunum þegar tveir gamalreyndir öldungadeildarþingmenn demókrata tilkynntu að þeir hygðust draga sig í hlé og ekki gefa kost á sér í þingkosningunum í nóvember .
Þingmennirnir hafa báðir átt undir högg að sækja í heimaríkjum sínum og ólíklegt var að þeir næðu endurkjöri í komandi kosningum á miðju kjörtímabili Baracks Obama forseta .
Sú ákvörðun þeirra að draga sig í hlé endurspeglar áhyggjur þingmanna demókrata af minnkandi fylgi flokksins frá síðustu kosningum og þeir óttast að hann bíði mikinn ósigur í nóvember .
Það gæti síðan komið niður á Barack Obama og torveldað honum að knýja fram stefnu sína á þinginu , til að mynda í loftslagsmálum .
Hversu stór verður ósigurinn ? Ákvörðun þingmannanna tveggja staðfestir að meðbyrinn , sem demókratar hafa haft frá sögulegum sigri Obama í forsetakosningunum , er horfinn .
Hugsanlegt er að fleiri þingmenn demókrata , sem eiga á brattann að sækja , fari að dæmi þingmannanna tveggja .
Þessi umskipti eru einkum rakin til óánægju almennings með þróunina í efnahagsmálum , mikils atvinnuleysis og deilnanna um breytingar á sjúkratryggingakerfinu .
Í kosningunum verður tekist á um öll sætin 435 í fulltrúadeild þingsins , þriðjung 100 sæta öldungadeildarinnar , auk 37 ríkisstjóraembætta .
Demókratar eru nú með 58 sæti í öldungadeildinni og njóta stuðnings tveggja óflokksbundinna þingmanna þannig að þeir hafa nógu mörg atkvæði til að hindra málþóf repúblikana , til að mynda í deilunum um sjúkratryggingakerfið .
Talið er nú nánast öruggt að demókratar missi þennan tíu sæta meirihluta í nóvember .
Jafnvel bjartsýnustu demókratar óttast verulegan ósigur í kosningunum í nóvember og spurningin er aðeins hversu stór ósigurinn verður , að sögn fréttaskýranda The Washington Post .
Demókratar eru nú með 79 sæta meirihluta í fulltrúadeildinni og margir stjórnmálaskýrendur í Bandaríkjunum telja að flokkurinn tapi að minnsta kosti 20-25 sætum í deildinni .
Repúblikanar spá því einnig að þeir verði með meirihluta ríkisstjóraembættanna eftir kosningarnar í nóvember .
Vonast eftir efnahagsbata Daginn áður en þingmennirnir tveir tilkynntu að þeir hygðust draga sig í hlé sagði Michael Steele , formaður landsnefndar repúblikana , að ólíklegt væri að flokkurinn fengi meirihluta í fulltrúadeildinni í nóvember .
Sú yfirlýsing sætti gagnrýni flokksbræðra hans og ákvörðun demókratanna tveggja gaf Steele tækifæri til að draga orð sín til baka og lýsa yfir því að flokkurinn gæti náð meirihluta í deildinni þótt til þess þyrfti fylgissveiflu sem jafnaðist á við sögulegan stórsigur repúblikana í kosningunum árið 1994 þegar þeir náðu meirihluta í báðum deildum þingsins .
Margt kann þó að breytast fyrir kosningarnar og ráðgjafar Obama telja að staða hans og demókrata verði betri í haust ef forsetanum tekst að knýja fram breytingar á sjúkratryggingakerfinu nú í vetur og ef efnahagurinn batnar .
Ólíkt kosningunum árið 1994 , þegar repúblikanar komu demókrötum í opna skjöldu , hefur þinglið demókrata enn nægan tíma til að búa sig undir þennan mikilvæga kosningaslag .
Reyndir öldungar kveðja Demókratinn Byron Dorgan , sem hefur átt sæti á Bandaríkjaþingi í 28 ár fyrir Norður-Dakóta , tilkynnti á miðvikudag að hann hygðist ekki sækjast eftir endurkjöri í kosningunum í nóvember .
Talið er nær öruggt að frambjóðandi repúblikana fái sæti Dorgans í öldungadeild Bandaríkjaþings í kosningunum .
Christopher John Dodd hyggst einnig draga sig í hlé eftir að hafa setið á Bandaríkjaþingi í 35 ár , en hann var fyrst kjörinn í fulltrúadeildina árið 1974 og hefur átt sæti í öldungadeildinni frá 1981 .
Talið er að frambjóðandi demókrata eigi góða möguleika á að taka við af Dodd sem annar þingmanna Connecticut í öldungadeildinni .
Mótmæla nettengdum tölvum í mælaborð bíla Sérfræðingar í umferðaröryggismálum í Bandaríkjunum hafa varað við áformum hátæknifyrirtækja sem hafa fundið nýjan stað fyrir nettengdar tölvur : mælaborð bíla .
Hátæknirisar á borð við Intel og Google hafa þróað slíkar tölvur í samstarfi við bílaframleiðendur og sjá gríðarlega gróðamöguleika á þessum markaði .
Fyrirtækin kynntu tölvurnar á árlegri tæknisýningu í Las Vegas , sem lýkur í dag , og ætla að setja búnaðinn á markað síðar á árinu .
Talið er líklegt að slíkar tölvur verði staðalbúnaður í mörgum bílum áður en langt um líður , að sögn dagblaðsins The New York Times .
Ekki verður hægt að horfa á hreyfimyndir eða spila leiki í tölvunni á meðan bíllinn er á ferð en bílstjórinn getur gert ýmislegt annað , til að mynda vafrað á netinu , meðal annars til að leita að upplýsingum um veitingahús eða aðra ákvörðunarstaði .
Sérfræðingar í umferðaröryggismálum segja þetta enn eina viðbótina við tæki á borð við farsíma sem dragi athygli bílstjóra frá akstrinum og valdi þannig bílslysum .
" Þetta er í besta falli ábyrgðarlaust og í versta falli banvænlegt , " hafði The New York Times eftir einum sérfræðinganna um þessa nýju græju .
Hann sakaði fyrirtækin um að taka gróðavonina fram yfir öryggi bílstjóra og annarra vegfarenda .
