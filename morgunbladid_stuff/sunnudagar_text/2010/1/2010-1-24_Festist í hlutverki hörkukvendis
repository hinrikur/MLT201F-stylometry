Linda Hamilton ætlaði sér alltaf að verða fornleifafræðingur en þegar leiklistaráhuginn kviknaði varð ekki aftur snúið .
Í menntaskóla sagði leiklistarkennarinn hennar að leikkonustarfið yrði aldrei hennar lifibrauð .
Hún lét þessi ummæli ekki á sig fá og eftir útskrift flutti hún til New York og fór í leiklistarskóla .
Hún fékk nokkur lítil hlutverk í sjónvarpsmyndum og við tökur á einni þeirra kynntist hún fyrsta eiginmanni sínum .
Þau giftu sig árið 1982 og tveimur árum síðar sló Hamilton í gegn sem Sarah Connor í myndinni Terminator .
Í kjölfarið lék hún m.a. í sjónvarpsþáttunum Beauty and the Beast og var tilnefnd til Emmy- og Golden Globe-verðlauna fyrir leik sinn .
Árið 1989 eignuðust þau hjónin son en skildu skömmu síðar .
Hamilton lék í Terminator 2 árið 1991 .
Hún eyddi miklum tíma í ræktinni til að undirbúa sig fyrir hlutverkið og vakti mikla athygli fyrir hversu vöðvastælt hún var orðin .
Hún og leikstjóri myndarinnar , James Cameron , byrjuðu að rugla saman reytum sínum og eignuðust dóttur .
Eftir Terminator-myndirnar buðust Hamilton aðallega hlutverk hörkukvenda , svipaðra Söruh Connor .
Hún gaf lítið fyrir þau boð og fór því bitastæðu hlutverkunum fækkandi .
Hamilton og Cameron skildu eftir að hún uppgötvaði að hann átti í ástarsambandi við unga leikkonu meðan hann leikstýrði Titanic .
Skilnaðurinn var einn sá dýrasti í Hollywood þar sem Hamilton fékk helming eigna Camerons sem hafði nóg að bíta og brenna eftir að Titanic sló í gegn .
Seinna viðurkenndi hún í viðtali að hún þjáðist af geðhverfasýki .
Hún sagði að sjúkdómurinn hefði eyðilagt fyrsta hjónaband hennar , þar sem hún beitti mann sinn líkamlegu og andlegu ofbeldi , og einnig haft slæm áhrif á hjónaband hennar og Camerons .
Hún byrjaði ekki að taka lyf við geðhvarfasýkinni fyrr en skömmu áður en síðara hjónabandinu lauk .
Hamilton lék í myndinni Dante ' s Peak en síðan þá hefur hún mestmegnis leikið í sjónvarpsmyndum og -þáttum .
Henni bauðst að leika Söruh Connor í Terminator 3 árið 2003 en hafnaði boðinu .
