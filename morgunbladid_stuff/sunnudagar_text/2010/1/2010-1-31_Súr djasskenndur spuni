Það var mikið fjör í músíkinni hjá menntaspírum Englands um miðjan sjöunda áratuginn .
Rokkið hafði slegið í gegn meðal verkalýðsins og lægri miðstéttar en þeir sem menntaðri voru og frá stöndugum heimilum leituðu í aðra músík , hlustuðu á amerískan djass og framúrstefnurokk .
Þegar þeir svo tóku til við að spila sjálfir varð til skemmtileg blanda af súru rokki og djasskenndum spuna eins og til að mynda hjá þeirri ágætu hljómsveit Soft Machine .
Margir helstu tónlistarmenn breskrar framúrstefnu komu við í Soft Machine í lengri eða skemmri tíma þá rúmu tvo áratugi sem sveitin starfaði , en upphafsmenn hennar voru þeir Robert Wyatt , Kevin Ayers , Daevid Allen og Mike Ratledge .
Fyrsta skífa sveitarinnar er iðulega talin með tímamótaverkum í bræðingsdjassi , en að þessu sinni beinist athyglin að þriðju plötunni sem hét einfaldlega Third og á fertugsafmæli í vor .
Þegar upptökur hófust á Third í apríl 1970 var sveitin skipuð þeim Robert Wyatt á trommur , Mike Ratledge á hljómborð , Hugh Hopper á bassa og Elton Dean á saxófón , en Dean var þá nýlega genginn til liðs við sveitina .
Á Third eru bara fjögur lög á frumútgáfunni , sem var tvöföld vínylplata , eitt lag á hverri plötuhlið , um tuttugu mínútur hvert .
Ratledge á tvö lög , Hopper eitt og Wyatt eitt .
Það lag stingur nokkur í stúf við annað á skífunni því Wyatt syngur talsvert í því , en þeir félagar hans , aðallega Ratledge , voru ekki spennir fyrir söngmúsík .
Þetta varð og það síðasta sem Wyatt samdi fyrir sveitina og hann hætti svo rúmu ári síðar eftir að næsta plata , Fourth , kom út .
Eins og heyra má á Third var Soft Machine mögnuð sveit og enn magnaðri með Elton Dean innanborðs því hann var framúrskarandi saxófónleikari .
Hann á líka afbragðsspretti á skífunni og eins er framlag Wyatts merkilegt , og þá ekki bara fyrir lagið sem hann á á plötunni , heldur er trommuleikur hans gríðarskemmtilegur og lifandi .
arnim@mbl.is 