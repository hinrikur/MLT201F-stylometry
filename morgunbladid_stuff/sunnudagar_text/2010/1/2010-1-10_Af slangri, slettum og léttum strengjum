Þjóðaríþrótt Íslendinga , vísnagerðin , lýtur strangari bragreglum en víðast á byggðu bóli .
Kann það að hafa stuðlað að varðveizlu tungunnar í a.m.k. tvennum skilningi .
Fyrst má telja þá gamalkunnu staðreynd , að ljóðstafakvöðin gagnast mönnum dável sem " mnemótæknilegur " minnisauki ( sbr. Grágás , er metur bundið níð stórum refsiverðara en óbundið – glæpurinn varðveitist þannig betur í minni en ella ! ) .
Á móti leyfist mönnum óheft að teygja orð og tosa og snúa út úr hefðbundnum merkingum , sér og öðrum til gamans .
Sem sagt í ljóði .
Er það eins konar gagnvirk umbun fyrir að sæta kröfum hins stranga forms ? A.m.k. virðist allt annað uppi á teningi í óbundnu máli .
Þar þykir enn , hvað sem því veldur , óviðeigandi banalt og barnalegt að hrófla í neinu við fastmótuðu merkingarsamhengi orða , jafnvel þótt aðeins sé gert til að slá á létta strengi .
M.ö.o. er sjálf meginforsenda svokallaðs slangurs dæmd fyrir fram dauð og ómerk .
Enda hefur uppskera innlenndrar slangurgerðar reynzt harla rýr í samanburði við nágrannalönd í landsuðri , og rýrist nú örar en nokkru sinni fyrir ásókn enskunnar .
Þörfin fyrir að geta slegið á létta strengi í dagsins önn hefur ávallt verið til , og verður það áfram .
En á öld hraðans , þegar tækifæri ( og geta ! ) til að kasta fram vísu verða æ fátíðari , er ekki nema viðbúið að menn grípi til enskunnar .
Hún ber alltjent minni ábyrgð en móðurmálið , enda sem slík undanþegin umvöndunarsvipu tunguajatollanna .
Kann í þokkabót að þykja töff , smört og með á nótunum .
Sletturnar fúngera nánast sem Lacoste , Rolex eða Armani stimpilígildi þess hvað eigendur skyrsins eru veraldarvanir .
Á sama tíma liggur slangurgerð í láginni , og neðar en nokkru sinni .
Því miður .
Enda er að minni hyggju safaríkt slangur af innlendum stofni heilbrigt dæmi um óformlega málrækt er getur örvað almenna málvitund meir en jafnvel hæstmetnu fagurbókmenntir .
Þökk sé almennri þátttöku frá grasrótinni , eins og sagt er .
Eða hver væri t.d. gríðarlegur rokkáhugi seinni ára ( ef marka má athygli fjölmiðla ) án samsvarandi grúa bílskúrsbanda ? Í ljósi hverfandi umræðu hérlendis um villiflóru slangursins ( hvernig er von á öðru um fyrirbæri sem varla er til ? ) má eðlilega spyrja hvaðan viðmiðunin er fengin .
Hún er frá æskuárum mínum í Danmörku , og aðalheimildin á prenti eitthvert fyndnasta uppflettirit sem ég hef augum litið – Slangordbogen eftir Kaj Bom ( 1956 ) , raðað eftir efnisflokkum og kryddað hnyttnum athugasemdum höfundar .
Því miður er bókin löngu ófáanleg , og eru því aðeins mín orð til sönnunar um hvað þarlent slangur stóð þá með miklum blóma .
Nú er öldin önnur .
Fyrrum skrautlegt málblómabeðið er svipur hjá sjón .
Sökudólgurinn er auðvitað enskan sem fer senn að reyta síðustu sprotana fyrir eigin afkvæmi , líkt og gauksungi veltir óæskilegri samkeppni úr hreiðri .
Ugglaust má einnig um kenna álíka hrörnandi málkennd samfara tízkusnobbaðri sýndarmennsku og nú virðast farin að hrjá margan Frónbúann .
En hvað sem segja má um gildi slangurs , þá á það sér kannski válegri bakhlið en virðist við fyrstu sýn .
Og er þá komið að seinni skilningi pistilsupphafs um hvað kunni að hafa stuðlað að varðveizlu íslenzkrar tungu : Getur slangur í versta falli " útvatnað " málið ? Sé svo , kann slangurfátækt íslenzkunnar að hafa gert henni gagn .
Því ef hætt er við að í sjálfu sér sakleysisleg gamansöm bjögun á fruminntaki orðs leiði af sér varanlega merkingarbreytingu eða rugling , er gangi síðan að því dauðu , er vissulega verr farið en heima setið .
Annað eins hefur sézt á að vísu stærri málsvæðum við örari félagsleg samskipti en hér þekktust lengst af .
Því þó að öll tungumál endurnýi orðaforða sinn , gerist það óvíða jafn hægt og hér ; a.m.k. til skamms tíma .
Þökk sé aldalangri einangrun , er skipt hefur miklu ( kannski mestu ) um að ósérmenntaður almenningur á hér beinan aðgang að fornritum allt frá hámiðöldum , meðan danskir skólanemendur ráða vart við ævintýri Andersens nema í nútíma umritun .
Slíkt er einstætt í vestrænum heimi , og að sönnu vert að viðhalda .
Meinta bakhlið slangursins ber þó sízt að ofgera meðan annað og verra ríður húsum .
Nefnilega enskuflæðið – sem virðist orðið óstöðvandi í ljósvakafjölmiðlum .
En þó stundum mætti halda að heilu kynslóðirnar væru gegnsósa af enskuhugsun , þykist ég samt hafa tekið eftir einu : enskuslettan kemur oftast þegar menn vilja draga úr alvarleika eða formlegheitum og slá upp í grín .
Íslenzkan þykir m.ö.o. of hátíðleg , óþjál eða skuldbindandi til að getað slegið með á létta strengi .
Þyki hún ekki hreint út sagt " sveitó " .
Við því síðasta er lítið að gera .
Við hinu vantar greinilega slangrið ! Mál sem ekki getur brugðið á glens án þess að notendur sletti útlenzku í gríð og erg , á sér aumkunarverða framtíð .
