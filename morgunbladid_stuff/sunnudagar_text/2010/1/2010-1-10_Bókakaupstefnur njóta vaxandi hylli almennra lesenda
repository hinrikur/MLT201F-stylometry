Bókakaupstefnur njóta mikillar og sívaxandi hylli lesenda víða um heim .
Þúsundir manna streyma á þær til að kynna sér það nýjasta í bókaútgáfunni .
Iðulega er jafnframt boðið upp á bókmenntadagskrá sem laðar lesendur að , auk þess sem fagfólk notar kaupstefnurnar til að kynna afurðir sínar og selja þær til annarra forlaga .
Breska dagblaðið The Guardian segir að þessar bókakaupstefnur verði fyrirferðarmestar á árinu 2010 , en sú allra stærsta er kaupstefnan í Frankfurt , þar sem Ísland verður gestaland að ári .
Bókakaupstefnan í London , London Book Fair , er haldin í apríl .
Þetta er megin-vorhátíð útgefenda í Evrópu .
Áherslan er á útgáfuna í Englandi , sem er næst-stærsti markaðurinn með bækur á ensku , en síðast mættu þarna 23.000 manns úr bókabransanum frá yfir 100 löndum .
BookExpo America nefnist bókakaupstefnan sem er haldin í New York síðustu helgina í maí .
Þetta er stærsta bókakaupstefna Norður-Ameríku og sú stærsta þar sem áherslan er á bækur á ensku .
Búist er við því að yfir 1.500 fyrirtæki sýni vörur sínar og um 500 höfundar komi fram í vor .
Gert er ráð fyrir um 30.000 gestum sem sæki ráðstefnur , bókakynningar , upplestra – og leiti eftir áritunum .
Í lok ágúst er Beijing International Book Fair haldin í Kína .
Þessi kaupstefna hefur stækkað mikið á síðustu árum en hana sækja um 1.000 útgefendur og 200.000 gestir .
Bókakaupstefnan í Frankfurt verður haldin dagana 6. til 10. október .
Þetta er stærsta bókahátíð heims , en boðið er upp á meira en 2.900 uppákomur , sýningar og kynningar af öllu tagi .
Sýnendur eru um 7.000 , frá um 100 löndum .
Í fyrra komu um 300.000 gestir .
Argentína er gestalandið í ár .
Í Mexíkó er Guadalajara International Book Fair haldin í lok nóvember .
Þetta er stærsta bókahátíð hins spænskumælandi heims .
Búist er við allt að hálfri milljón gesta í ár og um 1.600 útgefendum .
efi@mbl.is 