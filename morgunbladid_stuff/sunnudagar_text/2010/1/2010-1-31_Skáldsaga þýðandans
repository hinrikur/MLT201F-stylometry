Hinn þýsk-íslenski Kristof Magnússon ætti að koma bókmenntafréttafíklum kunnuglega fyrir sjónir .
Þeir hinir sömu geta líkast til tengt hann þýðingum íslenskra skáldverka .
Og þegar þetta er pikkað inn hefir hann helst unnið sér til tekna á þýðingarvettvanginum að skrifa þýsku útgáfuna af Stormi Einars Kárasonar ( Sturmerpropt , 2007 ) .
Núna vinnur hann að því að koma nokkrum íslenskum skáldverkum í þýskan málbúning .
Ber þar helst að nefna Íslenskan aðal og Ofsa .
Kristof sem höfundur þýðinga er þó ekki upptök þessara skrifa heldur rithöfundurinn Kristof Magnússon .
Á dögunum gaf nefnilega forlagið Kunstmann út aðra skáldsögu Kristofs , Das war ich nicht ( Ekki ég ) .
Fyrri skáldsöguna , hina rómuðu Zuhause ( Heima ) , gaf Kunstmann einnig út árið 2005 .
Sögusvið hennar er að mestu leyti Ísland , séð með augum íslensks sögumanns er búið hefir lengi í útlöndum – gestsaugu Íslendingsins – og spilar um margt á skemmtilegan máta með klisjur og ímynd Íslands .
Ísland er landfræðilega víðsfjarri í Das war ich nicht .
Chicago og þýsk landsbyggð er hér aðalatburðarvettvangurinn .
Sögunni vindur fram í gegnum fyrstu persónu sjónarhorn þriggja sögupersóna : bankamanninn Jasper sem vinnur í fjárfestingarbanka í Chicago , telur sig á framabraut og hefir ekki tíma fyrir einkalíf , heimsfræga Chicago-rithöfundinn Henry sem er plagaður af ritstíflu síðan hann boðaði tímamótaskáldsögu sína um 11. september og felur sig nú á hótelherbergi , og svo er það þýðandinn Meike , sem þýðir skáldverk Henrys , og hefir nýverið sagt skilið við sambýlismann sinn og flutt á þýsku landsbyggðina .
Sá frásagnarmáti að láta sjónarhornið flakka á milli nokkurra persóna er líkast til undir áhrifum frá Einari Kárasyni sem notast hefir þó nokkuð við hann í verkum sínum , t.a.m. Stormi og Ofsa , þótt fleiri söguhetjur hafi orðið hjá Einari en hjá Kristof .
Atburðarásinni er hrint af stað er Henry sér mynd af Jasper í dagblaði og þykist viss um að hafa fundið innblástur sinn í honum og leitar hann uppi .
Meike , sem er orðin langþreytt á að bíða eftir nýjustu skáldafurð Henrys , flýgur til Chicago til að finna Henry og kynnist Jasper í kjölfarið .
Og Jasper lendir í miklu veseni í bankanum og endar á því að þurfa að " fjárhættuspila " með fé bankans .
Leiðir persónanna fléttast og þéttast smám saman uns þau sitja öll í svipaðri súpu og lenda á flótta ...
Í gegnum söguþráð , sem lætur kannski lítið yfir sér , er , eins og Kristofs er von og vísa , komið inn á margvísleg svið tilveru vorrar : lífsflótta , ólík lífsviðhorf , ást-ástleysi , fjármálakrísuna ( komið er sterkt inn á hana ) , samband skáldverka og þýðinga þeirra ...
Það er einmitt það sem Kristof gerir best , skrifa sögu sem á yfirborðinu virkar frekar einföld en þegar lögunum er flett kemur margvíslegt í ljós sem kallar fram ólíkar lestrarupplifanir og kemur ritrýnendum í skilgreiningarbobba .
Kristof hefir sannlega ekki bara þýðingu sem þýðandi ...
