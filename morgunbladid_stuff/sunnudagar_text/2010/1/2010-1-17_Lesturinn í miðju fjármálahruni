Jólabókin á náttborðinu er Auður eftir Vilborgu Davíðsdóttur .
Þrátt fyrir góðan ásetning varð deyfandi áhrif jólamatar til þess að ég er enn ekki búin að ljúka við þá ágætu bók .
Byrjunin lofar góðu .
Vilborg kippir okkur úr nútímanum , langt burt frá Æseiflandi og inn í fortíð okkar á Írlandi og á Suðureyjar við England .
Sagan verður strax spennandi og Vilborgu tekst að draga upp mjög trúverðuga mynd af þremur systrum , þeim Þórunni hyrnu , Jórunni mannvitsbrekku og Auði djúpúðgu .
Það er gaman að eiga enn eitthvað eftir af þessari frábæru bók .
Þarna er saman komin spennuþrunginn söguþráður , forvitnileg sagnfræði og góður skáldskapur .
Síðustu dagar móður minnar eftir Sölva Björn Sigurðsson er önnur bók sem vakti athygli mína vegna lipurlega skrifaðra fyrstu síðna .
Það kom mér því á óvart , vegna neikvæðra dóma í Kiljunni hversu bráðfyndinn textinn var í upphafi bókarinnar , sérstaklega kaflinn sem lýsir þeim mæðginum á Keflavíkurflugvelli .
Frá mínum sjónarhóli fjallar þessi bók m.a. um tvo alkóhólista sem lenda endalaust í ótrulegum aðstæðum vegna drykkju sinnar en eru ófærir að sjá áhrif alkóhólsins á líf sitt .
Ég vil nefna tvær bækur eftir Gyrði Elíasson sem hef líka á náttborðinu en það eru ljóðabókin Nokkur almenn orð um kulnun sólar , sem að mínum dómi er einhver best skrifaða ljóðabók sem hefur komið út á íslensku .
Ég held alltaf mikið upp á smásögur og smásagnasafnið Milli trjánna er fjölbreytt smásagnasafn , eftir Gyrði , þar sem hver perlan rekur aðra .
Það er kúnst að skrifa stuttan hnitmiðaðan texta sem er ein samfelld heild og hefur einhverja skírskotun til þess sem við þekkjum eða hefur dýpri merkingu fyrir okkur .
Þetta tekst Gyrði vel og kímnigáfa hans fær virkilega notið sín .
Maður fárra orða en hnitmiðaðra er Óskar Árni Óskarsson .
Hann las upp á safninu hjá mér og sá lestur fékk mig til að lesa Skuggamyndir úr ferðalagi þó að ég lesi ekki oft ævisögur .
Inga Dóra Björnsdóttir fékk mig líka til að lesa ævisögu sem hún ritaði og heitir Kona þriggja eyja sem kom út núna fyrir jólin .
Það er skemmtilega skrifuð saga áhugaverðar manneskju .
Glerkastali Jeanette Walls , blaðamanns og rithöfundar , er líka einstök lesning .
Ef einhvertíma hefur verið skrifuð saga manneskju sem sigrast á fortíð sinni og uppruna þá er það einmitt þessi .
Og af því að við erum hér í miðju fjármálahruni verð ég að benda á Sonju ævisögu Sonju de Zorilla sem var íslenskur fjárfestir í New York .
Þar lýsir Reynir Traustason vel hversu innihaldslaust líf peningafólksins getur orðið .
