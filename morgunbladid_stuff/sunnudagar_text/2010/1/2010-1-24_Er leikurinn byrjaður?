Hverfandi áhugi er á landsleiknum á Hamborgarabúllunni .
Enda hefur verið skrúfað niður í lýsingunni fyrir fönktónlist .
Fjórir táningar sitja við borð , tveir snúa baki í sjónvarpið og talið virðist snúast um allt annað en leikinn .
Raunar heyrist blaðamanni þeir tala útlensku , en eftir að hafa lagt við hlustir heyrir hann að þetta er ástkæra ylhýra með slettum af ensku og öðrum tungumálum .
" Olræt , " segir sá sem horfir á sjónvarpið þegar Ísland minnkar muninn í 13:11 .
Hressir strákar sjá um staðinn , nostra við kjötið á pönnunni , á milli þess sem þeir gjóa augunum á skjáinn .
" Þetta er fljótt að breytast í handbolta , " segir annar sallarólegur , sérfræðingur eins og öll íslenska þjóðin í þessari undarlegu íþrótt , sem er spennandi frá fyrstu mínútu til þeirrar síðustu .
13:13 .
Strákarnir tínast í burtu algjörlega áhugalausir um örlög lýðveldisins Íslands .
Einn snýr þó við .
Hann gleymdi tyggjóinu , en finnur það ekki , þrátt fyrir leit á gólfinu og bak við ofninn .
Í hálfleik röltir blaðamaður á kosningaskrifstofu í nágrenninu , þar sem unnið er fyrir frambjóðanda í prófkjöri sjálfstæðismanna í Reykjavík .
Eins og nærri má geta hafa stuðningsmenn safnast saman við sjónvarpið .
– Er kominn titringur í menn ? " Já , út af handboltanum .
" Og víst er handboltinn byrjaður aftur .
" Er ég fyrir ? " spyr leikkona sem sest á sófaborðið .
Óvenjuleg spurning í prófkjöri , þar sem reglan er að hver þvælist fyrir öðrum .
Í því gellur í sjónvarpinu : " Mér finnst dómarinn gera fulllítið af því að vernda okkar menn .
" Einn fær ekki orða bundist .
" Dæmigert .
Og næst hrósar hann Íslendingum fyrir að vera harðir í vörninni ! " 30:30 " Það er allt að verða vitlaust hér í Höllinni .
Hvílík stemning ! " heyrist hrópað í sjónvarpinu .
Þögn á kosningaskrifstofunni .
Nú eru allir hættir að vinna .
Horfa bara áhyggjufullir á sjónvarpsskjáinn .
Þetta er fólk sem hefur áhyggjur af lýðveldinu Íslandi .
Í því rigsar kona inn í herbergið .
" Er leikurinn byrjaður ? " Fjórar mínútur eftir .
3 , 2 , 1 , búið .
Austurríkismenn jafna þegar fimm sekúndur eru eftir af leiknum .
Og ekki stendur á viðbrögðum .
" Nei-i ! ! ! " " Ég trúi þessu ekki ! " " Það voru 40 sekúndur eftir , tvö mörk og við vorum með boltann ! " " Fuck ! " " Hvernig var þetta hægt ? " Svo jafna menn sig og á augabragði eru allir farnir að hringja í kunningjahópinn .
Blaðamanni er ofaukið .
Hann heldur út í skammdegið .
Og er enn að hugsa um leikinn .
pebl@mbl.is 