Benedikt Bragason hefur haft unun af ferðalögum um hálendið síðan hann var ungur og hefur áhugi hans vaxið svo með árunum að hann rekur nú ferðaþjónustuna Arcanum sem sérhæfir sig í vélsleðaferðum upp á Mýrdalsjökul .
Það sem Benedikt heillast þó helst af eru íshellar .
" Áhuginn kviknaði í gamla daga þegar ég var að alast upp á Egilsstöðum og fékk að fara með ferðaköllum sem þar voru inn á hálendið .
Ég fór með þeim inn í þekktan íshelli í Kverkfjöllum , fyrir innan Sigurðarskála .
Þar rann heitur lækur í botninum og maður gat farið inn og baðað sig .
Það kveikti áhugann á íshellum ásamt ferðalögum almennt að vetri til þegar landið er snævi þakið og fallegt .
" Benedikt ferðast milli hellanna á vélsleða , stundum í góðra vina hópi en oft aðeins með eiginkonunni , Andrínu Erlingsdóttur .
Hann segir erfitt að útskýra hvað sé svona heillandi við íshella .
" Ætli það sé ekki þetta fyrirbæri sjálft , íshellirinn , hvernig hann myndast og breytist .
Ef þú kemur þrjú eða fjögur ár í röð í sama hellinn sérðu hvernig hann breytist , hvernig jökullinn hleypur fram og brýtur jöklana niður , " segir Benedikt .
" Íshellar eru í sjálfu sér athyglisverðir en þeir eru flestir hérna út af jarðhita .
Svo myndast íshellar á sumrin , þegar ár renna undan jöklum , sem maður kemst inn í á veturna þegar árnar frjósa .
Þá getur maður einfaldlega gengið eftir ánni inn í jöklana .
" Hann segir hellana hins vegar varhugaverða og þurfi að fara með mikilli gát þegar þeir eru skoðaðir .
" Maður reynir að skoða vel loftið í hellunum og sjá hvernig ísinn er lagskiptur í því .
Það myndast oft stangir sem geta dottið niður en það er misjafnt milli hella hvað þeir eru traustir .
Flestir þessir minni , eins og eru í Mýrdalsjökli , endast ekki í mörg ár .
Þeir geta verið ótraustir og maður fer helst ekki inn í þá ef hitinn er fyrir ofan frostmark .
" ylfa@mbl.is 