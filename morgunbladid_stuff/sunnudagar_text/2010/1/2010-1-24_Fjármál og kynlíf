Mörgum reynist erfitt að ræða um samband sitt , sér í lagi þegar umræðan snýst um hvernig fjármál hafa áhrif á það .
Þökk sé efnahagsástandinu um þessar mundir er þessi umræða orðin öllu erfiðari .
Kvíði og ótti um veikingu krónunnar , efnahagslífið , atvinnumarkaðinn og tekjur gera öll samskipti enn meira taugatrekkjandi en ella .
Berist talið að eyðslu annars hvors aðilans getur það haft neikvæðar afleiðingar í för með sér .
Pör um allan heim rífast um hvernig eigi að komast í gegnum efnahagskreppuna .
Hvort sem það er efnahagskrísa eða ekki þá er oft erfitt að draga úr áhyggjum í sambandinu á sama tíma og reynt er að tala saman á árangursríkan hátt um fjármálin .
Á endanum verða pör þó að komast að sameiginlegri niðurstöðu í fjármálunum og það krefst þess að þau tali hvort við annað – ekki rífist .
Til að forðast rifrildi , hafið eftirfarandi í huga ...
Ekki rífast um hver gegnir hvaða hlutverki og hvernig það ætti að hafa áhrif á eigur ykkar .
Forðist að gera lítið úr framlagi hins aðilans til sambandsins – fjárhagslega eða í öðru formi – eða gera mikið úr ykkar eigin .
Ræðið þátt hvors ykkar í því að halda heimilinu og sambandinu gangandi .
Ekki keppa .
Það gerist sérstaklega á heimilum þar sem skipt hefur verið um fyrirvinnu , yfirleitt þar sem konan er komin með hærri laun en karlinn .
Jafnvel á mestu jafnréttisheimilum geta skapast miklar tilfinningaflækjur vegna stolts makans .
Ekki tuða yfir neysluvenjum makans .
Og það sem meira er , ekki vera neikvæð ( ur ) og t.d. segja " ég sagði þér að við hefðum átt að spara " .
Munið að verðmiði eða launaseðill er ekki upphaf og endir alls .
Ekki eyða í laumi og fela innkaupin fyrir makanum .
Komið ykkur saman um ákveðna upphæð og ætli annar aðilinn að eyða meira en sem henni nemur verður hann að ráðfæra sig við hinn .
Ákveðið einnig hvers konar innkaup eru í lagi og hver ætti að forðast .
Biðjið hvort annað um aðstoð , eða sérfræðing ef þess reynist þörf .
Vinir og ættingjar geta oft hjálpað meira en margan grunar .
Þið þurfið að vinna saman að því að draga úr skuldum og spara pening .
Í því felst að vera opinská og heiðarleg um tilfinningar ykkar .
Samskipti ykkar þurfa að einkennast af virðingu , skilningi og sameiginlegri ábyrgð .
Sambands- og meðferðarsérfræðingurinn dr. John Gottman segir að jafnvægi milli jákvæðra og neikvæðra samskipta í hjónabandi segi til um hversu heilbrigt það er .
Góðu stundirnar ykkar – þær sem eru fullar af ástríðu , nautn , góðmennsku , gamansemi , stuðningi og örlæti – verða að jafna út slæmu stundirnar , eins og t.d. gagnrýni , reiði , andstyggð , kvartanir , lítilsvirðingu og fálæti .
Að sjálfsögðu eru farsælustu samböndin þau sem einkennast meira af góðu stundunum en þeim slæmu .
Það er líka mikilvægt að muna hverju þið hrífist af í fari hvort annars , þrátt fyrir fjárhagsörðugleika .
Reiði getur verið þrálát tilfinning og það er þreytandi til lengdar að vera í nöp hvoru við annað .
Hættið að nöldra , leggið allar neikvæðar tilfinningar til hliðar og styrkið jákvæðu þættina í sambandi ykkar .
