Íslenzkir strengjakvartettar eftir Helga Pálsson ( 1939 ) , Jón Nordal ( 1996 ) , Hauk Tómasson ( 2002 ) og Þórð Magnússon ( 2002 ) .
Eþos-kvartettinn ( Auður Hafsteinsdóttir & Greta Guðnadóttir fiðla , Guðmundur Kristmundsson víóla og Bryndís Halla Gylfadóttir selló ) .
Hljóðritað í Víðistaðakirkju Hf. 2/2003 , 5-6/2004 og 10/2005 .
Upptökustjórn og hljóðvinnsla : Halldór Víkingsson / Fermata hljóðritun .
Smekkleysa SMK65 ; 71:29 mín .
Hver skyldi trúa því , í fámennu afskekktu landi þangað sem tónlistin barst síðust allra faglistgreina með fyrsta tónlistarskólanum 1930 og Sinfóníuhljómsveit Íslands svo seint sem 1950 , að nú hafi ríflega hálft hundrað verka verið samið fyrir þessa virtustu og kröfuhörðustu allra klassískra kammergreina ? Ég verð að játa að það kom mér á óvart .
En bæklingsritari nýútkomins geisladisks Eþos-kvarttettsins , Árni Heimir Ingólfsson , fer varla með staðlausa stafi í fróðlegu yfirliti sínu aftast , er nær frá fyrstu atrennum Jóns Leifs og Helga Pálssonar 1937-40 fram að 2006 .
Og þó að framleiðslan hafi að mestu staðið í stað 1940-70 er á hinn bóginn undravert hvað safnaðist síðan mikið í sarpinn , eða að meðaltali um eitt verk á ári .
Einkanlega ef haft er í huga að ekkert hérlent strokfereyki hefur enzt öllu lengra í starfi en 4-5 ár .
Að því leyti á Eþos-hópurinn ( 1996-2003 ) trúlega úthaldsmetið .
Útkoman er því merkilegri sem menn mega vita að viðunandi árangur í þvísum samleik næst sjaldnast nema með stöðugri ástundun árið um kring – helzt í áratugi .
Aðstæður til kvartettsamspils að lífsviðurværi gefast aðeins með milljónaþjóðum .
Enda er íslenzkur kammerflutningur almennt séð eiginlega litlu minna kraftaverk en flug humalsbýflugunnar .
Hún á ekki að geta flogið – en flýgur samt ! Mesta tónsköpunarafrekið á þessum diski miðað við tilurðartíma er ugglaust að finna á fyrstu 12 rákunum , Eigið tema með varíatíónum og fúgu eftir Helga Pálsson ( 1899-1964 ) .
Að kaupfélagsstjóri á Norðfirði hafi smíðað jafnvandað nýklassískt verk í tómstundum 1939 gegnir stórfurðu , alveg sama þótt numið hafi í kyrrþey hjá Franz Mixa og Victor Urbancic .
Því miður hlaut verkið ekki verðskuldaða útbreiðslu á sínum tíma , enda hvorki flytjendur né hlustendur undir það búnir , þótt hérumrædd innspilun ( sennilega sú fyrsta ) bæti loks úr skák .
Vandvirkt verk fram í fingurgóma ; furðufjölbreytt og , í upphafi fúgunnar , undir nokkrum áhrifum frá meistara Bach ( sbr. XVII úr Kunst der Fuge ) .
Heilsteyptast meðal yngri verka er án efa þríþættur kvartett Jóns Nordal Frá draumi til draums ( 1996 ) , innblásinn af kvæðinu Söknuði eftir Jóhann Jónsson .
Ljóðræn lipurð og íhugull tregi svífa þar áreynslulaust yfir vötnum , þótt einnig gæti hvassrar hrynskerpu í miðþætti .
Fínallinn uppljómast síðan af áleitinni þrá – Sehnsucht , eins og þýzk hárómantík myndi kalla .
Eðlilega mótast yngstu verkin , Langur skuggi eftir Hauk Tómasson ( f. 1960 ) og Kvartett nr. 2 eftir Þórð Magnússon ( f. 1973 ) – hvorttveggja sexþætt – af leitandi nálgun .
Samt má merkilegt kalla hvað gutlar víða mikið á ungu höfundunum .
Það er engu líkara en að noblesse oblige- kvöð gullrenndrar hefðar hvetji þá til ýtrustu andagiftar .
En túlkunin ? Ég er dolfallinn ! Og gríp enn til fyrra býflugudæmis .
Þetta á ekki að vera hægt ! Burtséð frá stöku hrynrænu neistaflugi , er aðeins atvinnuvirtúósagrúppa á við Arditti hefði skilað nákvæmar , gengur langflest eins og í hrífandi sögu .
Og í frábærri upptöku Halldórs Víkingssonar er árangurinn sem næst fullkomnaður .
Argól : Eigulegur diskur í sérflokki .
Ríkarður Ö. Pálsson 