Það hefur verið dapurlegt að fylgjast með ráðherrum ríkisstjórnarinnar frá því að Ólafur Ragnar Grímsson synjaði lögunum um ríkisábyrgð vegna Icesave staðfestingar .
Ráðaleysið hefur verið svo algert og augljóst að ráðherrarnir , sérstaklega þau Jóhanna Sigurðardóttir forsætisráðherra , Steingrímur J. Sigfússon fjármálaráðherra og Össur Skarphéðinsson utanríkisráðherra , þurftu nánast á áfallahjálp að halda , þegar þeim bárust tíðindin af synjun forseta .
Enda var bullið sem kom úr munni þessara ráðherra með endemum og allir töluðu þeir fyrir málstað Breta og Hollendinga og reyndu að telja okkur , þjóðinni , trú um að við yrðum öll úti , í efnahagslegum skilningi , ef við samþykktum ekki þessi ólög .
Svo veður ríkisstjórnin fram , boðar formenn stjórnarandstöðunnar til fundar , til þess að hafa samráð um næstu skref í Icesave-málinu .
Raunar grunar mig , að það hafi staðið til að plata stjórnarandstöðuna til aðstoðar við að keyra í gegn lítt breyttan samning , sem hefði í engu breytt þeirri lífskjaraskerðingu sem samningurinn lítt eða ekkert breyttur kemur að öllum líkindum til með að hafa í för með sér fyrir okkur Íslendinga í framtíðinni .
En sem betur fer stóðu formenn stjórnarandstöðunnar í lappirnar og létu ekki ginnast .
Þeir ætluðu ekki að láta landa sér í lið stjórnarliða , til þess eins að gefa ríkisstjórninni fjarvistarsönnun vegna ósamninganna .
Þá upphóf Össur gólið um glugga sem væri að opnast , til þess að taka samningana upp í viðræðum við Breta og Hollendinga .
En sá gluggi myndi lokast aftur eftir örfáa daga .
Hvað á þetta að þýða ? Hvaða glugga er ráðherrann að tala um ? Hefur hann eða einhver annar úr stjórnarliðinu brugðið sér í hlutverk Gluggagægis , svona rétt eftir að hann ásamt bræðrum sínum er horfinn til fjalla á nýjan leik ? Á hvaða glugga var guðað , hver guðaði og hvað sást inn um gluggann ? Fréttirnar á fimmtudagskvöld og föstudag , í þá veru að annar fundur ríkisstjórnarinnar með stjórnarandstöðunni hefði gefið vonir um að þverpólitísk samstaða næðist um næstu skref í þessari grafalvarlegu deilu við Breta og Hollendinga , voru jákvæðar .
Það þýðir , í mínum huga , að ríkisstjórnin er búin að átta sig á því , að hvorki stjórnarandstaðan né þjóðin mun sætta sig við að kokgleypa Icesave , sama hvað líður endalausum bullyfirlýsingum oddvita ríkisstjórnarinnar í erlendum fjölmiðlum , um að Ísland ætli að standa við " alþjóðlegar skuldbindingar sínar " .
Líklega er það vilji flestra Íslendinga , að við sem þjóð stöndum við alþjóðlegar skuldbindingar okkar .
En einmitt þar stendur hnífurinn í kúnni , því við höfum ekki viðurkennt að þær skuldbindingar , sem Svavar Gestsson , sérlegur sendimaður fjármálaráðherra , sem hann treystir út í hið óendanlega , hafði sætt sig við að við öxluðum , samkvæmt mjög svo óréttmætum kröfum Breta og Hollendinga .
Enn hefur enginn sýnt fram á það með óyggjandi hætti , að okkur beri lagaleg skylda til þess að taka á okkur þennan skuldabagga .
Jón Daníelsson , dósent við London School of Economy , skrifaði í föstudagsblað Morgunblaðsins athyglisverða grein um áhættuna af Icesave fyrir þjóðina og færði sannfærandi rök fyrir því , að vaxtagreiðslurnar einar af Icesave-samningnum gætu numið 507 milljörðum króna .
Þá hafa greinar þeirra Lárusar L. Blöndal hæstarréttarlögmanns , Stefáns Más Stefánssonar , prófessors í lögum , og Sigurðar Líndal lagaprófessors verið sannfærandi .
Hvenær ætlar ríkisstjórnin að sjá ljósið og átta sig á því að ekkert annað kemur til greina en að semja upp á nýtt við Breta og Hollendinga ? Hvort sem það verður gert í kjölfar þess að lögin verða felld í þjóðaratkvæðagreiðslu , eða sest niður á næstu dögum og vikum .
Væri nú ekki vitinu nær að skipa nýja , þverpólitíska samninganefnd , sem yrði styrkt með mönnum eins og Jóni Daníelssyni , Jóni Steinssyni , Lárusi L. Blöndal og Stefáni Má Stefánssyni ? Gæti slík nefnd , með aðstoð sérfræðinga í alþjóðalögum og ráðgjöf virtra fræðimanna á alþjóðavísu , sem margir hafa lýst yfir stuðningi við málstað okkar Íslendinga , og gagnrýnt ófyrirgefanlega framkomu Breta og Hollendinga í okkar garð , ekki hugsanlega náð fram niðurstöðu , sem þjóðin gæti sætt sig við og réði við ? 