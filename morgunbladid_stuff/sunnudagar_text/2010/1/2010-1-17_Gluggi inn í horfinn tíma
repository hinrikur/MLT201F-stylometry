Fall þeirrar kynslóðar , sem þú tilheyrðir , var slíkt sem við þekkjum , vegna þess að menn létu hollustu of lengi standa í vegi fyrir því hugmyndalega uppgjöri sem kall tímans krafðist , " skrifaði Kjartan Ólafsson í grein sem birtist í Þjóðviljanum 1984 í tilefni af sextugsafmæli Inga R. Helgasonar , fyrrverandi framkvæmdastjóra Sósíalistaflokksins .
" Þegar brýn þörf kallaði á djúptæka , vægðarlausa endurskoðun og nýtt brautryðjendastarf , þá dvöldum við of lengi sem sporgöngumenn og urðum kynslóð án skýrrar pólitískrar sjálfsmyndar , sögulega séð .
" Kjartan var framkvæmdastjóri Sósíalistaflokksins , varaformaður Alþýðubandalagsins og í tvígang ritstjóri Þjóðviljans .
Nú um áramótin var veittur aðgangur á Þjóðskjalasafni Íslands að ljósritum að skjölum , sem Kjartan sótti til Berlínar um samskipti Íslendinga við Austur-Þýskaland .
Í þessum skjölum kemur ef til vill fátt fram , sem sagnfræðingar hafa ekki þegar flett hulunni af , en þau eru hluti af bakgrunni þeirra orða , sem höfð eru eftir Kjartani hér í upphafi , og opna glugga inn í horfinn tíma .
Skjölin eru skoðuð í Sunndagsmogganum í dag .
Einn af forystumönnum verkalýðshreyfingarinnar líkti afleiðingum bankahrunsins við móðuharðindin , eins og frægt er orðið .
Þegar lesin er lýsing á móðuharðindunum í kjölfar Skaftárelda , í nýútkominni bók um þorrann , blasir auðvitað við hversu fjarstæðukennt það er : " Saman fóru eldar og ísar , samfelld ótíð , kuldi og úrkoma fram á haust 1785 .
Fátækt var mikil og almenn og íslensk yfirvöld voru skeytingarlaus gagnvart örlögum fátæklinga .
Verðfall varð á íslenskum útflutningsvörum , verslunarfyrirkomulagið var slæmt .
Vandræðin jukust svo enn frekar er miklir jarðskjálftar gengu yfir Suðurland í ágúst 1784 og 1793 .
Seint á árinu 1785 barst svo bólusótt til landsins sem herjaði á landsmenn næsta ár .
Talið er að um 1.500 manns hafi dáið af völdum hennar .
" Íslendingar hafa þraukað fyrr .
Og taktvísinni hefur ekki alltaf verið fyrir að fara í íslensku samfélagi , eins og sést á fyrstu matreiðslubókinni sem kom út á Íslandi , en það var árið 1800 , skömmu eftir mesta harðindaskeið í sögu þjóðarinnar , og nefndist það " Einfalt matreiðsluvasakver fyrir heldri manna húsfreyjur " .
Ragnhildur Gísladóttir og Steinunn Þorvaldsdóttir , sem skrifa bókina um þorrann , Velkominn þorri , og rætt er við í Sunnudagsmogganum , rifja upp útgáfu matreiðslubókarinnar , sem sögð var eftir Mörtu Maríu Stephensen , en er talin að einhverju leyti eftir mág hennar , Magnús Stephensen .
" Í þessu bágborna ástandi skrifaði Magnús matreiðslubók , þar sem ekkert er til sparað , réttirnir eru með jurtum og saffran , dýrasta kryddi veraldar , rjóma og rúsínum , " segir Steinunn .
" En gerður var greinarmunur á heldra fólki og undirfólki , sem gat valið sér slétta og óvandaða kjötsúpu , auðvitað með lakara hráefni .
" Í bókinni um þorrann kemur fram að Halldór S. Gröndal , veitingamaður á Naustinu , hafði frumkvæði að því að bjóða upp á þorramat um miðja síðustu öld .
Og þar með varð til skemmtileg hefð í íslenskri menningu .
Forvitnilegt verður að sjá hvort Ragnhildi og Steinunni tekst ætlunarverk sitt , að færa þorrann inn á íslensk heimili , ekki aðeins matinn , heldur einnig skreytingar , tísku og söng .
