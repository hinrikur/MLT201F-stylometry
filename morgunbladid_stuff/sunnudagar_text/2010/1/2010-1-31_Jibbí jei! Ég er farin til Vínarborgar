Það er eitthvað óumræðilega jákvætt og vinalegt við það að íslenska þjóðin býr enn yfir getunni til að standa saman .
Þrátt fyrir mjög hörð átök , pólitísk og ekki síður meðal almennings í meira en fimmtán mánuði , þar sem stórkostlega hefur verið tekist á um hið ömurlega Icesave-mál , ríkisábyrgð á skuldbindingum , sem ekki hefur verið sýnt fram á að okkur beri lagaleg skylda til þess að axla , þá hefur undanfarnar tvær vikur lítið sem ekkert heyrst af Icesave-átökum og fæstir leggja við hlustir , þegar þau Jóhanna Sigurðardóttir og Steingrímur J. Sigfússon tjá sig um þau býsn , enda hafa klisjur þeirra heyrst svo oft áður , að við liggur að þjóðin sé bólusett gagnvart þeim – alla vega búin að koma sér upp sterku mótefni gegn innihaldslausum endurtekningum þeirra .
En hvað er það sem sameinar þjóðina , mitt í okkar efnahagsþrengingum , atvinnuþrefi og svartsýnisrausi ? Jú , vitanlega eru það " strákarnir okkar " , sem hafa haldið merkjum Íslands hátt á lofti á EM í handbolta í Austurríki .
Vitanlega voru miklar væntingar bundnar við silfurdrengina frá því á Ólympíuleikunum sumarið 2008 og þjóðin gerði sér í hugarlund að þeir færu langt í keppninni , áður en þeir héldu af landi brott .
Þeir byrjuðu á því að taka þjóðina á taugum í tveimur fyrstu leikjunum í síðustu viku , fyrst á móti Serbum og svo á móti Austurríkismönnum .
Tvö jafntefli og þjóðin var miður sín yfir slakri frammistöðu " okkar manna " og hjá sumum voru drengirnir meira að segja á mörkum þess að vera enn " drengirnir okkar " .
En stórkostleg frammistaða okkar manna í leiknum gegn erkifjendunum , sjálfum Dönum , á laugardaginn fyrir viku stimplaði strákana á nýjan leik inn í þjóðarsálina .
Þeir tóku Dani í nefið , með sóma og sann .
Ekki lækkaði blóðþrýstingur landsmanna á mánudag , þegar fólk var límt við skjáinn til þess að fylgjast með æsispennandi viðureign Íslendinga og Króata .
Þótt við teljum flest að strákarnir hafi verið betri og átt sigur skilinn var jafnteflið í leiknum síður en svo nokkuð til þess að fúlsa við .
En úrslitin gerðu það auðvitað að verkum , að enn jukust væntingar til drengjanna , og það var sama hvar komið var á mannamót , alls staðar var verið að ræða handboltann og frammistöðu strákanna .
Svo bættu þeir bara um betur á þriðjudaginn var , með því að snýta rússneska birninum langt út í hafsauga og ég var meira að segja farin að hafa vissa samúð með Rússunum ! En það var þó ekki fyrr en ég var alveg viss um íslenskan sigur , sem gerðist jú strax í fyrri hálfleik .
Eftir burstið á Rússum var væntingavísitalan komin í hæstu hæðir hjá þjóðinni ! Ef vísitalan ryki upp með slíkum hætti á Wall Street væri um heimsfrétt að ræða .
Svo sætir og elskulegir íbúar Hrafnistu , sem sitja límdir við skjáinn hvern leik og styðja strákana af lífsins sálarkröftum , sögðu eiginlega allt sem segja þarf , þegar reynt er að lýsa samstöðu þjóðarinnar og stuðningi við íslenska karlalandsliðið í handbolta .
Það var ekki annað hægt en að verða snortinn þegar rætt var við íbúa Hrafnistu á miðvikudagskvöld í sjónvarpinu og þau lýstu áhuga sínum á landsliðinu og stuðningi .
Meira að segja var ein falleg eldri kona ekkert feimin við að segja frá því að hún teldi Guðjón Val vera þann myndarlegasta í landsliðinu , en eins og góðri ömmu sæmir var hún fljót að bæta við að þeir væru allir " yndislegir " .
Spennan var náttúrlega í algjöru hámarki í fyrradag , síðustu klukkustundirnar fyrir leikinn gegn Norðmönnum .
Einhvern veginn var mér þó þannig innanbrjósts að það skipti litlu máli hvort strákarnir legðu Norðmenn að velli og tryggðu sér þannig sæti í fjögurra liða undanúrslitum EM-mótsins .
Þeir væru búnir að gera svo mikið fyrir þjóðarsálina ; þjappa landsmönnum saman ; fá þá til þess að gleyma Icesave og svartnætti um stundarsakir ; gleðja og veita okkur óumræðilega skemmtun , með frábærum handknattleik , þar sem allir kostir liðsheildar blómstruðu með slíkum hætti , að það ætti að geta orðið okkur hvatning til samstöðu og baráttu á allt öðrum sviðum þjóðlífsins en handbolta .
Sigurinn á Norðmönnum var vissulega sætur , en hann var bara bónus á allt það góða sem þessir strákar hafa þegar skilað okkur .
Hvað segið þið ? Væmin ! Það verður þá bara að hafa það ! Og meðal annarra orða : Við unnum Norðmenn , erum komin í undanúrslit og ég er farin til Vínarborgar til þess að sjá úrslitakeppnina " live ! " 