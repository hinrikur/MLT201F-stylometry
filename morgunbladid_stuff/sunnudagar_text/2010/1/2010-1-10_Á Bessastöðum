Það er hálka á veginum út á Álftanes , svo bíllinn skrikar til .
En blaðamaður nær aftur stjórn á honum .
Icesave .
Það er lítil umferð þrátt fyrir blaðamannafund á Bessastöðum , sem á eftir að reynast sögulegur .
Þrír hrafnar á eineygðum ljósastaur .
Hvað skyldi það nú þýða ? Í þessum þungu þönkum missir blaðamaður af afleggjaranum , í fyrsta skipti sem það kemur fyrir , og áttar sig ekki fyrr en hann er kominn út að brimgarðinum .
Er hann snýr við tekur hann eftir lögreglubílunum , einum við afleggjarann og öðrum á veginum .
Svona er nýja Ísland .
Klukkan er orðin ellefu .
Blaðamaður hleypur framhjá kirkjunni , yfir grasflötina og heyrir þá karl í kuldagalla hrópa í skjóli frá kirkjunni , þó að það sé blankalogn : " Ég ætla annaðhvort að hlæja eða gráta fyrir þjóðina ! " Jóhann Gunnar Arnarsson staðarhaldari opnar dyrnar og hristir hausinn er vinur hans að norðan lítur á hann spyrjandi .
" Nei , ég vil ekki vita það , þá þarf ég ekki að ljúga neinu .
" Í hátíðarsalnum hefur jólatrénu verið ýtt til hliðar og þar er lágvært skvaldur fréttamanna , sem eru í útsendingu að spinna veikan þráð , þar til forsetinn kemur .
Ekkert í mynd nema þeir og jólatréð .
Og auðvitað lætur hann bíða eftir sér – bara til að stríða þeim .
Svo þagnar allt .
" Nú held ég að forsetinn ...
" segir einn og verður svo mikið um að hann missir diktafóninn .
Upphafsorð ræðunnar reynast vera um að hlusta eftir vilja þjóðarinnar .
En þar sem blaðamaður er farinn að þekkja ræðustíl forsetans , þá kippir hann sér ekkert upp við það .
Það er of snemmt að draga ályktanir .
Og þar kemur að forsetinn segir : " En einnig er mikilvægt ...
" Um leið skiptir hann um kúrs eins og allir góðir spennusagnahöfundar gera – og eflaust hugsa margir með sér , hann hlaut að skrifa undir .
Blaðamaður horfir yfir hópinn af ljósmyndurum og fréttamönnum .
Einhverjir laumast bakvið forsetann , sem ku vera alveg bannað .
Slíkt er tekið alvarlega á Bessastöðum .
Í þessum þönkum renna á blaðamann tvær grímur .
Getur það verið ? Er forsetinn aftur farinn að tala um að valdið liggi hjá þjóðinni ? Ætlar hann ekki að skrifa undir ! Arnaldur Indriðason gæti ekki gert betur .
Nú hefði verið gaman að vera fluga á vegg í Stjórnarráðinu .
Nokkrir fréttamenn líta ósjálfrátt aftur fyrir sig og gapa af undrun .
Og blaðamaður kann ekki við að gapa framan í forsetann , svo hann snýr sér við og gapir framan í starfsfólkið á Bessastöðum .
" Nú á ég öngvan vin , " er hvíslað í eyrað á honum af manni með kímnissvip .
Ólafur Ragnar er tillitssamur , gefur fjölmiðlamönnunum færi á að jafna sig , áður en hann kallar eftir spurningum .
Arnþrúður Karlsdóttir rigsar inn í þeim orðum töluðum og heilsar blaðamanni kumpánlega : " Þetta var flott maður ! " Svo hefjast spurningarnar .
Pebl@mbl.is 