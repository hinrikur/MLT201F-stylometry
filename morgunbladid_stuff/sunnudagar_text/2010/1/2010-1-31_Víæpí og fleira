Fyrir þremur árum lagði ég leið mína í eitt af kvikmyndahúsum bæjarins .
Ég kom mér fyrir í biðröðinni fyrir framan miðasöluna og þegar kom að mér bað ég um einn miða .
" Viltu víæpí ? " spurði þá ung og fögur afgreiðslustúlkan .
Ég vissi náttúrlega ekki við hvað stúlkan átti en ég er áhugamaður um íslenskt mál og framgang þess og spurði hana því hvað hún ætti eiginlega við .
Stúlkan starði á mig skamma stund í forundran og upplýsti mig síðan um að þetta orð stæði fyrir very important person .
Ég spurði hana á móti hvort henni sýndist ég tilheyra þeirri tegund .
Það kom sýnilega á stúlkuna .
Það var nefnilega hverjum manni augljóst að vart gat óvíæpílegri mann en mig .
Að því var auðvitað mikil skömm enda þótti þá slíkt fólk miklar gersemar , hafði komist í tísku og var meira að segja stundum orðað við mannauð þann sem þjóðin átti svo mikið af um skeið .
Afgreiðslustúlkan var því komin í bobba .
Hefur sjálfsagt ekki talið viðeigandi að greina mér frá þeim sannleik að sennilega væri ég fjarri því að sýnast víæpímenni .
Þessi orðaskipti minntu mig á að í gamla daga , þegar heimurinn var enn saklaus og góður , var hægt að fá bíómiða í almenn sæti og betri sæti og ég spurði mig hverju það sætti að betri sætin skyldu nú heita víæpí .
Ég læt ykkur eftir , lesendur góðir , að svara þeirri spurningu .
Eitt allra vinsælasta umræðuefni Íslendinga er íslensk tunga , varðveisla hennar , verndun og rækt .
Ég leyfi mér hér að slá því föstu að engin þjóð , að minnsta kosti meðal þeirra sem ég þekki til , geri sér tungumálið að slíku áhugamáli sem við .
Þessi áhugi á íslenskri tungu er alls ekki ný bóla heldur á sér gamlar rætur , miklu eldri en þá Fjölnismenn sem vissulega lögðu þungt lóð á vogarskálina og oft er vitnað til er íslenskt mál ber á góma .
Líkast til hefur slík umræða hafist þegar fólk fór að gæla við þá hugmynd að við værum sérstök þjóð í hafi þjóðanna , með sérstaka menningu og sögu .
Hreintungustefnu má til að mynda greina í ritum frá 16. og 17. öld , þá stefnu að forðast beri erlend orð og setningaskipan eftir mætti , enda engin þörf slíkra innflytjenda .
Vissulega héldu þeir menn , sem á 19. öld sáu fyrir sér frjálsara Ísland en fyrr , íslensku máli á lofti , gildi þess og fegurð .
Þeir gerðu sér og ljósa grein fyrir því að þjóð án ágæts tungumáls er lítils virði .
En þeir sáu einnig í hendi sér að ágætt tungumál er sem munaðarlaust barn án ágætrar þjóðar .
Þórður Jónasson dómstjóri , áhugamaður um viðgang íslenskar tungu , hefur þetta að segja í Reykjavíkurpóstinum árið 1846 : " Engin þjóð getur týnt máli sínu og verið söm eftir og áður , heldur stendur og fellur þjóðin og málið hvort með öðru .
" Þessi orð Þórðar þykja mér komast nær kjarna sem vert er að staldra við um stund .
Á margvíslegum vettvangi erum við hvött til þess að standa vörð um tungu okkar .
Kannski skortir þó á að við séum minnt á grundvöll þess að gott mál sé eftirsóknarvert .
Það ber sem sé of mikið á því að við eigum að tala og rita gott mál " af því bara " .
Sú ástæða nægir ekki , til að mynda ungu fólki .
Það þýðir til að mynda ekkert að hvetja ungt fólk til að tala gott og fagurt mál af því að Gunnar á Hlíðarenda ástundaði slíkt – eða Egill Skallagrímsson .
Það þýðir og ekkert að klifa á því að íslenskan sé klassískt tungumál sem beri að vanda vegna þess eins .
" Dýrmætur arfur " nær einnig skammt .
Af hverju eigum við þá að kappkosta að tala og rita gott og fagurt mál ? Nú er þá deginum ljósara að þjóð vorri vegnar ekki vel og þarf ég ekki að tíunda ástæður þess hér enda aðrir færari til þess .
Ef við trúum því að þjóð og tungumál standi og falli hvort með öðru , eins og Þórður dómstjóri fullyrti – þá verðum við að spyrja okkur þeirrar spurningar hvort líklegt sé að landsmenn hafi sérstaka lyst á því að fegra málið meðan þjóðin er svo grátt leikin .
Sumir menn ganga svo langt að halda því fram að á skömmum tíma hafi þjóðin breyst í eins konar óþjóð og þá verður spurningin ennþá ágengari : Hvers konar tungumál er líklegt að óþjóð tali ? Þeirri spurningu ætla ég ekki að svara .
En minni á að það eru ekki liðin nema rúm tvö ár síðan bankastjóri einn lagði það til að jafnskjótt og bankastarfsfólk stigi inn fyrir þröskuld vinnustaðar síns á morgnana skipti það um tungumál og talaði ensku allt þar til það lokaði á eftir sér .
Fáir urðu til þess að hreyfa andmælum , ekki til dæmis yfirvöld menningar- og menntamála .
Það segir langa sögu .
