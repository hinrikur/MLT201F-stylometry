Íslenskir ostar hafa lengi verið með nokkuð venjulegu sniði en síðustu ár hafa hinar og þessar nýjungar komið fram .
Þeirra á meðal eru geitabrie og sauðabrie sem framleiddir eru hjá Mjólkursamsölunni í Búðardal .
Ostarnir eru framleiddir í takmörkuðu upplagi , annars vegar úr geitamjólk sem fengin er frá geitabúinu Háafelli í Hvítársíðu í Borgarfirði og hins vegar úr sauðamjólk sem kemur víðsvegar af landinu , að sögn Sævars Hjaltasonar mjólkurbússtjóra í Búðardal .
Um er að ræða hefðbundna hvítmygluosta sem eru mjúkir í miðjunni .
Ostarnir hafa nokkuð sérstakt og sterkt bragð sem gerir þá ólíka hefðbundnum brieostum og sömuleiðis eru þeir ólíkir hvor öðrum .
Sauðamjólin er mun feitari og sætari en geitamjólkin sem er magrari og sýrðari í bragði .
Þannig að um er að ræða tvo ólíka osta í bragðtónum .
Ostarnir eru borðaðir á svipaðan hátt og annar brieostur , t.d. á kex eða brauð og jafnvel með sultu , eða bara einn og sér með góðu vínglasi .
Sævar segir viðtökurnar við ostunum tveimur hafa verið mjög góðar enda þótt þeir hafi verið stopult á markaði frá 2004 .
Síðustu tvö ár hefur framleiðslan hins vegar verið nokkuð stöðug þótt ekki sé hún í stórum stíl , enda eru ostarnir fyrst og fremst seldir í sérvöruverslunum með osta .
Fyrstu tilraunirnar í ostaframleiðslu hérlendis úr geita- og sauðamjólk voru gerðar árið 1999 að sögn Sævars en lengi vel hamlaði það framleiðslunni hversu lítið framboð var á geitamjólk .
Úr því hefur verið bætt síðustu ár og því betri grundvöllur fyrir framleiðslunni en áður .
