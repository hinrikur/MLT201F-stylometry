Sú var tíðin að Englendingar áttu bestu markverði í heimi .
Gordon Banks , Ray Clemence , Peter Shilton og David Seaman eru allir goðsagnir enda þótt sumir þeirra hafi verið notaðir fram yfir síðasta söludag .
Hvað var Shilton t.d. að gera á HM á Ítalíu 1990 ? Samtals léku þessir menn 334 landsleiki fyrir Englands hönd á fjörutíu ára tímabili , 1963 til 2002 .
Shilton þar af 125 , sem er met .
Fáir aðrir komust að á þessum tíma , utan Chris Woods , sem lék 43 leiki á árunum 1985-93 .
Eftir að Seaman lék sinn 75. og síðasta landsleik 2002 hófst á hinn bóginn mikil eyðimerkurganga .
Fjölmargir markverðir hafa verið kallaðir en enginn í raun útvalinn .
Og klárlega enginn skipað sér á bekk með bestu verjendum í heimi .
Enskir markverðir hafa satt best að segja verið aðhlátursefni og langt síðan toppliðin fjögur hættu að sækjast eftir þeim .
Tékki ver mark Chelsea , Hollendingur er hjá Manchester United og Spánverjar hjá Arsenal og Liverpool .
Ekki nóg með það , af tuttugu liðum í úrvalsdeildinni eru aðeins fimm með Englending sem fyrsta valkost í markið , Birmingham City , Blackburn Rovers , Wigan Athletic , West Ham United og Portsmouth .
Hefur farið á kostum hjá Birmingham Nú binda sparkskýrendur vonir við að þessum galeiðuróðri sé loksins að ljúka .
Fram á sjónarsviðið er kominn ungur og stæðilegur maður , Joe Hart , sem hefur burði til að ná hæstu hæðum .
Hann hóf ferill sinn kornungur hjá Shrewsbury Town og hafði leikið 54 leiki í neðstu deild áður en úrvalsdeildarlið Manchester City festi kaup á honum árið 2006 .
City lánaði Hart til Tranmere Rovers og Blackpool til að skóla hann til en Sven Göran Eriksson kallaði hann aftur til félagsins fyrir leiktíðina 2007-08 og gerði hann að aðalmarkverði .
Þeirri stöðu hélt Hart þangað til fyrir réttu ári að Mark Hughes festi kaup á Íranum Shay Given frá Newcastle United .
Hughes fann fyrir andardrætti eigendanna í hálsmálinu og vildi tryggja sér reyndari mann í markið .
Það dugði skammt .
Ekki kom þó til álita að selja Hart frá City og í sumar komst félagið að samkomulagi við Birmingham City , nýliðana í úrvalsdeildinni , um að lána hann þangað út sparktíðina .
Skemmst er frá því að segja að Hart hefur farið á kostum með Birmingham , átt hvern stórleikinn af öðrum .
Mestur var völlurinn á honum gegn toppliði Chelsea heima um jólin , þegar Lampard , Drogba og félagar reyttu hár sitt og skegg af angist .
Alex McLeish , knattspyrnustjóri Blástakkanna , kysi ekkert frekar en að halda Hart áfram en hefur þegar viðurkennt ósigur sinn opinberlega .
Manchester City hefur engan áhuga á að selja hann .
Ef að líkum lætur snýr Hart heim í vor og hætt er við að Shay Given þurfi að fara í sparihanskana næsta vetur ætli hann ekki að verma tréverkið .
Einsýnt þykir að Hart verði aðalmarkvörður Englands um ókomna tíð .
Stóra spurningin er hvort hann sé tilbúinn að verja heiður þjóðar sinnar á heimsmeistaramótinu í Suður-Afríku í sumar .
Hann á aðeins einn landsleik að baki , gegn Trinídad og Tóbagó sumarið 2008 .
Úr því verður væntanlega skorið í æfingaleikjum landsliðsins með hækkandi sól .
Öruggur eins og ensku bankarnir Hann lagði landsliðshanskana á hilluna fyrir 38 árum .
Eigi að síður eru allir enskir markverðir bornir saman við Gordon Banks .
Hann er hið endanlega viðmið .
Ekki bara í Englandi , Banks varð annar í kjöri á vegum Alþjóða knattspyrnusambandsins á besta markverði 20. aldarinnar á eftir Rússanum snjalla Lev Yashin .
" Öruggur eins og bankar Englands " ( e. Safe as the Banks of England ) var jafnan sagt um Banks til að undirstrika stöðugleikann .
Ætli það eigi við í dag ? Banks , sem lengst af lék með Leicester City og Stoke City , er orðinn 72 ára .
Hann var í liði Englendinga sem vann heimsmeistaratitilinn á heimavelli sumarið 1966 en hápunkturinn á ferli kappans var lygileg varsla frá sjálfum Pelé á HM í Mexíkó fjórum árum síðar .
Á því augnabliki var Gordon Banks í kattarlíki .
Sú varsla er almennt álitin sú besta sem sögur fara af .
Í óðum höndum Helstu keppinautar Harts um hanskana á HM eru sex .
David James ( Portsmouth ) er orðinn 39 ára en hefur eigi að síður verið besti enski markvörðurinn um árabil .
Hann er á hinn bóginn alræmt ólíkindatól og margt bendir til þess að hann eigi ekki upp á pallborðið hjá Fabio Capello .
James hefur leikið 49 landsleiki .
Paul Robinson ( Blackburn ) var um tíma fyrsti valkostur í markið en hefur misst flugið á liðnum misserum enda þótt hann sé á besta aldri , þrítugur .
Hann á að baki 41 landsleik .
Robert Green ( West Ham ) byrjaði inná í síðasta leiknum í undankeppni HM og hefur verið vaxandi í leik sínum .
Hvort hann á erindi í lokakeppnina er önnur saga .
Sama gildir um hina þrjá markverðina sem verið hafa viðloðandi enska landsliðið undanfarin ár .
Ben Foster ( Manchester United ) er þriðji valkostur á Old Trafford og klúðraði gullnu tækifæri í fjarveru annarra sl. haust .
Chris Kirkland ( Wigan ) er alltof mistækur og það frýs í helvíti daginn sem Englendingar taka með sér B-deildarmarkmann á HM , Scott Carson ( WBA ) .
