Furðulegt var að sjá ljósmyndina í Morgunblaðinu þar sem Gröndalshús sveiflast í böndum yfir Vesturgötu .
Voru þetta ekki mistök ? Var það ekki örugglega steinkumbaldinn á milli Gröndalshúss og Vesturgötu sem átti að víkja ? Til að opna síðdegissólinni leið að glugganum þar sem Benedikt Gröndal sat fyrir innan , hvíthærður með hvítt yfirskegg , skrifaði og teiknaði myndir af krossfiskum og fuglum .
Og til að opna gestum leið að safninu sem ætti að opna um Gröndal í húsinu þar sem hann bjó , hugsaði , skrifaði og orti , og tók á móti merkum gestum .
En kannski voru engin mistök gerð .
Í myndatextanum segir að með stálbitum , sem Gröndalshús hvílir á þar sem það svífur um , sé það 33 tonn af þyngd .
33 tonn af óvenjulegu húsi – en hver er vikt sögunnar ? Í þessu húsi við Vesturgötu skrifaði Benedikt Gröndal sum sín merkustu verk .
Til dæmis " Dægradvöl " og greinina " Reykjavík um aldamótin 1900 " .
Þar lýsir hann á ógleymanlegan hátt bæjarbragnum og umhverfinu .
Í " Dægradvöl " rekur Gröndal hvernig það kom til að hann keypti þetta hús , nr. 16 við Vesturgötu , hinn 11. júní árið 1888 .
Hafði húsið þá staðið í eyði í þrjá eða fjóra mánuði " og var óálitlegt að utan , en annars vel byggt , og ekki nema 5 ára gamalt ...
nokkuð margar rúður voru brotnar , líklega af götustrákum , þar sem enginn hafði verið til að gæta hússins svo langan tíma .
Varð það þá úr , að ég keypti húsið fyrir 2500 kr. , en virðingin var 4670 krónur .
Engin lóð fylgdi húsinu nema gangstígur fyrir framan það , stétt við vesturgaflinn og lítill blettur við austurgaflinn .
" Gröndal gekk í að " dubba húsið upp , mála það utan , gera nýtt herbergi í því , þar sem áður hafði verið smiðja o.s.frv. Voru menn þá hissa , hvað húsið varð allt álitlegra , og vildu sumir þá kaupa það ...
Hef ég síðan búið í þessu húsi .
" Voru menn ekkert hissa núna , að sjá hvað húsið var álitlegt þar sem það sveif yfir Vesturgötu , öll þessi 33 tonn og sagan ? Velunnarar sögu Gröndals , og húss hans þar með , hafa á síðustu árum ítrekað vakið máls á því að þarna mætti gera forvitnilegt safn .
Kveikt hefur verið á kyndlum við Vesturgötuna og lesið upp úr verkum skáldsins við húsvegginn .
Myndlistarmaður sýndi eftirlíkingu hússins á Feneyjatvíæringnum .
Rætt var um möguleikana .
Það var til lítils .
Rétt eins og gert var við gömul hús á meintum nýliðnum góðæristímum , þá sveif Gröndalshús nefnilega vestur í Örfirisey , þar sem Þórbergur stundaði sjóböð fyrrum .
Hvert þessi 33 tonn fara þaðan ? Þeirri spurningu er ósvarað .
