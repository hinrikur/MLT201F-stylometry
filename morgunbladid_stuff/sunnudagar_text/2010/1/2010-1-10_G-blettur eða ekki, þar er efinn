Getur verið að G-bletturinn sé hugarburður ? Að þetta margumtalaða svæði í kynfærum kvenna , sem sagt er veita sérstaklega kynferðislega ánægju við örvun , sé ímyndun ein ? Fréttir þess efnis , að vísindamenn hefðu komist að því að bletturinn væri að öllum líkindum alls ekki til , flugu um heimsbyggðina í vikunni , og ef ekki væri fyrir sögulega ákvörðun forseta lýðveldisins , hefði málið jafnvel verið það mest rædda á kaffistofum landsmanna síðustu daga .
Það voru vísindamenn við King ' s College í London sem kváðu upp úr um það , að undangenginni umfangsmikilli rannsókn að bletturinn – sem hingað til hefur verið talinn finnast í sumum konum en öðrum ekki – væri væntanlega ekki til .
Ekki allir á sama máli " Konur kunna að halda því fram , að mögulegt sé að leiða G-blettinn í ljós með æfingum eða sérstöku mataræði en í raun er allt að því vonlaust að finna nokkrar vísbendingar um hann , " hafði dagblaðið The Times eftir Tim Spector , vísindamanninum sem stýrði könnuninni í King ' s College .
" Þetta er langstærsta könnunin , sem gerð hefur verið og hún sýnir fram á að G-bletturinn er aðeins til í hugum fólks , " sagði Spector .
Jóna Ingibjörg Jónsdóttir , kynfræðingur , gefur ekki mikið fyrir niðurstöðu Bretanna .
Talar um " ekki-frétt " sem muni væntanlega prentast inn í huga landsmanna á næstu mánuðum og árum og það sé rannsóknarefni í sjálfu sér hvernig hægt sé að fóðra almenning og fjölmiðla á slíkum fréttum .
Jóna Ingibjörg , sem rekur Kynstur ráðgjafastofu og starfa sjálfstætt við kynlífsráðgjöf , almenningsfræðslu og kennslu á sviði kynfræða , segir rannsóknina hvorki sanna né afsanna tilvist G-blettsins .
Hún segir blettinum hafi í tímans rás verið eignaðir ýmsir eiginleikar og það séu vísindamennirnir við King ' s College eru í rauninni að segja .
" Til dæmis hefur honum verið eignaður sá eiginleiki að vera óvenjunæmt taugabúnt inni í leggöngunum og að allar konur ættu að finna það .
Það er ekki svo .
Hjá sumum konum eykur örvun á þetta svæði kynferðislega nautn , aðrar merkja engin áhrif og enn öðrum finnst örvun á G-blettinn beinlínis vond eða óþægileg .
" Kynfræðingurinn getur því hreint ekki tekið undir að G-bletturinn sé eitthvað sem konur hafi ímyndað sér .
En spurningunni um það , hvort hægt sé að taka mark á niðurstöðum rannsóknarmannanna við King ' s College , svarar hún á þann veg að rannsóknin sé hvorki rétt né röng .
Kynsvörun er ekki einsleit Jóna Ingibjörg bendir á að í öðrum rannsóknum á kynsvörun kvenna , sem vísindamennirnir í King ' s College virðist ekki hafa kynnt sér , sé bent á að kynsvörum kvenna sé ekki einsleit heldur margbreytileg .
Hún fjallar meðal annars um þetta í bókinni Kynlíf – heilbrigði , ást og erótík sem kom út fyrir jólin .
" Ég ræði einnig hvað það er athyglisvert hvað mörg lyfjafyrirtæki eru farin að kosta rannsóknir á þessu sviði og líklega er sá áhugi ekki af góðmennsku einni saman .
Þessi frétt um að G-bletturinn sé ekki til hefur ólík áhrif á fólk .
Fyrir örvæntingarfulla elskhuga sem hafa leitað lengi án árangurs kemur fréttin sér vel .
Fyrir þær ástkonur sem hafa notið þess að láta gæla við svæði G-blettarins skiptir fréttin litlu .
Þær halda vonandi bara áfram að njóta eigin upplifunar .
Fyrir konur sem hafa haft áhyggjur af að vera eitthvað afbrigðilegar fyrst þær fíluðu ekki örvun á þetta svæði er fréttin af hinu góða .
Svona mætti lengi telja .
Og þessi frétt slær vonandi á hina áráttukenndu þráhyggju sem margir hafa fyrir fyrirbærinu fullnæging .
" Þegar öllu er á botninn hvolft , segir Jóna Ingibjörg , hafa konur í raun aðeins einn kynferðislegan blett , heilann ; það sé hugsunin sem gefi reynslunni raunverulega merkingu .
Í stað þess að hafa áhyggjur af því hvort G-bletturinn sé ímyndun eða raunveruleiki ætti hver og ein kona og hennar elskhugar og ástkonur einfaldlega að njóta eigin kynlífsupplifunar , sama hver hún er og hvernig sem örvunin er fengin .
Hvers vegna G ? Hið margumrædda , kynörvandi svæði , er kallað G-bletturinn vegna þess að það var þýski vísindamaðurinn Ernst Gräfenberg sem telst hafa " fundið " svæðið um miðja síðustu öld .
Blettinn hafði reyndar borið á góma löngu áður en Þjóðverjinn var í það minnsta kosti fyrstur síðari tíma fræðimanna til þess að lýsa honum .
Gräfenberg hlotnaðist frægð fyrir rannsóknir á kynfærum kvenna og varpaði ljósi á meintan blett í grein um hlutverk þvagrásarinnar í fullnægingunni .
Það var reyndar ekki fyrr en 1981 sem kynfræðingarnir John D. Perry og Beverly Whipple notuðu fyrst þetta heiti , G-blettinn , til heiðurs þýska fræðimanninum .
Gräfenberg , sem var gyðingur , fæddist árið 1881 .
Hann yfirgaf heimalandið árið 1940 vegna nasismans og settist að í New York í Bandaríkjunum .
Hann lést í New York árið 1957 .
Reynslan misjöfn , segir bandarískur fræðingur Í könnun vísindamannanna í Kings ' College svöruðu 1.804 breskar konur , 23 til 83 ára , margvíslegum spurningum .
Í öllum tilfellum var um að ræða tvíburasystur , sumar eineggja .
Segist annar eineggja tvíburinn vera með G-blett ætti að vera líklegra að hinn væri sama sinnis , að mati vísindamannanna , en þeir fullyrða að ekkert slíkt mynstur hafi komið í ljós .
Því finnst þeim ólíklegt að G-bletturinn sé til .
Þetta segja þeir þrátt fyrir að 56% kvennanna , sem tóku þátt í könnuninni , segist hafa fundið fyrir G-blettinum .
Vísindamennirnir benda á að flestar séu þær í hópi hinna yngri og þeirra sem lifa fjörugu kynlífi .
Beverly Whipple , þekktur kynfræðingur og heiðursprófessor í Rutgers-háskóla í New Jersey , hefur mikið fjallað um G-blettinn í gegnum tíðina í kjölfar rannsókna sinna .
Hún telur niðurstöður Bretanna ekki mikils virði því þeir hefðu ekki tekið með í reikninginn mismunandi tækni sem beitt er við kynmök .
Þá hafi tvíburar alla jafna ekki sama bólfélaga og reynsla þeirra í kynlífinu því mismunandi .
