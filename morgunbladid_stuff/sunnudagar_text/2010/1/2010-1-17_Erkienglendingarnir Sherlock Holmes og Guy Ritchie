Hvernig manngerð er Sherlock Holmes ? Þær milljónir lesenda sem hafa lesið bækur Sir Arthur Conan Doyle ( 1859-1930 ) um snilldarleynilögguna , sem er reyndar engin leynilögga heldur enskur herramaður , hafa vísast flestir gert sér ákveðna hugmynd um hvers konar náungi Holmes sé .
Hann hefur líka þegar verið túlkaður í nokkrum kvikmyndum og sjónvarpsþáttum byggðum á sögunum vinsælu .
Nú er það enski kvikmyndaleikstjórinn Guy Ritchie sem hefur spreytt sig á nýrri útgáfu þar sem svartigaldur og hnefaleikar blandast séntilmennskunni sem einkennir Holmes og vin hans Watson sem er læknir eins og Doyle og sögumaður bókanna .
Á blaðamannafundi í London þar sem myndin var kynnt heimspressunni sagði Ritchie að hann hefði reyndar aldrei séð neina af þessum eldri myndum .
Sem krakki hefði hann hrifist af sjálfum bókunum og hann hefði alltaf haft sterklega á tilfinningunni hvernig náungi Holmes væri .
Ritchie tekur djarflega á efninu .
Í stað þess að kvikmynda einhverja bóka Conan Doyle býr hann til sína eigin sögu , byggða á manngerðunum Holmes og Watson og söguumhverfi bókanna .
Viktoríutíminn , kenndur við Viktoríu drottningu sem var við völd mestalla 19. öldina leikur stjörnuhlutverk með spírandi tækninýjungum , krám , iðandi mannlífi og hnefaleikum .
Saman við er blandað nútímalegri tónlist sem hamrar hraðan takt myndarinnar .
Útkoman er kvikmynd sem breskir gagnrýnendur ýmist hafa haft stórlega gaman af sem nýstárlegri endurtúlkun Holmes-sagna eða segja hið mesta sull þar sem Ritchie viti ekki hvort hann sé að búa til spennumynd eða gamanmynd .
En Ritchie lætur sér líklega fátt um finnast – hann ætlaði bara að búa til nútímalega og kröftuga mynd .
Þetta er fyrsta fjölskylduvæna mynd hans , ekki bönnuð börnum .
Slagsmál einkenna allar myndir hans en hér eru þau listrænni en í sígildu Ritchie-myndinni " Lock , Stock and Barrel .
" Með Chaplin í bakgrunninum Hressilegur nútímabragur birtist í valinu á Sherlock Holmes sem er leikinn af Robert Downey , þekktum fyrir leik sinn í mynd Richard Attenborough frá 1992 um Chaplin og nú síðast aðalhlutverkið í " Iron Man .
" Holmes í túlkun Downey er bæði ærslafullur og hnyttinn .
Eftir að hafa fylgst með frammistöðu Downey á blaðamannafundinum vaknar sú tilfinning með manni að annaðhvort hafi hann enn verið í Holmes-viðmótinu eða að hann hafi mótað Holmes í eigin mynd .
Um leið og Downey gekk á sviðið ásamt Ritchie , Jude Law , sem leikur Watson og Kelly Reilly sem leikur Mary konuefni Watsons , var Downey eins og sprellikarl , spaugandi í allar áttir og með látbragðsleik .
En kannski er það Chaplin sem hefur mótað Downey .
Downey er reyndar sláandi líkur hinum unga Chaplin og Chaplin-myndin gerði hann að stjörnu á sínum tíma .
Líkt og í myndinni er Jude Law jafn rólegur og það er mikill grallaragangur í Downey .
Á blaðamannafundinum hvorki datt af honum né draup , hann svaraði spurningum sem var beint til hans en andstætt Downey gerði hann ekkert til að draga að sér athyglina .
Watson í túlkun Law er jafn jarðbundinn og Downey er á lofti en um leið er hann nokkurs konar verndarengill Holmes .
Law er ekki maður sem maður tæki eftir úti á næstu krá hér í London , er reyndar einn í drjúgum hópi frægra enskra leikara sem kjósa frekar að búa í Bandaríkjunum en heimalandinu .
Skálkar og skúmaskot í London Holmes-saga Ritchie er sagan um baráttu góðs og ills .
Vondi kallinn er ekki prófessor Moriarty eins og í sögum Conan Doyles heldur Blackwood sem Mark Strong leikur mjög leikandi .
Strong er hinn fæddi illmennaleikari , sagðist á blaðamannafundinum bara hafa gaman af því , þó hann komi mjög góðlega fyrir í lifanda lífi .
Blackwood stundar svartagaldur , kemur óvinum sínum fyrir kattarnef með djöfullegum klækjum og stefnir á heimsyfirráð með efnafræðilegum tortímingarvopnum .
Rétta umhverfið um svartagaldur á 19. öld eru hvelfingar og salir og það fást vart betri húsakynni en frímúrarahöllin í útjaðri Covent Garden-hverfisins í miðborg London .
Og höllin var einmitt fundarstaður blaðamannafundarins .
Það voru þó engir skuggabaldrar sem blöstu við blaðamönnum heldur bara stóru auglýsingaspjöldin um myndina sem nú eru úti um alla London , enda myndin stórmynd og kynnt sem slík .
Launvé hallarinnar , ef einhver eru , voru þó ekki vanhelguð með blaðamannafundinum .
Höllin er vinsæll ferðamannastaður og þeir sem komu morguninn sem blaðamannafundurinn var haldinn horfðu undrandi á myndirnar af Holmes og félögum .
Auk skúmaskota borgarinnar eru senur þar sem sjálf borgin kemur ærlega í ljós .
Ritchie segist mjög ánægður með sviðsmyndirnar sem eru annars vegar myndir teknar á götum úti og í gömlum byggingum , hins vegar myndir sem renna yfir í tölvugerðar yfirlitsmyndir .
Holmes með amrískum stæl Frammi fyrir fullum sal blaðamanna sem voru orðnir ögn óþolinmóðir að vera látnir bíða eftir Ritchie , leikurum og framleiðendum myndarinnar , er Ritchie ekki margmáll .
Hann er lágvaxinn og hnellinn , ekki einn af þessum leikstjórum sem eru að rifna af gleði yfir að fá að tala um verk sín .
Það hafast ekki nema stöku setningar upp úr honum um myndina .
Hann segist hafa lesið bækurnar um Sherlock Holmes og Watson sem strákur og alltaf hafa haft skýra mynd af því hvernig Holmes væri .
Ritchie vildi gera stórmynd um Holmes þannig að enskir eiginleikar hans kæmu í ljós en jafnframt gera mynd með bandarískum krafti og yfirbragði enda er myndin gerð fyrir bandarískt fjármagn .
Myndin á að höfða til þeirra sem þekkja sögurnar en líka að geta lokkað þá , sem ekki þekkja þær , í bíósalinn .
" Ég lít á mig sem skapandi miðlara , " segir Ritchie , " til að koma á framfæri þessari tilfinningu sem ég hef fyrir Holmes , með aðstoð leikara og annarra sem koma við sögu við gerð myndarinnar .
" Ýmsir erlendu blaðamennirnir eru uppteknir af að Sherlock Holmes sé ensk erkitýpa og hvernig Ritchie líti þá á þetta enska í Holmes .
Ritchie vísar spurningunni til handritshöfundarins Lionel Wigram sem segist í raun ekki hafa hugleitt þetta mikið en það skondna sé að Doyle hafi örugglega ekki verið upptekinn af að lýsa dæmigerðum Englendingi heldur hafi Holmes orðið hinn dæmigerði Englendingur í hugum lesenda .
Gítarleikur og huggulegheit Þegar Downey er spurður hvort hann hafi ekki verið hræddur við að taka að sér að túlka svona fræga persónu sem margir hafi örugglega þegar gert sér í hugarlund hvernig eigi að vera , yppir leikarinn öxlum .
Hann sé sko ekki lengur hræddur við eitt né neitt .
Hann hafi vitað frá upphafi að í myndinni ætti að taka Holmes nýjum tökum en jafnframt vitað að hann væri í góðum höndum þar sem Ritchie væri .
Og þó hann sé bandarískur segir hann að þar sem hann hafi þegar verið valinn til að leika annan frægan Englending , Chaplin , sé greinilega eitthvað í fari hans sem henti .
Downey hefur líka á orði að sér falli vel að vinna í Englandi .
" Englendingar hafa það huggulegt , fara út að borða saman , tala saman .
Ameríkanar þurfa alltaf að vera að hamast að vinna , " segir hann .
Svo finnst honum gaman að Ritchie spilar á gítar , er alltaf með gítarinn innan seilingar við tökurnar .
" Byrjuðum við ekki bara að leika um leið og við hittumst ? " segir Jude Law þegar hann er spurður hvernig þeir Downey hafi farið að og Downey kinkar kolli .
Law kom til sögunnar á eftir Downey sem bætir við að þeir séu svo frábærir félagar á tjaldinu að nú hljóti þeir að fá tilboð um að vera saman í rómantískri gamanmynd .
Susan Downey , eiginkona Downey , er meðframleiðandi myndarinnar , var líka á blaðamannafundinum og virtist skemmta sér hið besta yfir grallaraganginum í eiginmanninum .
Madonna og kaballah Guy Ritchie er þekktur í kjaftablöðunum sem herra Madonna , eiginmaður poppsöngkonunnar , nú reyndar fyrrverandi eiginmaður .
Hann sleppur heldur ekki við að heyra minnst á hana á blaðamannafundinum .
Ritchie er spurður hvort galdratilvísanir myndarinnar og ýmis tákn séu skírskotanir til kabbalah , gyðinglegra dulfræða sem Madonna hafi mikinn áhuga á .
Ritchie nefnir ekki konu sína fyrrverandi , segir bara að galdrafræði myndarinnar séu ekki endilega innblásin af kabbalah heldur af frímúraraspeki og fleiru .
Þar með er Madonna afgreidd .
Annar blaðamaður vísar einnig til hjónabandsins með því að segja að það sé vitað að Ritchie sé auðugur maður sem þyrfti þannig séð ekkert endilega að vinna , af hverju hann sé eiginlega að gera kvikmyndir .
Greinilega ekki í fyrsta skipti sem Ritchie er spurður að þessu því einnig hér leiðir hann hjá sér að svara öðru en því að það sé einfaldlega hans vinna að gera kvikmyndir , ekkert meira um það að segja .
Eftir alla vinnuna sem Ritchie og félagar hafa lagt í að endurskapa Holmes , umhverfi hans og hugarheim gæti vel verið að Holmes-saga Ritchies væri ekki á enda með þessari einu mynd .
Án þess að gefa neitt upp um sögulok myndarinnar endar hún með þeim hætti að áhorfandinn hefur á tilfinningunni að Holmes II gæti vel komið í kjölfarið .
Ritchie gefur ekkert út á það .
Og þó .
Hann segist ekki hafa áhuga á tilboðum frá Hollywood , vill bara halda sínu striki .
Það strik gæti vel legið í átt að Holmes II. Bæði ærslabelgurinn Downey og rólegheitamaðurinn Law eru sammála um að það sé frábært að vinna með Ritchie og því ekki ólíklegt að þeir væru til í að vera aftur með .
