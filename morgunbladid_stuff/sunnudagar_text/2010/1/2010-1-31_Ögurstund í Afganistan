Það ætlar að reynast erfitt að ná árangri í Afganistan .
Hvert stórveldið á eftir öðru hefur goldið afhroð í Afganistan .
Á forsíðu þýska vikuritsins Der Spiegel í liðinni viku var landið kallað " kirkjugarður stórveldanna " .
Í blaðinu er rakin 200 ára saga ósigra utanaðkomandi afla , sem hafa ætlað að hasla sér völl í landinu .
Markmið hernámsliðsins í Afganistan eru ekki jafn hástemmd og þegar ráðist var inn í upphafi aldarinnar .
Í London var á fimmtudag haldin 65 þjóða ráðstefna um ástandið í Afganistan og snerist umræðan um það hvernig færa mætti valdið í hendur heimamanna .
Stefnt er að því að afganskar öryggissveitir taki við af vestrænum sveitum í ótilgreindum fjölda héraða í lok þessa árs eða upphafi þess næsta .
Talað var um að hafið væri nýtt skeið á leiðinni til þess að Afganar fengju sjálfir full yfirráð í Afganistan .
Ætlunin var að gerbreyta afgönsku þjóðfélagi .
Nú eru innrásaröflin að reyna að komast frá íhlutuninni án þess að fara með skottið á milli lappanna .
Endurómur frá Víetnam Á sínum tíma reyndist auðvelt að koma talibönum frá völdum , en nú hafa þeir náð sér á strik á nýjan leik .
Fyrir tæplega hálfum mánuði gerðu þeir árás á fínasta hótelið í Kabúl , tvær verslunarmiðstöðvar og nokkrar stjórnarbyggingar .
Árásarliðið var ekki fjölmennt , en engu að síður tók nokkrar klukkustundir að brjóta það á bak aftur og talibanar sýndu að þeir gætu gert árás á höfuðborgina .
Fyrir mörgum rifjaðist upp tet-árásin í Víetnam-stríðinu , sem olli straumhvörfum , þótt Bandaríkjamönnum hefði tekist hrinda henni vegna þess að þeim hafði verið sýnt fram á að þeir væru hvergi óhultir .
Á ráðstefnunni í London sagði Hillary Clinton , utanríkisráðherra Bandaríkjanna , að nú væri að byrja að fjara undan talibönum .
Slíkar yfirlýsingar minna líka á Víetnam-stríðið þegar Bandaríkjamenn sögðu ítrekað að þeir sæju ljósið fyrir enda ganganna þótt raunveruleikinn væri allt annar .
Endurtaka mistök Rússa Þótt ekki hafi mikið farið fyrir því hafa Bandaríkjamenn og Bretar rætt við Rússa og reynt að læra af reynslu þeirra í Afganistan .
Það var merkilegt að lesa um skoðanaskipti breska hershöfðingjans fyrrverandi , Eds Butlers , og uppgjafahermannsins Ruslans Astsjevs , sem á sínum tíma var í hernámsliði Rússa í Afganistan , í The Sunday Times .
Vesturveldin hefðu einfaldlega endurtekið mistök Rússa .
Rússar hefðu stutt einn hluta þjóðfélagsins gegn öðrum .
Nú gerðu bandamenn slíkt hið sama : " Þið styðjið einn hluta samfélagsins gegn öðrum .
Eftir því sem stríðið stendur lengur þeim mun meiri verður andspyrnan .
Þið verðið að átta ykkur á því að talibanarnir eru engir hryðjuverkamenn .
Þeir kunna að nota aðferðir hryðjuverkamanna , en þeir eru hluti af afgönsku þjóðinni .
Þið eruð sem sagt að berjast gegn hluta af afgönsku þjóðinni alveg eins og við .
" Nú á að reyna að breyta þessu .
Frá því að Barack Obama varð forseti Bandaríkjanna hefur verið á stefnuskránni að ná til hófsamra afla í röðum talibana , þeirra , sem til dæmis styðja ekki hryðjuverkasamtökin al-Qaeda , og fá þá til samstarfs .
Á fimmtudag var greint frá því að Kai Eide , sérlegur erindreki Sameinuðu þjóðanna í málefnum Afganistans , myndi fara á fund félaga úr uppreisnarliði talibana til að " ræða um viðræður " .
Talibanar hafa hins vegar lýst yfir því að enginn úr þeirra röðum muni ganga til liðs við bandamenn eða handbendi þeirra .
Eins og staðan er nú virðist þeim ætla að takast að gera áform bandamanna um að breyta afgönsku þjóðfélagi að engu .
Hversu lengi hernámsliðið verður í Afganistan er annað mál .
Svo virðist sem Bretar og Bandaríkjamenn sjái fyrir sér fjögur til fimm ár en Hamid Karzai talaði um tíu til fimmtán .
Mörg mistök Sagnfræðingurinn Huw Davies við King ' s College í London segir að Afganistan falli ekki undir neinar skilgreiningar vestræns hugsunarháttar .
Til dæmis sé ofbeldi snar þáttur í afganskri menningu og þeir sem skipti sér af uppgjöri tveggja aðila kalli yfir sig hatur beggja .
Bandamenn verði að átta sig á því hvenær ofbeldi beinist gegn þeim og hvenær ekki .
Sömuleiðis eigi spilling sér djúpar rætur og því sé ákaflega ólíklegt að kröfur um að Karzai berjist gegn spillingu beri árangur .
Þá vilji bandamenn breyta of miklu í afgönsku samfélagi í einu og spyrji ekki einu sinni hverju Afgönum sé mest í mun að breyta .
Karzai vill talibana til samstarfs Hamid Karzai , leiðtogi Afganistans , sagði á ráðstefnunni , sem haldin var í London á fimmtudag um ástandið í Afganistan , að eina leiðin til að binda enda á stríðið , sem hefur staðið yfir í landinu í átta ár , væri að rétta talibönum sáttahönd .
Kvaðst hann vilja halda ættflokkafund með forustumönnum þeirra , fá þá til að leggja niður vopn og taka þátt í að stjórna landinu .
Bandaríkjamenn hafa talað um að reka fleyg í lið talibana með því að fá hófsama einstaklinga í þeirra röðum til að snúa við þeim baki , en hafa ekki gengið jafn langt og Karzai gerði á fimmtudaginn .
Framkvæmd síðustu kosninga í Afganistan var gagnrýnd harkalega og Karzai , sem nýtur stuðnings Bandaríkjamanna , er veikur í sessi .
