Á síðustu dögunum fyrir jólin barst mér snotur kilja , Ég tvista til þess að gleyma , eftir Guðna Sigurðsson , undirtitill hennar er Fleyg orð úr íslenskum kvikmyndum , sem segir allt sem segja þarf um innihaldið .
Höfundur gerði sér lítið fyrir og horfði á þær um það bil 90 myndir sem eru ávöxtur gömlu góðu klisjunnar um kvikmyndavorið , byrjar reyndar á 79 af stöðinni og endar á myndum frá 2008 .
Það verður að segjast eins og er að ekki er um auðugan garð að gresja þegar kemur að bókum um íslenskar kvikmyndir , þær má sjálfsagt telja á fingrum annarrar handar .
Öll viðbót er því vel þegin og eftir að hafa flett í gegnum þessa 150 síðna bók , með þetta 4-5 tilvitnunum í íslensku bíóflóruna á hverri síðu , kemst lesandinn að því að það finnast margir snjallir húmoristar sem starfa við kvikmyndagerð .
Reyndar talsvert af fimmaurabrandara-körlum líka .
Við erum á svipuðu róli og aðrar þjóðir þegar kemur að hinum " fleygu orðum .
" Það á vel við á þessum síðustu og verstu að vitna í tilvitnun í þá ágætu og misskildu mynd Hrafns Gunnlaugssonar , Opinberun Hannesar : HANNES : " Fólk á ekki kennitöluna sína , það hefur hana bara að láni hjá ríkinu .
" Það kveikja sjálfsagt margir á þessari setningu í dag .
Ég tvista til þess að gleyma er skemmtileg til þess að grípa í , vel upp sett og læsileg .
Útgefandi er Bókaforlagið .
