Ein athyglisverðasta skáldsagan sem kom út í haust fór framhjá mörgum í jólabókaflóðinu .
Enda seldist upplagið upp , nokkrum dögum fyrir jól .
Skáldsaga Helga Ingólfssonar , Þegar kóngur kom , hefur því eflaust ratað til sinna – og þeir sem ekki hafa náð í eintak til að lesa verða líklega að bíða eftir kiljunni , sem von mun vera á síðar í vetur .
Við lestur Þegar kóngur kom kom ítrekað í hugann að þessa bók yrðu MR-ingar að lesa , nemendur sem kennarar .
Í rauninni líka þeir sem hafa áhuga á sögu Reykjavíkur – og þeir sem hafa áhuga á spennusögum .
Þetta er nefnilega nákvæmnislega unnin söguleg skáldsaga , sem hverfist í senn um sannar persónur og glæp sem á að hafa verið framinn í smábænum Reykjavík sumardag einn árið 1874 , þegar Kristján níundi steig hér á land , til að taka þátt í 1000 ára afmæli Íslandsbyggðar .
" Ég hef fengið viðbrögð úr ýmsum áttum og öll góð , þótt einstaka menn geri smávægilegar athugasemdir , " segir Helgi Ingólfsson rithöfundur og kennari , þar sem við göngum um ganga Menntaskólans í Reykjavík og stefnum á hinn sögufræga og friðlýsta hátíðasal skólans .
" Einn sagði að það væri of mikil sagnfræði í bókinni en annar að það væri of lítil sagnfræði .
Það er erfitt að gera öllum til hæfis .
" Helgi brosir og opnar dyrnar inn í salinn með stórum lykli .
Það kemur á óvart , eftir að hafa lesið um mannmargan dansleikinn sem Kristján IX hélt í þessum sal , hvað hann er í raun lítill .
Þarna eru málverk á öllum veggjum .
Fjögur af konungum , þar á meðal þeim sem hélt dansleikinn , en annars eru þetta skólamenn .
Og Jón Sigurðsson .
Þarna var þjóðfundurinn haldinn , þarna var Alþingi líka haldið í ein 34 ár .
Allnokkrir af mönnunum á virðulegum málverkunum koma við sögu í bók Helga .
" Hér getum við skoðað þá , " segir hann og gengur að málverkinu af Jóni Sigurðssyni .
" Við getum til að mynda skoðað augnlit þeirra .
" Hann rýnir í ásjónu þjóðfrelsishetjunnar .
Gengur svo að öðru verki og bendir : " Þetta er Halldór Kr. Friðriksson , sem var yfirkennari hér og ein aðalpersóna bókarinnar .
Þarna er önnur sögupersóna , " hann bendir á gagnstæðan vegg ; " Jón Þorkelsson , impressjónískt portrett sem er málað eftir ljósmynd sem var tekin um 1890 .
" Á veggjum eru ásjónur fleiri manna sem koma við sögu , til dæmis Steingrímur Thorsteinsson og Björn Gunnlaugsson .
Réttlæting fyrir Halldór Kr. Friðriksson Móritz Halldórsson er látinn segja söguna .
Hann var sonur Halldórs Kr. , sem var yfirkennari Lærða skólans , forvera Menntaskólans í Reykjavík .
Halldór var góðkunningi Fjölnismanna og sá um útgáfu tveggja síðustu árganga Fjölnis .
Hann starfaði náið með Jóni Sigurðssyni forseta og var varaformaður Hins íslenska þjóðvinafélags og bar hitann og þungann af starfi þess , þar sem formaðurinn , Jón Sigurðsson , sat í Kaupmannahöfn .
Margir kunnir einstaklingar frá þessum tíma eru í stórum hlutverkum , eins og Gestur Pálsson skáld , Jón Guðmundsson ritstjóri , Matthías Jochumsson , Jón Hjaltalín landlæknir og Jón Borgfjörð lögreglumaður .
Þá eru dregnar upp litríkar myndir af fleirum , þar á meðal Sigurði Guðmundssyni myndlistarmanni , " Sigga séní " , og utangarðsmanninum Sæfinni á sextán skóm .
Segja má að það hafi staðið Helga nærri að skrifa þessa sögu ; í 25 ár hefur hann verið sögukennari við MR. " Að mörgu leyti er þetta óður til hússins og umhverfisins , " segir hann , þegar við höfum tyllt okkur niður í miðjum hátíðasalnum .
" Sagan er líka ákveðin réttlæting fyrir Halldór Kr. Friðriksson .
Mér hefur þótt hans hlutur ekki vera metinn að verðleikum .
Á meðan Jón Sigurðsson sat í þokkalegum þægindum í Kaupmannahöfn , þá voru aðrir í þjóðfrelsisbaráttunni hér uppi á Íslandi og fengu ekki alltaf verðskuldað hrós fyrir .
" Helgi byrjaði að vinna í sögunni í nóvember árið 2006 og segist fljótlega hafa farið að viða að sér heimildum .
" Ég las eitthvað um 100 bækur af öllum toga , sem nýttust mér á mismunandi hátt .
Sjálfsævisögur manna sem voru uppi á seinni hluta 19. aldar reyndust mér vel , sögur Páls Melsteð , Finns Jónssonar , Þorvaldar Thoroddsen og ekki síst ævisaga Guðrúnar Borgfjörð , hún er ákveðinn burðarás í verkinu .
Mjög merkileg bók .
Guðrún var systir Finns og Klemensar Jónssona .
Klemens var landritari og fyrstur manna til að skrifa einhverskonar sögu Reykjavíkur .
Hann skrifaði líka minningaþætti um æsku sína í Reykjavík á þeim tíma þegar sagan mín gerist .
Ég nota Klemens á einum stað , læt hann hlaupa frá Borgfjörð lögregluþjóni að sækja Hjaltalín landlækni .
Thora Friðriksson nefnir í æviminningum sínum að hún hafi ung stúlka setið á öxlum Móritzar , bróður síns , þegar kóngur kom .
Þetta notfæri ég mér , en sviðset vitaskuld samtal þeirra , sem hefur ekki varðveist mér vitanlega .
" Helgi viðurkennir fúslega að hann sé mjög nákvæmur í allri sviðsetningu í sögunni .
" Ég vildi ekki hafa neitt í sögunni sem gæti ekki hafa gerst .
Ég lenti nokkrum sinnum í því , þegar ég var að skrifa , að staðsetja menn á vitlausum stað á ákveðnum tíma ; ég varð að breyta því .
Þetta voru allrahanda rannsóknir , til að mynda á augnlit manna .
" Þær rannsóknir tengjast sakamálinu í sögunni og Helgi fann upplýsingar til dæmis í Merkum Íslendingum og tímaritinu Andvara .
" Annars var ég snemma með síðasta kaflann fullbúinn , " segir hann .
Sá kafli fjallar um lausn málsins .
" Ég skrifaði hann á fimm dögum og breytti nánast engu .
Hitt tók allt miklum breytingum .
Upphaflega var bókin talsvert lengri en það sem ég þurrkaði út var allt hrein og klár sagnfræði .
Ég var kominn með allt of mikið af karakterum – ég gat ekki leyft mér að vera með alla íbúa bæjarins , " segir hann og brosir .
Hliðarsögurnar eru samt allnokkrar og áhugamenn um bókmenntir og sagnfræði geta fundið margt sem þeir kannast við .
Eitt af því er þjóðsagnasafnarinn Jón Árnason , sem lendir í því að finna lík í kolakjallara skólabyggingarinnar .
" Það hefur ákveðna skírskotun , " segir Helgi .
" Jón Árnason var umsjónarmaður þessa húss og bjó hér í suðurálmunni .
Hann var ákaflega vel liðinn , en um 1880 sá Alþingi samt ástæðu til þess að hrekja hann úr embætti , að undirlagi Gríms Thomsen .
Það var vegna þess að mönnum þótti Jón ekki hafa gengið að hagkvæmustu tilboðunum í kaupum á kolum fyrir skólann .
Mér þótti þess vegna sjálfsagt að tengja hann við kol og eitthvað óhreint í kjallaranum ...
Þeir sem eftir standa voru allir til Sem skáldsagnahöfundur hef ég þennan möguleika , að leika mér með fólk og atburði .
Á yfirborðinu eru sakamálið og ákveðin mannlífslýsing en ég reyni annars að draga söguna þannig upp að þeim mun betur sem menn þekkja tímabilið , þeim mun meira geta þeir séð út úr sögunni .
" – Þetta hús lyktar af sögu .
Þú notar þér kennara ákveðins tímabils og skólapilta ; hér hlýtur að vera nóg af safaríku efni fyrir sagnfræðing sem skrifar skáldsögur .
" Ég er búinn að starfa hér það lengi að ég þekki sögu hússins orðið mjög vel .
Bara þessi salur hér á sér mikla sögu .
Þetta var hátíðarsalur skólans , þetta var dansleikasalur konungs , eins og lýst er .
Auðvitað þurfti ég að fylla upp í myndina af því hvernig þessar veislur hér fóru fram , en það er til mikið myndefni frá þessum tíma sem ég nýtti mér .
Á teikningum frá konungskomunni 1874 sést til dæmis hvernig þessi salur er teiknaður mikið stærri , erlendu blaðamennirnir hafa ekki trúað því að konungurinn þyrfti að halda dansleik í svona litlu rými .
Eitt af því sem ég þurfti að takast á við í sögunni , var að láta konunginn halda reisn sinni .
Hann kemur til þessarar kotþjóðar og þarf að horfast í augu við hluti sem eru honum framandi .
En hann þarf samt að halda andlitinu , hvort sem hann ræðir við vatnsberakerlingu , bónda á Þingvöllum eða kennara .
Þá fór ég í gegnum öll blöðin sem voru gefin út hér þetta ár .
Eitt af þeim var Sæmundur fróði , sem Jón Hjaltalín gaf út .
Ég hef mikið af læknissögum úr því blaði .
Þar á meðal nefnir Hjaltalín þá tilgátu , sem hann hefur frá kanadískum lækni , að átumein í tönnum stafi af fótkulda .
Það er ótrúleg hugmynd en Hjaltalín finnst hún athyglisverð .
Hann setur fram rök sem ég læt hann draga fram í samtali við Jónassen lækni við Skotfélagshúsið .
" – Bætirðu við persónum vegna sakamálsins í sögunni ? " Þær eru sárafáar .
Vegna sakamálsins þarf ég að gera það en þær eru síðan þurrkaðar út úr sögunni .
Þeir sem eftir standa voru allir til .
Ég leita skýringa á ýmsu sem gerðist hér en er óútskýrt , eins og hvers vegna tveir sjóliðar sprengdu hendurnar af sér við Öskjuhlíð .
Það gat tengst sakamálinu .
" Að vekja áhuga og glæða líf Bækur eins og Þegar kóngur kom geta vakið áhuga lesenda á fortíðinni og sagnfræði .
" Til þess er leikurinn gerður , " segir Helgi .
" Til að vekja áhuga og glæða líf .
Að fólk skilji að þetta var veruleikinn , nokkurn veginn eins og honum er lýst í bókinni – kannski fyrir utan sakamálið , " bætir hann við og brosir .
" Þetta er veruleiki sem ég vil gera áhugaverðan og skemmtilegan .
Margt það kómískasta tengist konunginum og þeim gríðarlega stéttamun sem var í samfélaginu .
Vatnsberarnir , kamarmokararnir , kaupmennirnir , þetta fólk var allt til .
Ég stend í mikilli þakkarskuld við rithöfunda á borð við Árna Óla , Þorstein Thorarensen og Gunnar M. Magnúss .
Þeir og fleiri hafa haft mikil áhrif á mig og eiga sinn þátt í þessari bók .
" Sögur um Róm til forna og Reykjavík Helgi Ingólfsson er fæddur árið 1957 .
Hann lauk stúdentsprófi frá Menntaskólanum við Tjörnina 1977 , prófi í uppeldis- og kennslufræði 1988 og B.A.-prófi í sagnfræði og bókmenntafræði frá Háskóla Íslands árið 1994 .
Hann hefur kennt sögu , einkum fornaldarsögu og listasögu , við Menntaskólann í Reykjavík frá 1984 .
Helgi hefur sent frá sér sjö skáldsögur .
Þær fyrstu , Letrað í vindinn : samsærið ( 1994 ) og Letrað í vindinn : þúsund kossar ( 1995 ) , gerast í Rómaborg á tímum keisaraveldisins .
Fyrir þá fyrri hlaut Helgi Bókmenntaverðlaun Tómasar Guðmundssonar .
Sögusvið sagna Helga hafa verið Róm og Reykjavík , því síðustu sögurnar Andsælis á auðnuhjólinu ( 1996 ) , Blá nótt fram í rauða bítið ( 1997 ) , Þægir strákar ( 1998 ) og Lúin bein ( 2002 ) gerast allar í Reykjavík samtímans .
Það er ekki fyrr en með nýjustu sögunni , Þegar kóngur kom , sem hann stígur aftur í tímann hér á landi , til ársins 1874 , þegar haldið var upp á 1.000 ára afmæli landnáms og Kristján IX sótti landið heim , fyrstur konunga .
Kvikmyndin Jóhannes byggð á sögu Helga " Þessar skáldsögur mínar hafa verið sagnfræðilegar að hluta og hafa einnig tengst starfi mínu sem kennari , " segir Helgi .
" Mér finnst skipta mestu að ég fái að ráða sjálfur hvað ég er að skrifa og hvernig , og að gera ekki eitthvað sem allir reikna með af manni .
Ég byrjaði á að skrifa sögulegar skáldsögur og þegar fólk bjóst við því að ég héldi því áfram , þá skrifaði ég reyfara .
" – Eru skrifin þér ástríða ? " Þetta er skemmtun , það er gaman að skrifa .
Ég skrifa það sem mér finnst skemmtilegt , óháð því hvað öðrum finnst .
Ef það vill svo til að aðrir hafi gaman af sögunum , þá er það hið besta mál .
" Upp á síðkastið hafa kvikmyndahúsagestir getað upplifað á hvíta tjaldinu eina af sögum Helga , Andsælis á auðnuhjólinu , því kvikmyndin Jóhannes , með Ladda í aðalhlutverki , er gerð eftir henni .
" Ég hélt að það yrði ekkert af því að sú saga yrði kvikmynduð , þetta var þriðja eða fjórða tilraun kvikmyndagerðarmanns til að gera handrit eftir henni , " segir Helgi .
" Ég sagði því við handritshöfundinn og leikstjórann , Þorstein Gunnar Bjarnason : gjörðu svo vel og skrifaðu þitt handrit upp úr bókinni .
Fyrir vikið fæ ég ekki krónu fyrir .
En ef hann gerir framhald þá fer ég fram á eitthvað .
" Hann brosir .
– Er nokkur leið að gera kvikmynd eftir Þegar kóngur kom ? Sviðið er svo niðurnjörvað , hin sögulega rétta Reykjavík .
" Ég veit það ekki .
Annars virðist allt vera hægt með nútíma tölvutækni .
Eftir að kvikmyndin Avatar var gerð er spurning hvort það væri nokkuð svo mikil mál að endurskapa Reykjavík ársins 1874 .
Svo þekki ég nokkra menn sem gætu auðveldlega leikið sumar af aðalpersónunum .
" 