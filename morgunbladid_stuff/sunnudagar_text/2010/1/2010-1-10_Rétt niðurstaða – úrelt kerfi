Það er nauðsynlegt að hafa nokkur atriði á hreinu í þeim umræðum sem nú standa yfir um Icesave og væntanlega þjóðaratkvæðagreiðslu .
Það er mikilvægt að íslenzka þjóðin hafi síðasta orðið um þetta mál .
Þjóðin á að borga og þess vegna eðlilegt að hún fái tækifæri til að segja sína skoðun .
Hins vegar er það rangt kerfi að það sé komið undir geðþótta eins manns , forseta Íslands , hvort þjóðin fái slíkt tækifæri .
Þess vegna á nú að afnema 26. grein stjórnarskrárinnar sem talin er færa honum þetta vald og setja í þess stað ný ákvæði í stjórnarskrá um að tiltekinn fjöldi kosningabærra manna geti farið fram á slíka atkvæðagreiðslu .
Þegar forseti Íslands notfærði sér þetta ákvæði stjórnarskrárinnar fyrir fimm árum , snemma sumars 2004 , með því að vísa svonefndum fjölmiðlalögum til þjóðaratkvæðis var ekki pólitísk samstaða um að afnema 26. greinina og setja inn ný ákvæði um þjóðaratkvæði .
Nú eru miklar líkur á að víðtæk pólitísk samstaða geti orðið um að afnema þetta fráleita stjórnarskrárákvæði .
Síðustu daga og vikur hafa margvíslegar röksemdir verið færðar fram fyrir því að ekki sé heppilegt að þjóðin greiði atkvæði um Icesave .
Sagt hefur verið að það tíðkist ekki að milliríkjasamningar séu lagðir undir þjóðaratkvæði .
Þessi röksemd fellur um sjálfa sig , þegar af þeirri ástæðu , að fjölmörg ríki leggja stærstu milliríkjasamninga , eins og t.d. aðild að ESB undir þjóðaratkvæði .
Hér á Íslandi er víðtæk samstaða um , að verði gerð tillaga um aðild Íslands að ESB á grundvelli samninga þar um verði slíkt mál lagt undir þjóðaratkvæði .
Það getur verið meira álitamál , hvort leggja á mál undir þjóðaratkvæði , sem fela í sér fjárhagslegar kvaðir , sem ríkisábyrgðin vegna Icesave vissulega gerir svo og skattamál .
Í fyrra tilvikinu er um að ræða greiðslur til annarra þjóða án þess að alþjóðlegir samningar kveði á um slíkt .
Eðlilegt er að þjóðin ákveði það sjálf , hvort hún vill taka þær skuldbindingar á sig .
Það er hægt að færa sterk rök fyrir því , að þjóðin sjálf eða íbúar einstakra sveitarfélaga taki ákvarðanir um skatta .
Um það verður fjallað síðar .
Nú hafa komið upp í samfélaginu þau sjónarmið að afleiðingar þess að Icesave-samningarnir verði felldir í þjóðaratkvæðagreiðslu séu svo hrikalegar að ekki sé hægt að taka slíka áhættu .
Og athyglisvert að sjá þau sjónarmið koma upp í öllum flokkum .
Hvað felst í þessu sjónarmiði ? Í því felst að ekki sé hægt að treysta þjóðinni til að hafa vit fyrir sjálfri sér og þess vegna verði að fela fámennum hópi manna að hafa vit fyrir henni .
Þetta eru í grundvallaratriðum rök þeirra sem eiga erfitt með að sætta sig við að völdin verði færð frá flokkunum til fólksins .
Rökin gegn þessari afstöðu eru einfaldlega þau að hinn almenni kjósandi er jafn vel upplýstur eða getur verið jafn vel upplýstur um Icesave-málið og stjórnmálamennirnir og er þess vegna í jafn góðri aðstöðu og þeir til að taka skynsamlega ákvörðun .
Eftir að lögin um ríkisábyrgð vegna Icesave höfðu verið samþykkt á Alþingi og forseti ákveðið að vísa þeim til þjóðaratkvæðagreiðslu var upplýsingum um mat ríkisstjórnar á því , hvað gerast mundi ef lögin yrðu felld lekið í Ríkisútvarpið .
Hvers konar vinnubrögð eru þetta ? Hvers vegna hefur ríkisstjórnin ekki lagt þetta mat sitt á borðið á undanförnum mánuðum en látið nægja að ýja að þeim ? Var ekki hægt að treysta almenningi í landinu fyrir þessum skoðunum ráðherra ? Er þetta sú gagnsæja stjórnsýsla , sem núverandi stjórnarflokka boða ? ! Jafnframt hafa ráðherrar hent á lofti neikvæðar fréttir og hótanir erlendis frá og sagt , þegar allar umbúðir hafa verið teknar af orðum þeirra : Þarna sjáið þið .
Við höfðum rétt fyrir okkur .
Þetta er það sem gerist .
Og í krafti slíkra röksemda ætlar ríkisstjórnin að berjast fyrir sínum sjónarmiðum í þjóðaratkvæðagreiðslu .
Þetta er ljótur leikur .
Veruleikinn er auðvitað sá að þjóðaratkvæðagreiðsla á hvorn veg sem hún fellur styrkir málstað okkar Íslendinga .
Verði tillagan um ríkisábyrgð vegna Icesave samþykkt í þjóðaratkvæði er umheiminum ljóst að Íslendingar sem þjóð standa á bak við þá samninga sem nú liggja fyrir .
Verði tillagan felld fer ekki á milli mála að vígstaða stjórnvalda til þess að ná nýjum og hagstæðari samningum fyrir íslenzku þjóðina er miklu sterkari eftir en áður .
Það hefur verið fróðlegt að fylgjast með hávaðanum í útlöndum .
Brezkir og hollenzkir fjölmiðlar hrópa : Íslendingar neita að borga .
Aðrir segja : Íslendingar eru gjaldþrota .
Hvað veldur þessum hávaða hjá hinum þroskuðu lýðræðisríkjum Norður-Evrópu ? Að það hefur verið tekin ákvörðun um það á Íslandi að þjóðin sjálf taki sína ákvörðun í lýðræðislegri atkvæðagreiðslu .
Er það svo ljótt í augum þessara lýðræðisríkja að réttlæti formælingar þeirra í okkar garð ? Í grein sem Árni Helgason , nú lögfræðingur og þá blaðamaður á Morgunblaðinu , skrifaði hér í blaðið 17. júní 2004 kom fram að frá árinu 1940 til þess dags höfðu verið haldnar rúmlega 460 þjóðaratkvæðagreiðslur í Evrópu .
Þar af um 330 í Sviss .
Þá höfðu Írar gengið 27 sinnum til þjóðaratkvæðis og síðan hafa fleiri bætzt við .
Hvers vegna þessi móðursýki í löndunum í kringum okkur þótt við viljum hafa sama hátt á ? Eina manneskjan sem hefur haldið höfði í þessu uppnámi heitir Eva Joly eins og skýrt kom fram í samtali RÚV við hana sl. miðvikudagskvöld og aftur í hádegisfréttum í fyrradag .
Merkilegt hvað sú kona hefur orðið mikill mælikvarði á heilbrigða skynsemi á Íslandi .
