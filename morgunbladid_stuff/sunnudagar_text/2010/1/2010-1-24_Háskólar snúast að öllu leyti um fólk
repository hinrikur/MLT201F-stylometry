Ari Kristinn Jónsson hefur komið sér fyrir í litlu fundarherbergi með útsýni yfir Nauthólsvíkina úr nýrri byggingu Háskólans í Reykjavík .
Hann tekur við sem rektor skólans í dag , laugardag .
Ari lauk doktorsnámi í tölvunarfræði frá Stanford árið 1997 , bauðst þá vinna hjá NASA , geimferðastofnun Bandaríkjanna , og svo fór að hann vann þar í áratug .
Hugbúnaður fyrir ferð til Mars " Ég vann á rannsóknarstofu í Kísildal við að þróa hugbúnaðartækni fyrir geimferðir , " segir hann .
" Til að byrja með fékkst ég við þróun gervigreindartækni og síðan þróun hugbúnaðar sem notaði þá tækni í ýmsum verkefnum , meðal annars Mars-Roveranna Spirit og Opportunity , sem kannað hafa plánetuna í um sex ár núna .
Teymið sem ég stýrði , þróaði hugbúnað sem notaður var til að ákveða hvað bílarnir gerðu á hverjum degi á Mars .
Vísindamennirnir vildu auðvitað að bílarnir gerðu allt sem þeim dytti í hug , en ekki var hægt að koma nema ákveðnum fjölda verkefna að á hverjum degi , og flóknar reglur giltu um hvað mætti gera , hvenær og hvernig .
Við smíðuðum því hugbúnað til að styðja við þá áætlanagerð og þá ákvarðanatöku sem því fylgdi .
Allt miðaði að því að bílarnir gætu aflað eins mikilla vísindagagna og hægt var , en að öryggi þeirra væri jafnframt tryggt .
" Í rannsóknar- og þróunarvinnu sinni hefur Ari sérhæft sig í þróun gervigreindartækni .
" Gervigreind snýst um að fá tölvur og tæki til að haga sér betur í samskiptum við fólk , að vera þátttakendur frekar en tæki sem erfitt er að stjórna .
Flestir kannast við að ergja sig á tölvunni sinni því hún gerði það sem henni var sagt , ekki það sem var meint .
Gervigreind snýst þannig um að gera tölvum kleift að skilja hver markmiðin eru og hvernig hægt er að ná þeim , frekar en að fylgja blint fyrirskipunum .
Sá hluti gervigreindar sem ég hef unnið að , snýst um að gera tölvum og tækjum kleift að taka eigin ákvarðanir í flóknu umhverfi .
Það má nota þá tækni til að hjálpa fólki við ákvarðanatöku eða til að stjórna tækjum sem þurfa að taka ákvarðanir alveg sjálf .
Markmið NASA í þeim efnum er til lengri tíma að gera ómönnuðum geimförum fjarri jörðu kleift að vinna meira sjálfstætt .
" – Reynslan af þróun ákvarðanatöku í flóknu umhverfi nýtist þér kannski í rektorsstarfinu ? " Það er óhætt að segja að þessi tækniþróun hafi hjálpað til í stjórnunarstörfum mínum , en það má þá nefna að allt frá því að þátttöku minni lauk í Mars-verkefninu hef ég færst að mestu yfir í stjórnunarstörf , fyrst hjá NASA og nú í HR. Í slíkum störfum snýst allt um að geta tekið ákvarðanir þegar mikið af misgóðum gögnum liggur til grundvallar og áhrif ákvarðana eru mikil á fólk og umhverfi .
Þá er mikilvægt að geta nýtt sér upplýsingar sem best , en að taka jafnframt mið af mannlega þættinum , samskiptum við fólkið sem vinnur með manni .
Og þá verður manni stundum hugsað til þess hvernig gervigreindartæknin tekur ákvarðanir .
Þar er nefnilega mikið lagt upp úr því , að vera með skýra mynd af upplýsingum sem liggja til grundvallar og skoða mjög vel hverjar eru mögulegar afleiðingar ákvarðana .
" Þangað eigum við að stefna Ara var boðið að kenna við Háskólann í Reykjavík árið 2001 , fljótlega eftir að hann var stofnaður .
" Ég þáði það , fékk nasasjón af því sem var að gerast í skólanum og leist vel á , " segir hann .
" En ég var engan veginn á leiðinni heim .
Ég hélt þó áfram að fylgjast með uppbyggingu HR að utan , kenndi aftur við skólann árið 2004 og heimsótti starfsfólkið á sumrin þegar ég kom hingað í frí .
Það fór ekkert á milli mála að uppbyggingin var hröð og öflug , og að þetta væri áhugaverður vinnustaður , því þarna var mikill kraftur og orka , og óbilandi trú á því að góðum hlutum yrði komið í framkvæmd .
Ég þekkti því ágætlega til HR árið 2007 þegar staða forseta tölvunarfræðideildar losnaði .
Svafa Grönfeldt , rektor , og fleiri frá HR höfðu samband við mig og spurðu hvort ég hefði ekki áhuga á að skoða þetta .
Konan mín er bandarísk , þannig að það lá ekki í augum uppi að við flyttum til Íslands .
En við ákváðum að láta slag standa og fluttum heim .
Ég hef ekki séð eftir því .
Það hafa verið alger forréttindi að vinna hér og starfið hefur verið mjög skemmtilegt .
" – Þú hefur ekki séð eftir því ! ? " Það að flytja frá Bandaríkjunum og fjárfesta í húsnæði á Íslandi 2007 er viðskiptalega versta ákvörðun sem ég hef tekið , " svarar hann og hlær .
" En það þýðir ekkert að fást um það .
Þetta hefði getað gerst hvar sem er , það er margbúið að spá fyrir hruni í Kaliforníu líka og maður tekur því sem að höndum ber .
Mér finnst aðallega sorglegt að sjá þessa öflugu þjóð , sem ég er svo stoltur af , ganga í gegnum þessa erfiðleika .
En okkur mun takast það og ég er viss um að við verðum búin að ná okkur á strik mun fyrr en margir halda .
Til þess þarf þó auðvitað samstöðu og góða stjórn til að koma hlutunum í gang og standa vörð um það sem síðar verður undirstaðan að efnahagslegri uppbyggingu .
Og frá mínum sjónarhóli eru þar efst á lista menntun og nýsköpun .
Það er vel þekkt um allan heim að menntunarstig segir til um lífsgæði .
Það hefur líka margsannast að auðlindir einar eru ekki ávísun á lífsgæði þjóðar , en þar sem auðlindir og hugvit fara saman , þar sjáum við bestu lífsgæðin .
Og þangað eigum við að stefna .
" – Í hverju felst starf forseta tölvunarfræðideildar ? " Tölvunarfræðideild er sú deild sem komin er lengst í rannsóknarvirkni og varð fyrst til að fá viðurkenningu á doktorsnámi , þannig að það var mikið af góðu fólki fyrir í deildinni og gaman að vinna að áframhaldandi uppbyggingu .
Það hafði þó orðið töluverð fækkun á nemendum í kjölfarið á netbólunni sem sprakk árið 2001 , þannig að eitt af verkefnunum var að vekja athygli á því hversu hagnýt tölvunarfræði væri sem sérfræðigrein og hvaða möguleikar væru á því að laða að nemendur , samhliða því að halda áfram akademískri uppbyggingu .
Þennan tíma sat ég líka í framkvæmdastjórn skólans og kom þar að stefnumótun og uppbyggingu skólans .
En ég fór líka að vinna að öðrum verkefnum fyrir skólann í heild og hafði mikinn áhuga á því að vinna þvert á skólann .
Ég tók því að mér ýmis verkefni , einkum þau sem lutu að nýsköpun og tengslum við atvinnulíf .
Þannig var staðan á síðasta ári , þegar farið var að tala um að ég tæki mögulega við rektorsstarfinu .
Á síðustu þremur árum hefur líka mikið gerst , nú er HR orðinn öflugur rannsóknarháskóli og nemendum hefur fjölgað .
Við erum eins vel stödd fjárhagslega og mögulegt er , því reksturinn hefur verið í góðu jafnvægi þennan tíma .
Þess vegna áttum við fyrir flutningnum í nýja húsnæðið , erum skuldlaus eftir flutninginn og getum haldið rekstrinum í jafnvægi , þó með ákveðnum fórnum .
Þær fórnir hafa falist í minnkun húsnæðisins , sem lækkaði kostnað , og því fylgdi svo að starfsmenn hafa þjappað sér saman í opnum rýmum .
Starfsmenn tóku líka á sig 6% launalækkun og allur rekstrarkostnaður verið skorinn niður þar sem hægt er , án þess þó að það bitni á nemendum eða rannsóknum .
" Reksturinn í jafnvægi – Þú talar um að HR sé skuldlaus , en skólinn er þó skuldbundinn til að greiða háa leigu næstu áratugi ? " Við eigum ekki bygginguna , Fasteign á hana , og við leigjum síðan bygginguna af Fasteign , eins og við höfum leigt aðrar byggingar skólans .
Þessi bygging er auðvitað nýrri og stærri , þannig að leigukostnaður hefur hækkað talsvert .
Þó hefur , með miklu aðhaldi og mikilli vinnu , tekist að ná því að reksturinn verður í jafnvægi á þessu ári , sem er ansi gott í nýrri byggingu á þessum erfiðu tímum , þegar kostnaður er allur að aukast .
Með því að minnka bygginguna og með því að breyta leigusamningnum , þá lækkuðum við leiguna og tryggðum líka að Fasteign gæti fjármagnað hana .
En málinu lýkur ekki þar , því það er einnig erfiðara fyrir okkur núna að sækja tekjur og við það bætist niðurskurður frá ríkinu .
En þetta hefur gengið upp með því að færa allar þær fórnir sem mögulegar voru .
Við erum því á þeim stað núna að reksturinn er í jafnvægi fyrir árið 2010 , en það er ekkert svigrúm til frekari niðurskurðar .
" – Hvernig var afkoman árin 2008 og 2009 ? " Á þeim árum var afkoman jákvæð .
Þar spilar aðallega tvennt inn í .
Annars vegar sú staðreynd að grunnrekstur HR var algerlega óháður þeim verkefnum sem styrkt voru af ýmsum fyrirtækjum fram að hruni .
Hins vegar að strax var gripið til aðgerða til að lækka kostnað .
" – Hver er framtíðarsýn nýs rektors ? " Sem forseti tölvunarfræðideildar og með setu í framkvæmdastjórn á ég , ásamt samstarfsfólki , auðvitað mikið í þeirri stefnu sem HR hefur markað sér .
Það verða því engar kúvendingar ; ég mun halda áfram á sömu braut .
Áhersla verður lögð á að halda áfram akademískri uppbyggingu , styrkja þann þátt hjá starfsmönnum , í birtingum og rannsóknum .
Á sama tíma er lykilatriði að halda vel utan um gæði kennslu , þannig að nemendur fái þá bestu menntun sem völ er á , og að í því starfi nýtum við okkur nýjungar og framfarir eins og kostur er , sem og tengsl við atvinnulíf og raunveruleg verkefni .
Í nýju húsi er svo tækifæri til að efla til muna þverfagleg tengsl innan skólans , þar sem öll starfsemin er á einum stað og við getum því unnið að þverfaglegu námi og rannsóknum .
Þetta skiptir gríðarlegu máli , því reynsla mín hefur verið sú , sérstaklega hjá NASA , en líka hér hjá HR , að dýrmætasta fólkið hefur öfluga sérfræðiþekkingu á sínu sviði en getur svo líka unnið með fólki og lagt sitt af mörkum á öðrum sviðum .
" – Ég hef heyrt að þú sért jákvæður að eðlisfari ? " Mér hefur verið sagt að ég sé óhæfur í stjórnunarstörf , af því að ég sé heiðarlegur og bjartsýnn ! " segir hann og hlær .
" En það er mér eðlislægt og hefur reynst mér mjög vel .
" – Hvað sérðu fyrir þér varðandi þróun námsframboðs ? " Megináhersla verður lögð á að efla okkur á þeim sviðum þar sem við störfum nú þegar .
Við munum því áfram einbeita okkur að lykilsviðum fyrir atvinnulífið , það er tækni , viðskiptum , lögum , og mannlega þættinum .
Við ætlum okkur því ekki að bæta við sviðum , heldur að styrkja okkur á þeim sem fyrir eru og gera enn betur í að mennta fólk fyrir atvinnulífið , nýsköpun og rannsóknir .
" Hagsmunir mega ekki skarast – Þér verður tíðrætt um samstarf við atvinnulífið ; skapast þá ekki hætta á hagsmunaárekstrum ? " Það þarf að gæta þess vel að hagsmunir skarist ekki , en háskólar eiga að gegna veigamiklu hlutverki í nýsköpun og atvinnulífi og gera það víðast hvar , sér í lagi þar sem háskólar eru bestir í heiminum , svo sem í MIT og Stanford í Bandaríkjunum .
Og mikilvægt er að útskrifaðir nemendur hafi þá þekkingu sem nauðsynleg er í atvinnulífinu .
Það þýðir hinsvegar ekki að háskólanám sé þjálfun fyrir ákveðna vinnu , frekar að nemendur fái undirstöðuþekkingu sem síðan má byggja á .
Það sjá allir að þessir hagsmunir eru sameiginlegir , að gæði námsins séu lykilatriði , bæði fyrir skólann og atvinnulífið .
Í rannsóknum hafa háskólar svo að minnsta kosti tvíþættu hlutverki að gegna , annars vegar að vinna að nýsköpun , þannig að rannsóknir og niðurstöður þeirra kvíslist út í atvinnulífið sem nýjar vörur , nýjar hugmyndir og ný fyrirtæki .
En á sama tíma eiga háskólar að vinna að því að kalla fram spurningar , úrlausnarefni og rannsóknarverkefni úr atvinnulífinu , skila lausnum , hugmyndum , nýjum vörum af sér , og um leið öðlast góða þekkingu á atvinnulífinu , þannig að til verði hringrás þar sem upplýsingar flæða milli háskóla og atvinnulífs , til hagsbóta fyrir þjóðfélagið .
Síðan má segja að nákvæmlega það sama gildi um samfélagið í heild sinni .
Þar gegna háskólar sama hlutverki , að takast á við spurningar , úrlausnarefni og fleira sem hefur samfélagslega þýðingu , skila af sér niðurstöðum og mynda þannig hringrás þekkingar í samfélaginu .
Það hlutverk er ekki síður mikilvægt .
" – En hagsmunir atvinnulífs og samfélags geta stangast á ? " Já , þarna er ljóslega möguleiki á hagsmunaárekstrum .
Þess vegna er gríðarlega mikilvægt , þegar kemur að þátttöku háskóla í samfélagsumræðu , að háskólar skili af sér vísindalegum og faglegum niðurstöðum sem eru óháðar hagsmunum .
Þátttaka háskóla í umræðunni felst í því að vera óháður aðili sem greint getur gögn og skilað af sér vísindalegum niðurstöðum .
Það er svo samfélags og atvinnulífs að vinna úr því .
" – Hefur þér fundist vanta upp á það ? " Já , háskólar eiga að vera miklu virkari í samfélagsumræðu , en út frá þeim forsendum sem ég nefndi áður , að þeir séu óháður aðili sem skilar upplýsingum sem fólk getur treyst , hvorum megin sem það situr við borðið .
" – Vegna tengsla við atvinnulífið hefur HR verið gagnrýndur og jafnvel kallaður " útrásarháskólinn " .
Beið orðspor skólans hnekki að þínum dómi ? " Ég hef heyrt þessa gagnrýni og það er ýmislegt sem hægt er að gera betur í háskólum landsins .
" segir Ari .
" En það er rangt að benda á HR sem einhvern útrásarsökudólg .
Staðreyndin er sú að HR menntaði fæsta af þeim sem unnu í viðskiptum á þeim tíma .
Og að því er varðar samstarf við atvinnulíf , þá voru flestir háskólar í samstarfi við fyrirtæki og það er reyndar mjög eðlilegt , hvort sem það er á góðum tímum eða slæmum , að háskólar vinni með fyrirtækjum .
Lykilspurningin er sú , hvort hagsmunir fyrirtækja hafi haft áhrif á starfsemi háskólanna .
Ég er sannfærður um að svo hafi ekki verið , hvorki hér né annars staðar .
Sá þáttur þar sem allir háskólarnir brugðust lýtur að þátttöku í umræðunni .
Óskandi hefði verið að þær raddir , og þær upplýsingar sem kannski lágu fyrir , hefðu komið betur fram á meðan tími var til stefnu til að bregðast við því sem var að gerast .
Og við munum öll læra af því í háskólasamfélaginu á Íslandi .
" Fjöldi háskóla ekkert atriði – Nú er mikið rætt um sameiningar og samstarf háskóla ? " Ég hef mikinn á hug á að efla samvinnu innanlands og þá sér í lagi samvinnu háskólanna .
Ég held að í því felist mikil tækifæri fyrir Ísland að háskólanir vinni betur saman , nýti krafta sína sem best .
Annars vegar þekkjum við að í kreppu er nauðsynlegt að standa vörð um menntun og nýsköpun og háskólar á Íslandi gera það best með því að snúa bökum saman og vinna að því með stjórnvöldum að standa vörð um þennan mikilvæga málaflokk .
Svo er Ísland lítið land og við getum náð miklu lengra á alþjóðlegum vettvangi , hvað varðar menntun , nýsköpun og tækni , með því að standa saman út á við .
Við eflum til dæmis möguleika okkur á að fá rannsóknarfé til Íslands með samvinnu háskóla og rannsóknarstofnana .
" – Ertu að tala fyrir sameiningu ? " Nei , ekki sameiningu .
Ég held að fjöldi háskóla sé í raun ekkert aðalatriði , þó svo að sumt fólk hafi einblínt á fjölda háskóla á Íslandi og viljað sameina þá , bara með það fyrir augum að lækka þessa tölu .
Raunverulega spurningin er hvaða hlutverki hver háskóli gegnir í samfélaginu og svo fremi sem háskóli sinnir mikilvægu hlutverki vel , þá er rétt að styðja hann og efla .
Lykilatriðin eru að staðinn sé vörður um menntun og nýsköpun á Íslandi , og að til séu valkostir , bæði fyrir nemendur og vísindamenn .
" – Mun krafturinn sem þú talaðir um flytjast með HR í Nauthólsvíkina ? " HR er alveg einstakur háskóli og sjálfur ætlaði ég ekki í hefðbundið háskólastarf á ferlinum , en ég smitaðist af þeim eldmóði sem skapast hefur í HR og við þurfum að varðveita hann , bæði á nýjum stað , og svo auðvitað eftir því sem skólinn stækkar .
Háskólar snúast um fólk .
Byggingar og önnur aðstaða er umgjörðin sem styður við fólkið , þannig að lykillinn að góðum og öflugum háskóla , þar sem gott er að vera , er að hafa rétta fólkið .
Við búum að því í HR að hafa geysilega öflugt og samheldið starfslið innan skólans og það er nauðsynlegt að varðveita það .
Ég held að nýja byggingin gefi okkur í raun mikið tækifæri til að efla það enn frekar , að ná saman sem einn háskóli , því þetta er í fyrsta skipti sem allur skólinn er á einum stað .
Það er því mikið tilhlökkunarefni að fá tækifæri til að gera skólann að enn betri heild og gefa fólki tækifæri til að vinna betur saman .
Ég hlakka mikið til þess þegar við verðum öllum komin hingað í Nauthólsvíkina í sumar .
" – Ætlarðu þá í sjósund ? " Það er búið að skora á mig á opinberum vettvangi að taka upp sjósund , " segir Ari og hlær .
" Ég veit ekki hvað ég get forðast það lengi , það hljómar mjög óskynsamlega í mín eyru .
En margir sem ég treysti bera því vel söguna og ég væri ekki vísindamaður ef ég væri ekki til í að prófa þetta .
Þannig að já , ég mun taka áskoruninni að prófa þetta .
Eftir fyrstu tilraun mun ég svo taka afstöðu til þess hvort þetta verður viðvarandi ástundun .
" – Hvenær ætlarðu að þreyta sundið ? " Í sumar ! " 