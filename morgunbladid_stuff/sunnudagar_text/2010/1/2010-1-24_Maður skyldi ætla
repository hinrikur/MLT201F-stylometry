Hvað skyldi endurspeglast í fjölda þeirra stofnana , samtaka , ráðstefna , tímarita og blaðagreina sem láta sig varða íslenska tungu ? Ætli fjöldinn sé til marks um þann metnað sem Íslendingar leggja í móðurmálið og rækt við íslenska tungu ? Eða ætli það séu áhyggjur yfir því að íslenska sé ekki " til alls " eftir allt saman , að hún standi höllum fæti ? Og hvar væri íslensk tunga stödd ef ábyrgðarfullur hópur þjóðarinnar stæði ekki vörð ? Við höfum Stofnun Árna Magnússonar í íslenskum fræðum , málnefnd , Íslenska málfræðifélagið , Samtök móðurmálskennara , tímaritin Íslenskt mál , Skímu , Hrafnaþing , aðalnámskrá í íslensku , íslenska málstefnu , dag íslenskrar tungu , Tungutak , málfarsráðunauta , Málræktarklúbb , mannanafnanefnd , málræktarþing – og er þó ekki allt upp talið .
Miðað við þennan vígalega her málfarssinna skyldi maður ætla að íslensk tunga stæði vel að vígi , að minnkandi áhugi á lestri væri vandamál annarra þjóða en okkar Íslendinga , hinnar miklu " bókaþjóðar " , að við legðum sérstakan metnað í að vanda mál okkar svona dagsdaglega .
Maður skyldi nefnilega ætla að staða íslenskrar tungu , fjöreggsins okkar , þyrfti ekki að vera stórt áhyggjuefni einmitt núna .
Að það efnahagslega hrun sem við blasir og klingir í eyrum okkar daginn út og inn hefði kannski kennt þjóðinni að meta þau verðmæti sem standa óhögguð þó að lánalínur banka lokist og einhverjar ávísanir á peninga sem aldrei voru til fuðri upp .
Að metnaður okkar vegna tungumálsins endurspeglaðist m.a. í góðum undirbúningi verðandi kennara sem fræða eiga upp æsku landsins , framtíðarvon okkar .
Að kennslustundir sem æskan fær í móðurmálinu væru síst færri hér en hjá öðrum Norðurlandaþjóðum .
Að metnaðurinn fælist ekki bara í að tala fallega á tyllidögum , fjálglega í hátíðaræðum og gefa út skínandi glansbæklinga um gildi tungumálsins og mikilvægi .
Maður skyldi ætla að hver og ein einasta menntastofnun hefði málstefnu , að áhersla væri lögð á að hafa notendaviðmót í tölvum íslenskt og að kennslustundum í íslensku færi heldur fjölgandi en fækkandi .
Að kennaranemar fengju æ fleiri kennslustundir í kennslu móðurmálsins eftir því sem kliður enskunnar eykst í fjölmiðlum og á Netinu og áhugi á bóklestri dvínar .
Að metnaður væri lagður í að gera þá sem hæfasta á því sviði .
Að ekki væri látið duga að kennsla og umönnun barna á leikskólum fari " að mestu " fram á íslensku .
Maður hefði haldið að við stæðum okkur síst verr en nágrannaþjóðirnar á þessu sviði .
En sú er því miður ekki raunin .
Það kemur m.a. fram í nýrri Íslenskri málstefnu sem gefin var út á síðasta ári .
Metnaðarfullt plagg eins og svo mörg önnur en ekki beint lýsing á metnaðarfullu starfi íslenskri tungu í hag .
Það sést t.d. á því að við verjum aðeins 16% kennslustunda í móðurmálskennslu meðan Svíar verja 22% og Danir 26% .
Athygli vekur einnig hve litla kennslu kennaranemar virðast fá í íslensku , a.m.k. þeir sem ekki eru á íslenskukjörsviði .
Ljóst er af lestri Málstefnunnar að við stöndum nágrannaþjóðum okkar langt að baki á þessu sviði .
Áhugavert væri að kanna hve margar stofnanir , ráðstefnur og tímarit á Norðurlöndunum snúast um tungumál þjóðanna – og hvar við stöndum í þeim samanburði miðað við höfðatöluna okkar sívinsælu .
Þess ber að geta að lokum að Íslensk málnefnd setur fram mörg góð markmið í plagginu en til þess að þau nái fram að ganga dugar líklega ekkert minna en hugarfarsbreyting .
