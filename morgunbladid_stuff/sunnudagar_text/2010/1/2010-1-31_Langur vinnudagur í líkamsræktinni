04:45 Þá vakna ég en " snooza " til fimm .
Ég byrja að vinna klukkan sex flesta daga og ég tek mér langan tíma í að fá mér morgunmat og eyði smátíma með sjálfum mér .
Ég fæ mér hollan og góðan morgunverð , ommelettu og hafragraut með möndlum og hnetum út í .
Þetta er allt vigtað og mælt , fæ mér fjögur egg , 48 grömm af haframjöli og 48 möndlur .
05:45 Legg af stað í vinnuna .
Ég er aðallega crossfit-þjálfari þótt ég sé líka einkaþjálfari .
Mestur tími dagsins fer í hópaþjálfun í crossfit-kerfinu hjá World Class á Seltjarnarnesi .
06:00 Fyrstu tímarnir í crossfit hefjast .
Ég er yfirleitt að þjálfa í tvo tíma , frá klukkan sex til átta , en svo er ég með einkaþjálfun frá hálfníu til tólf .
Svo er crossfit í hádeginu .
Ég er með á bilinu sex til átta kúnna í einkaþjálfun en um 200 manns í crossfit .
13:00 Ég er yfirleitt í pásu eftir hádegistímann og til klukkan fimm .
Þá fer ég í tölvuna og skrifa niður lyftingaprógrömm , bý til æfingar , fer yfir mælingar og les alls konar greinar .
Maður er alltaf að fræðast og læra eitthvað nýtt .
Ég les greinar í næringarfræði , um hreyfingu eða annað sem ég tengi við þjálfunina .
17:00 Byrja aftur með crossfit .
Það er alveg til að verða níu á kvöldin .
Crossfit hefur slegið í gegn enda mikil kynningarvinna sem liggur að baki .
Það er orðið ársgamalt hér á landi og flestir vita nú hvað það er , enda mjög skemmtilegt og komið til að vera .
21:00 Þá kem ég heim en það eru lengstu dagarnir .
Oft er ég búinn klukkan sjö og stundum klukkan átta .
Þá sest maður aðeins við tölvuna , fær sér smásnarl og svarar einhverjum tölvupósti , skipuleggur næsta dag og fer svo upp í rúm með góða bók .
22:30 Fer upp í rúm en ég reyni að fara snemma að sofa .
