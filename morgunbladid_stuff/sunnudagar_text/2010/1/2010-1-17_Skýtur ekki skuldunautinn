Þangað til Ólafur Ragnar Grímsson , forseti Íslands , synjaði Icesave-lögunum staðfestingar var afstaða Hollendinga til málsins einföld : Íslendingar áttu skilyrðislaust að borga .
Eftir inngrip forsetans hefur umræðan um málið galopnast ytra og menn gera sér nú grein fyrir því að það er ekki svona einfalt .
Enda þótt Hollendingar séu ennþá þess sinnis að Íslendingum beri að greiða peningana til baka átta þeir sig nú á því að þeir verði ekki sóttir með offorsi og látum .
Ekki sé drengilegt að sparka í liggjandi þjóð .
Þetta er tilfinning Orra Steinarssonar arkitekts , sem búsettur hefur verið í Hollandi í tvo áratugi , en hann hefur fylgst grannt með Icesave-umræðunni ytra allt frá því málið kom fyrst upp .
Orri segir Hollendinga ekki hafa farið varhluta af hinu alþjóðlega fjármálahruni .
Bankar hafi lent í vandræðum þar eins og annars staðar .
" Þegar stjórnvöld komu tveimur stórum bönkum til bjargar fékk Wouter Bos fjármálaráðherra mikið þverpólitískt lof heimafyrir .
Skilaboðin þóttu skýr .
Verið var að slökkva elda , " segir Orri .
" Skömmu síðar kom Icesave-skellurinn og þá var Bos ekkert að tvínóna við hlutina heldur greiddi sparifjáreigendum út umfram það sem alþjóðalög gera ráð fyrir .
Það mæltist líka vel fyrir .
" Eftir það segir Orri Icesave ekki hafa verið stórmál í hollenskri þjóðfélagsumræðu .
Það hafi annað veifið skotið upp kollinum í fjölmiðlum , menn velt fyrir sér hvar peningarnir væru staddir og hvenær Íslendingar myndu borga .
Enginn missti svefn út af Icesave .
Síðan synjaði forseti Íslands lögunum staðfestingar .
Þá fór umræðan á flug í Hollandi .
" Mér leist ekkert á blikuna í fyrstu , viðbrögðin voru svo hörð , " upplýsir Orri .
" Fyrsta tilfinningin var sú að Íslendingum væri öllum lokið og fólksflótti frá landinu hæfist fyrir alvöru .
Ég var verulega áhyggjufullur .
" Svo settist rykið .
" Tónninn í umræðunni breyttist skyndilega hér í Hollandi .
Ýmsir málsmetandi menn , blaðamenn , fræðimenn og fleiri , skrifuðu greinar í blöð þar sem samúð með málstað Íslendinga skein í gegn .
Það var alveg nýtt .
" Orri segir suma raunar hafa skotið yfir markið í vorkunnsemi sinni .
" Það var nýlendutónn í sumum þessum skrifum , menn lögðu til að Hollendingar yrðu að hafa samúð með þessu þriðja heims ríki og hjálpa því í stað þess að valta yfir það .
Það var fullmikið af því góða .
" Vandanum velt yfir á skattgreiðendur í Hollandi ? Orri segir önnur skrif hafa verið innihaldsríkari .
" Menn bentu á að óskynsamlegt væri að hola Ísland að innan .
Þá fengju Hollendingar peningana sína aldrei til baka .
Það hefur aldrei þótt viturlegt í viðskiptum að skjóta skuldunauta sína .
" Að sögn Orra snýst umræðan í Hollandi nú í auknum mæli um það hvort ríkisstjórnin hafi gert mistök þegar hún endurgreiddi sparifjáreigendunum peningana sína .
" Nú spyrja menn hvort ríkisstjórnin hafi með þeirri ákvörðun sinni velt vandanum yfir á okkur , skattgreiðendur í Hollandi , og við komum á endanum til með að borga brúsann .
Búið er að bæta sparifjáreigendum skaðann en eftir stendur að einhver þarf að borga .
" Enginn var neyddur til að leggja sparifé sitt inn á Icesave og Orri segir það sjónarmið vissulega hafa komið upp í umræðunni í Hollandi að menn verði einfaldlega að taka afleiðingum gjörða sinna og sætta sig við tap .
" Öllum viðskiptum fylgir áhætta .
Líka bankaviðskiptum .
Nú er spurt hvers vegna menn skiptu ekki frekar við rótgróna hollenska banka en glænýjan íslenskan netbanka .
Lá ekki í augum uppi að það væri öruggara ? Á móti kemur að það er mannlegt að fara þangað sem vextirnir eru hagstæðastir .
" Að dómi Orra er Icesave-málið loksins komið í eðlilegt samhengi í Hollandi .
Þökk sé Ólafi Ragnari Grímssyni .
" Áður en hann neitaði að skrifa undir lögin gat ég ekki séð að nokkur maður hefði gert tilraun til að koma málstað Íslands á framfæri hérna í Hollandi og setja Icesave í rétt samhengi .
Eitthvað var haft eftir Steingrími J. Sigfússyni meðan lokaumræður um lögin stóðu yfir á Alþingi en það sneri ekki að grundvallarþáttum málsins .
Íslendingar léku við Hollendinga í knattspyrnu hérna í Rotterdam skömmu eftir að Icesave-málið kom upp .
Hollendingar unnu leikinn en í stúkunni voru stuðningsmenn íslenska liðsins með spjald með áletruninni : " En við erum með peningana ykkar ! " Lengi vel voru þetta einu skilaboðin frá íslensku þjóðinni .
" Enda þótt andinn í umræðunni hafi breyst og Hollendingar sýni málstað Íslands nú meiri skilning en áður er Orri ekki í vafa um að þeir muni áfram sækja það stíft að Íslendingar borgi skuld sína .
" Munurinn er sá að nú hafa þeir gert sér grein fyrir því að málið er flóknara en það leit út fyrir að vera .
Það þjónar engum tilgangi að setja þumalskrúfur á Íslendinga .
Það tapa allir á því .
Nú gefst mönnum tóm til að velta vöngum , það er t.d. athyglisvert hversu lítið hefur heyrst í Wouter Bos síðustu daga .
Hvert verður næsta útspil úr þeim herbúðum ? " Örlagaríkur kross Þegar Orri Steinarsson var unglingur langaði hann að fara utan sem skiptinemi í eitt ár .
Í stað þess að merkja við Bandaríkin , eins og tískan var , setti hann krossinn við fimm Evrópuríki sem hann gat hugsað sér að fara til .
Holland kom upp úr hattinum .
Orri kunni vel við sig í landinu og hélt þangað aftur í nám í arkitektúr og skipulagsfræðum að loknu stúdentsprófi hér heima .
" Ég er búinn að vera hérna síðan , á tuttugu ára dvalarafmæli á þessu ári .
Þetta var örlagaríkur kross , " segir Orri hlæjandi .
Í dag er hann með tvöfalt ríkisfang .
Orri býr í Rotterdam , er kvæntur hollenskri konu , Evu Ligthart og eiga þau tvö börn Ísey og Nóa .
Hann segir gott að búa í Hollandi , þjóðfélagið sé opið og umburðarlynt .
Þá spilli það ekki fyrir að landið sé mikill suðupottur á sviði arkitektúrs og skipulagsfræða .
Icesave snertir Orra frá ýmsum hliðum .
Þrír vinnufélagar hans á teiknistofunni De Zwarte Hond áttu sparifé á þeim reikningum og nágranni hans vinnur hjá sveitarfélagi sem tapaði tólf milljónum evra á viðskiptum við Landsbankann .
Orri segir engum blöðum um það að fletta að ímynd Íslands hafi beðið hnekki í Hollandi í kjölfar Icesave-deilunnar og bankahrunsins í heild .
" Áður þótti fínt að vera Íslendingur í Hollandi .
Ísland var einn af miðpunktum Evrópu .
Nú hefur ímyndin tekið á sig aðra og neikvæðari mynd .
Mín tilfinning er samt sú að við komum til með að rétta úr kútnum enda er neikvæðnin fyrst og fremst viðskiptalegs eðlis .
Sem betur fer hafa listamenn eins og Sigur Rós , Múm og Mugison komið landinu veglega á kortið í Hollandi og sú ímynd er enn mjög jákvæð .
Það er stórlega vanmetið hversu mikil áhrif ungt listafólk hefur á ímynd landsins .
" 