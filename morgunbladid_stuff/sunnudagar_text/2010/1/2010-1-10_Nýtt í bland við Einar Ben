Fyrir tæpum tuttugu árum keyptu hjónin Páll V. Bjarnason og Sigríður Harðardóttir húsið Þrúðvang við Laufásveg .
Húsið var byggt af Margréti Zoëga , tengdamóður skáldsins Einars Benediktssonar sem bjó þar um skeið á þriðja áratug síðustu aldar en síðan hefur húsið m.a. verið í eigu stórkaupmanns , banka og skóla .
Til að heiðra frægasta íbúa hússins hafa Páll og Sigríður keypt sófasett , teborð og borðstofustóla og fengið gefins flygil , sem allt var áður í eigu Einars .
Má því segja að munirnir séu aftur komnir til síns heima .
Hafði haft augastað á flyglinum í 15 ár " Við fréttum af sófasettinu , teborðinu og borðstofustólunum til sölu í antíkbúð hér í bænum og ákváðum að skella okkur á það , því að öllum líkindum er þetta sófasett sem hefur verið hérna áður , " segir Páll en stólarnir og sófinn eru með upprunalega áklæðinu .
Hann ákvað að grennslast fyrir um uppruna sófasettsins og komst að því að það var framleitt í Kaupmannahöfn milli 1910 og 1920 .
Í flyglinum fannst svo miði með nafni verslunar í London og raðnúmeri og með þær upplýsingar í höndum komst Páll að því að hljóðfærið var framleitt milli 1912 og 1914 , en Einar var víðförull maður .
" Ég var búinn að hafa augastað á þessum flygli í 15 ár þegar ég loksins náði í hann .
Það er til gömul mynd af Einari og fjölskyldunni sem var tekin hér í stofunni þar sem flygillinn er í baksýn .
Sérfræðingur hefur staðfest að þetta sé sami flygillinn .
Hann er kominn aftur á sinn stað en er að vísu ekki í sama horninu í stofunni .
Dánarbú Andrésar Andréssonar klæðskera hafði gefið Óháða söfnuðinum flygilinn en Andrés var einn af stofnendum safnaðarins .
Flygillinn var notaður sem æfingarhljóðfæri í mörg ár í safnaðarheimilinu en fyrir tveimur árum var ákveðið að skipta honum út og kaupa nýjan .
Þá fékk ég loksins flygilinn en umgjörðin um hann var í mjög slæmu ástandi .
Ég lét gera upp kassann á honum og nóturnar en verkið var í lagi .
Kristinn Gunnarsson , húsgagnasmiður á verkstæðinu í Árbæjarsafni , gerði flygilinn listilega vel upp fyrir okkur og hann kom svo hingað í fyrrasumar .
" Tilvísanir í kristni og goðafræði Athygli vekur að yfir dyrunum í stofunum í Þrúðvangi eru útskornar rismyndir og eru hurðirnar einnig listilega útskornar .
Þá er rismynd öðrum megin yfir dyrunum milli stofanna tveggja en rismyndin sem var hinum megin er glötuð , sem og útskornar rennihurðir sem eitt sinn lokuðu milli stofanna .
" Þetta eru myndir eftir Ríkarð Jónsson útskurðarmeistara sem hann skar út þegar hann var ungur maður , nýkominn úr námi hjá Stefáni Eiríkssyni myndskera .
Margrét Zoëga tók hann og Gunnlaug Blöndal listmálara upp á sína arma , en hann hafði lært útskurð með Ríkarði .
Útskurðurinn er dálítið sérkennilegur að því leyti að á einni rismyndinni er tilvitnun úr Biblíunni en á hinum tveimur er vísað í norrænu goðafræðina .
Hér stangast því á kristni og heiðni , " segir Páll .
Á kristsmyndinni má sjá merkinguna IHS sem er vísun í fyrstu þrjá stafina í nafni Jesú á grísku og umhverfis merkinguna er skorið út í höfðaletri , sem Ríkarður hannaði sjálfur : " Ef að drottinn ekki byggir húsið , erfiða smiðirnir til einskis , " en " byggir " þýðir þarna " býr í " .
Á rismyndinni milli stofanna má sjá mynd úr Rígsþulu sem sýnir Heimdall í heimsókn hjá Afa og Ömmu og á þriðju myndinnni má sjá þrjár valkyrjur , Hildi , Þrúði og Hlökk , sem ganga um beina í Valhöll , en þeirra er getið í Grímnismálum .
Nýtt í bland við klassískt Páll er arkitekt og sérhæfir sig í að gera upp gömul hús .
Hann vann m.a. við endurbyggingu Iðnós og er nú að hanna endurbyggingu Laugavegar 6 .
" Mér hefur alltaf fundist áhugavert að taka gamla hluti og halda upp á þá og blanda nýrri hönnun inn í það .
Mér finnst það gefa umhverfinu mjög mikið gildi , frekar en að vera með allt í nýtt eða allt gamalt .
Ég er með Bang & Olufsen tæki sem þykja kannski antík í dag en voru það ekki þegar ég keypti þau .
Svo blandar maður inn í lömpum og stólum , ég er með nýjan sófa og við hann eru stólar sem voru hannaðir á 7. áratugnum og svo auðvitað sófasett Einars Ben , flygillinn og ýmislegt gamalt .
Hér er ýmsu blandað saman .
Svo er þetta allt sett inn í næstum 100 ára gamalt hús .
" Í eigu auðugra fjölskyldna og skóla Margrét Zoëga , tengdamóðir Einars Benediktssonar , lét reisa Þrúðvang við Laufásveg á árunum 1918-19 , en Þrúðvangur er nafn á ríki Þórs í goðafræðinni .
Þremur árum áður brann Hótel Reykjavík , sem Margrét átti og rak , í brunanum mikla en þar brunnu 11 hús til kaldra kola .
Að sögn Páls var dálítið einkennilegt að hún skyldi byggja jafnveglegt hús og Þrúðvangur er þar sem hún var orðin hálfsjötug og ekkja .
" Mig grunar að hún hafi verið að fjárfesta með tryggingafé eftir brunann , " segir Páll .
Eftir brunann bjó Margrét m.a. hjá Einari og Valgerði dóttur sinni í Höfða í eitt ár .
" Skrautið hér og húsakynnin minna á Höfða að mörgu leyti , því þar eru rismyndir , að vísu með allt öðrum hætti , og útskornar hurðir .
Mig grunar að Margrét hafi orðið fyrir áhrifum af því þegar hún byggði húsið , hún vildi gera það dálítið " grand " .
" Árið 1921 fluttu Einar og fjölskylda til Margrétar á Laufásveginn og bjuggu þar til ársins 1927 þegar Margrét sagði þeim upp leigunni .
Árið eftir seldi Margrét húsið Kjartani Gunnlaugssyni stórkaupmanni sem bjó þar ásamt fjölskyldu sinni í rúm tuttugu ár eða þangað til Tónlistarfélagið keypti húsið .
Tónlistarskóli Reykjavíkur var til húsa í Þrúðvangi í 10 ár og þar var kennt á fjölmörg hljóðfæri í öllum herbergum .
" Margir tónlistarmenn eiga minningar héðan , " segir Páll .
Því næst eignaðist Framkvæmdabankinn húsið og ætlaði sér að rífa það og nokkur nærliggjandi hús og byggja stórhýsi yfir starfsemi sína .
Ekkert varð úr þeim áformum og árið 1962 var húsið leigt Menntaskólanum í Reykjavík .
Þar fór fram kennsla til ársins 1990 þegar Páll og Sigríður keyptu húsið og gerðu það upp .
" Í húsinu voru 5-7 kennslustofur þannig að það má gera ráð fyrir að hér hafi verið upp undir 180 manns í einu í kennslu .
Eftir 40 ára skólahald var húsið þar af leiðandi gatslitið þegar við tókum við því .
Við þurftum að gera mjög róttækar endurbætur á því áður en við gátum flutt inn og höfum smátt og smátt gert hitt og þetta til að bæta húsið .
Þetta var hálfgerð forvörn sem við unnum hérna með þessi menningarverðmæti .
" 