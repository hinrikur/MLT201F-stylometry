Safn helgað minningu skáldjöfursins Leo Tostojs ( 1828-1910 ) hefur verið enduropnað í þorpi í hinni stríðshrjáðu Tsjetsjníu í Norður-Kákasus .
Tolstoj bjó þar á sjötta áratug 19. aldar , þegar hann var að mótast sem rithöfundur .
Hann skrifaði þar meðal annars rómaðar bernskuminningar sínar , og varaði jafnframt við hugmyndum Rússa í þá veru að móta menningu og lífsstíl íbúanna að rússneskum siðum .
Tolstoj , sem margir álíta einn mesta rithöfund Evrópu , er í miklum metum í Tsjetsjníu .
Í raun er safnið , sem helgað er minningu hans , eina safn Tsjetsjníu sem aldrei var lokað meðan á grimmilegum átökum heimamanna og Rússa stóð á liðnum árum .
Safnið er í þorpinu Starogladovskaya og var það endurvígt nú í desember eftir miklar breytingar , sem Ramzan A. Kadyrov , forseti lýðveldisins kostaði að miklu leyti sjálfur .
Breytingarnar og uppsetningin í safninu voru unnar í samvinnu við Vladimir Tolstoj , langafabarn höfundarins , sem stýrir safni um höfundinn á hinu fræga óðali fjölskyldunnar Yasnaya Polyana .
Í samtali við The New York Times segir Vladimir Tolstoj að safnið í Yasnaya Polyana leggi safninu í Tsjetsjníu til afrit af skjölum og handritum sem tengjast dvöl og skrifum rithöfundarins á þessum árum .
" Fólkið í Tsjetsjníu telur hann hafa skrifað á sannari hátt um atburði sem þarna gerðust og um fólkið þarna í fjöllunum en aðrir hafa gert , " segir hann .
Sama dag og Tolstojsafnið var opnað í Tsjetsjníu var einnig enduropnað safn þar til minningar um annan merkan rithöfund , Mikhail Lermontov .
