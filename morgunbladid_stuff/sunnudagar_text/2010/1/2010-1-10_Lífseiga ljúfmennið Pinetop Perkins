Það væri hreint ekkert kvíðvænlegt að verða gamall , ef maður gæti treyst því að verða sami fjörkálfurinn og Pinetop Perkins .
Hann heitir réttu nafni Joseph William Perkins ; kynnir sjálfan sig sem Joe Willie , og fæddist á Hopson plantekrunni við Belzoni í Mississippi sumarið 1913 .
Í dag , 96 ára er hann enn að spila blús ; ferðast um höf og lönd í píanómynstruðum sokkum , jaðigrænum jakkafötum , með hatt og staf .
Pinetop Perkins er einhver virtasti tónlistarmaður Bandaríkjamanna í dag , og einn síðustu öldunganna sem sáðu fræjum blústónlistarinnar við óseyrar Mississipifljóts á öndverðri 20. öld , sem enn lifa og enn spila .
Jú , auðvitað er það hár aldur Pinetops sem fólk hlýtur að staldra við .
Það er fátítt að 96 ára músíkantar séu svo fjörmiklir , að þeir hafi enn orku til tónleikaferðalaga og trylli fólk með tónlist Við urðum vitni að því á Blúshátíð í Reykjavík í vor ; Pinetop kom og spilaði fyrir troðfullum sal á Hilton Reykjavík Nordica og margir urðu frá að hverfa .
Kannski komu einhverjir til þess eins að sjá það undur að svo gamall maður gæti yfir höfuð spilað .
Sá heiður sem Pinetop Perkins hefur hlotnast er þó fyrst og fremst fyrir tónlistina .
Hann er píanóleikari , og þegar svo var komið að hann hafði fengið Bandarísku blúspíanistaverðlaunin samfellt frá árinu 1992 og þar með einokað þau , var ákveðið árið 2007 að hætta þeirri vitleysu , gefa öðrum tækifæri , en nefna verðlaunin þess í stað eftir þessum þaulsetna verðlaunapíanista .
Nú heita þau The Pinetop Perkins Piano Player of the Year Awards .
Hinir píanistarnir gátu tekið gleði sína á ný .
Gítarleikari í fyrsta lífi Pinetop Perkins dreymdi um að verða gítarleikari og árið 1927 var hann farinn að spila á búllum og í partíum á heimaslóðunum .
Hann var fátækur landbúnaðarverkamaður í Mississippi og tónlistin var það sem beið hans þegar vinnudegi lauk .
Þá var það einhvern tíma upp úr 1940 að hann slasaðist alvarlega á vinstri hönd þegar kona á bar stakk hnífi í handlegg hans og hann varð að leggja gítarnum .
Þá var atlagan tekin að píanóinu , auðvitað kom ekki til greina að hætta að spila .
Á fimmta áratugnum kom hann fram með vini sínum Sonny Boy Williamson og í þrjú ár komu þeir reglulega fram í King Biscuit Time útvarpsþáttunum handan árinnar í Helena , Arkansas .
Joe Willie Perkins var um það bil að verða stórt nafn í blústónlistinni og eftirsóttur ; á fimmta áratugnum var hann farinn að spila með mönnum eins og B.B .
King , Robert Nighthawk og Earl Hooker .
Það var með þeim síðastnefnda að hann hljóðritaði lag eftir Pinetop Smith , sem hét Pinetop ' s Boogie Woogie .
Lagið varð gríðarlega vinsælt , og einhvern veginn æxlaðist það þannig að um leið festist nafn lagsins við okkar mann , Pinetop skyldi listamaðurinn heita , meistari búgívúgí píanósins .
Annað líf og frægð í Chicago Eins og svo margir aðrir , fluttist Pinetop Perkins úr fátæktinni í suðrinu til Chicago , þar sem lifibrauðið var vænlegra og tækifærin fleiri .
Það var einmitt á Hopson plantekrunni , bænum hans , sem fyrsta bómullartínsluvélin var tekin í notkun og í kjölfarið misstu þeir vinnuna sem höfðu unnið það starf með berum höndum .
Leið margra lá norður á bóginn .
Blúsmennirnir frá Mississippi þróuðu með sér nýjan stíl , þegar gítar var stungið í samband við rafmagn ; Chigago blúsinn varð óhemju vinsæll og hafði gríðarleg áhrif á þróun rokktónlistarinnar .
Æskan elskaði rafmagnaða sándið og tónlistarmenn sem byggðu nýtt rokk á blús , eins og Jimi Hendrix í Bandaríkjunum , Eric Clapton , hljómsveitirnar Rolling Stones , Led Zeppelin og fleiri , gjörbyltu þeirri tónlist sem áður hafði kallast rokk og ról .
Frægð og frami Pinetops Perkins voru innsigluð í Chicago , þegar hann settist á píanóbekkinn í sögufrægri hljómsveit Muddy Waters árið 1969 , þar sem hann sat í þau tólf ár er hljómsveitin var á hátindi frægðar sinnar .
Muddy Waters var jafnaldri Pinetops , en þarna , um 1980 var Muddy orðinn lúinn að þreki og kröftum meðan Pinetop og aðrir í hljómsveitinni vildu umfram allt spila meira og oftar .
Pinetop og félagar hans í hljómsveitinni sögðu skilið við Muddy Waters og stofnuðu eigin hljómsveit , The Legendary Blues Band , en Muddy Waters dó fáum árum síðar .
Pinetop Perkins naut þess heiðurs að vera í metum sem einn besti píanóleikari blústónlistarinnar .
Samt fór það nú svo , að á níunda áratugnum , þegar Pinetop fór að reskjast , orðinn sjötugur að frægðarljóminn skein ekki eins skært og áður .
Dægurtónlistin var plássfrek og margir af þessari fyrstu kynslóð blúsmanna frá Mississippi að hverfa af sjónarsviðinu .
Engan grunaði þá hve mörg líf Pinetop Perksins átti uppi í erminni .
Hann sagði skilið við Legendary Blues Band í bili , hafði alla tíð verið í hliðarsætinu í þeim hljómsveitum sem hann hafði spilað með , og vildi nú láta á það reyna að hefja sólóferil og vera frontmaður .
Hann gaf út fína plötu , After Hours árið 1988 , en svo leið og beið .
Þriðja líf með lærisveinum Þá var það árið 1990 að Pinetop Perkins fékk óvænta heimsókn úr óvæntri átt .
Íslenskir tónlistarmenn sem langaði að spila blús fóru til Chicago í leit að Chicago-sándinu í blúsnum .
Og þar var Pinetop Perkins enn að leita að leiðinni til nýs lífs í tónlistinni .
Öðlingurinn frá Mississippi sem átti þá fátt annað en lífsneistann og óslökkvandi þrá til að spila hefur líklega séð það sama í unga fólkinu frá Íslandi , Vinum Dóra , sem komnir voru þennan langa veg til að læra af meisturunum .
Árið 1992 kom út platan Pinetop Perkins with the Blue Ice Band , eins og Vinir Dóra kölluðu sig í Ameríku , og þar var meistarinn að sjálfsögðu í forgrunni .
Platan var hljóðrituð á Púlsinum árið áður , á tónleikaferðalagi Pinetops , munnhörpuleikarans Chicago Beau og Vina Dóra hér heima og gefin út á Íslandi .
Þá var Púlsinn , sem Jóhann G. Jóhannsson rak heitasti staður blúsins í borginni .
Platan seldist fljótt upp og fyrir fáum árum gengu notuð eintök af henni á 100 dollara á vef eBay og bíræfnir þjófar gáfu hana út í sjóræningjaútgáfu .
Pinetop og Vinir Dóra , eða Blue Ice bandið komu aftur heim sumarið 1992 í tónleikaferð og til að fylgja plötunni eftir og gerð var heimildamynd um ferðina .
Árni Matthíasson skrifaði um plötuna og sagði þá meðal annars : " Pinetop Perkins hefur ekki sent frá sér margar sólóskífur þrátt fyrir áratuga spilirí og það hefur sjálfsagt sitt að segja með að hann skuli ekki talinn með þeim helstu í blússögunni .
Hans framlag er þó allrar athygli vert og títtnefndur diskur er skemmtileg eign öllum þeim sem gaman hafa af góðri tónlist .
" Upprisa til fjórða lífs Á þessum tíma voru margir búnir að afskrifa Pinetop Perkins .
Hann var jú rétt að verða áttræður og tæpast talinn líklegur til frekari stórræða .
En gamlan blúshund skyldi enginn kveðja fyrr en í gröfina er kominn .
Á árunum með Vinum Dóra kviknaði glóðin að nýju og árið 1992 markaði enn á ný tímamót á ferli Pinetops .
Síðar það ár gaf hann út plötuna On Top og svo hverja plötuna á fætur annarri , nánast eina á ári allt til dagsins í dag .
Allar hafa þær fengið frábæra dóma og Pinetop fyrir vikið hreppt Bandarísku blúsverðlaunin sem fyrr segir , jafn oft .
Árið 2005 hlaut hann Grammyverðlaunin fyrir ævistarfið og í fyrra , þá 95 ára fékk hann Grammyverðlaunin fyrir bestu blúsplötu ársins , Last of the Great Mississippi Delta Bluesmen : Live In Dallas , þar sem hann spilaði með David Honeyboy Edwards og fleirum .
Hann á líka sæti í Frægðarhöll blústónlistarinnar .
Nýlega bárust fréttir af því að Pinetop væri nýkominn úr stúdíói , þar sem hann var að hljóðrita nýja plötu sem kemur út í vor , og fáum dögum seinna barst önnur frétt um tónleikaferðir hans á þessu ári .
Hann er enn í fullu fjöri og er enn í hópi þeirra bestu .
Hvar er maðurinn þinn ? " Are you my big fat mama ? " spyr Pineop Perkins og horfir blíðum , stórum augum á mig .
Hann er nýsestur að morgunverði á Hilton Reykjavík Nordica , nýkominn til Íslands til að spila á Blúshátíð í Reykjavík .
Maður er auðvitað ekki vanur því að svara spurningunni hvort maður sé stóra , mjúka stelpan einhvers , en öldungurinn góðlegi bjargar mér úr klípunni með því að bæta strax við : " You know honey , I once did a song about you , and they liked it .
Where ' s your husband ? " Ég átti eftir að komast að því , að Pinetop spyr allar konur sem hann hittir , hvar eiginmaðurinn sé ; þarna var ekki um að villast að einhvern tíma hafði þessi sæti maður verið mikill kvennaljómi og hann lét ekki sitt eftir liggja með daðrinu .
Það er óneitanlega sérstakt að hitta mann með allt þetta langa líf og alla þessa miklu sögu á bakinu .
Sá burður hefur ekki bugað hann , þótt hann gangi við staf og notist við hjólastól þegar mest á reynir .
Hann hefur haft þetta af með meiri sóma en flestir aðrir , jafnvel þótt hann hafi aldrei lært að lesa og sé í dag ólæs og óskrifandi .
Þetta með mörg líf Pinetops er reyndar svo sérstakt að ég held að læknavísindunum þætti fengur að því að rannsaka hann .
Látum vera að hann hafi orðið fyrir stunguárás og orðið að hætta að spila á gítar .
Það er eiginlega óskiljanlegt hvernig hann lifði slys af , fyrir nokkrum árum 91 árs gamall .
Hann var að keyra bílinn sinn í Indiana ríki , og ekki vildi betur til en svo að lest ók á bílinn og gjöreyðilagði , en upp úr járnhrúgunni reis Pintop Perkins nánast ómeiddur .
Það hefði verið auðvelt þá að láta þetta gott heita og draga sig í hlé frá sviðsljósinu , en það gerði hann auðvitað ekki .
Pinetop var kominn á gamalsaldur þegar hann hætti að bragða áfengi , en hann langaði til að lifa lengur og spila meira , og þess vegna hætti hann .
Á Íslandi fúlsaði hann við guðdómlegum mat meistarakokkanna á Vox ; hann vildi bara ostborgara frá McDonalds ; með frönskum og sósu .
Snilldarkokkarnir brugðu á það ráð að matbúa sérstaka " Pinetop Perkins " hamborgara , og honum þótti þeir mjög góðir .
En Pinetop hætti ekki að reykja .
Nú er hann búinn að reykja samfellt í 88 ár án þess að kenna sér meins .
Í Austin í Texas , þar sem hann býr í dag , er opinbert reykingabann , og um tíma leit út fyrir að Pinetop yrði að hætta að spila á Nuno barnum á sjötta stræti þar sem hann var aufúsugestur .
Með borgarstjórann í aðdáendahópnum var gefin út sérstök reglugerð með reykingabanninu með sértæku ákvæði , Pinetop Perkins ákvæðinu , sem segir að sé fólk búið að reykja í meir en 80 ár , megi það reykja á sérstökum stöðum .
Núna á Pinetop merkt borð á Nunos og þegar hann er ekki að túra , kemur hann þangað minnsta kosti tvisvar í viku til að spila , selja plötur og hitta fólk – og má reykja .
Það var engu líkt að upplifa og heyra þennan mann spila .
Og þótt hann virðist gamall og lúinn að burðum við fyrstu sýn , þá verður hann ungur þegar hann sest á píanóbekkinn .
Það vantar ekkert á skerpuna í rytmanum þótt aldurinn sé hár , og spilagleðin stafar af honum , eldfjörug og bráðsmitandi .
