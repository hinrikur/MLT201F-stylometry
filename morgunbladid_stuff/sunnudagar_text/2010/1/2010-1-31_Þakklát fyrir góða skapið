Elín Hirst hefur verið fastagestur á heimilum Íslendinga í tvo áratugi , fyrst sem fréttaþulur og fréttastjóri á Stöð 2 og síðar hjá RÚV .
Hún segir það hafa verið mikið áfall að fá reisupassann hjá RÚV í síðustu viku , en situr þó ekki auðum höndum og er komin í önnur verkefni .
Pétur Blöndal pebl@mbl.is Elín Hirst hefur þegar komið sér fyrir á lítilli skrifstofu á Höfðabakka .
Þar tekur hún á móti blaðamanni , hlý og afslöppuð í viðmóti , glettin í bragði þegar svo ber undir .
Íslandssagan , Söguatlasinn og alfræðiorðabækur í gluggakistunni , verkfæri fréttamannsins , túss á hvítri töflu á veggnum og næringin – biksvart kaffi í bollum .
" Það er mikilvægt að geta vaknað á morgnana og gengið til sinna starfa eins og áður , " segir hún .
Það urðu þáttaskil í lífi Elínar á fimmtudag í síðustu viku .
" Ég var að ljúka upptökum á kynningu fyrir Fréttaaukann , sem var á dagskrá síðastliðinn sunnudag , " segir hún .
" Það hafði verið spennuþrungið andrúmsloft á RÚV í þó nokkurn tíma , sérstaklega þessa viku , og enginn vissi hver yrði næstur .
Ég hafði fengið förðunina og til stóð að ég færi í fréttalestur um kvöldið , þannig að ég hljóp upp stigann á aðra hæð , en mætti þar Ingólfi Bjarna Sigfússyni varafréttastjóra , sem beið eftir mér við stigaopið og sagði : " Óðinn vill tala við þig .
" Ég spurði : " Nú , nú , ætlar hann að reka mig ? " " Já , ég er hræddur um það , " svaraði hann .
Þannig að ég gekk beint á skrifstofuna til Óðins [ Jónssonar fréttastjóra ] .
Það var stutt og laggott samtal .
Hann rétti mér uppsagnarbréfið undirritað af Páli [ Magnússyni útvarpsstjóra ] og sagði jafnframt að uppsögnin ætti að taka gildi nú þegar .
Ég spurði ekkert um ástæður .
Hann sagði mér að auki að Fréttaaukinn yrði lagður niður og þannig væri uppsögnin til komin .
Það gæti samt verið að mér byðust einhver verkefni á vegum RÚV , en það væri seinni tíma mál .
Ég var með förðunina á mér og allt klárt og spurði hvort ég ætti að lesa fréttir klukkan 19 og 22 um kvöldið , eins og til hafði staðið .
Hann svaraði : " Nei , vinnusambandi okkar er lokið og nú átt þú að fara heim .
" Þá gekk ég út og heyrði það á samstarfsmönnum mínum , sem hringdu síðar í mig , að ég hefði verið eins og vofa .
Enda er manni brugðið .
Nú er maður kominn í þessi spor , sem fólk er að lenda í um allt þjóðfélag .
Þetta er rosalega mikið áfall , eins og fyrir alla sem lenda í þessu , nokkuð sem Íslendingar eru að kynnast stórum stíl .
Þetta er mikil höfnun og sárt , líka vegna fjölskyldunnar , þar sem allir eru með grátstafinn í kverkunum .
Það er tragedía í kringum svona uppsagnir .
" – En þú hefur upplifað þetta áður ? " Þetta er í annað skipti sem ég fæ uppsagnarbréf .
Ég var færð til í starfi síðastliðið haust , en hélt áfram störfum við fyrirtækið .
Mér var hinsvegar sagt upp störfum sem fréttastjóra Stöðvar 2 árið 1996 .
Eftir á að hyggja var það eitt það besta sem komið hefur fyrir mig , því ég fór að vinna hjá RÚV og mér fannst ég taka út nýjan þroska sem fjölmiðlamanneskja .
Mér fannst það styrkja mig mikið faglega , en svo er því samstarfi lokið núna eftir tólf ár .
Og ekki að mínu frumkvæði .
" – En Fréttaaukinn gekk vel .
" Já , við fengum mjög gott áhorf og vorum hreykin af þeim þætti .
Auðvitað eiga áhorfendur síðasta orðið og mælingarnar sýndu viku eftir viku toppáhorf .
Við vorum í fjórða til sjötta sæti yfir vinsælustu þættina í hverri viku á öllum markaðnum og ég þekki það af gamalli reynslu , að þá höfum við verið að gera eitthvað sem áhorfendum féll í geð .
Ég held líka að það hafi verið þarft að nýta gamalt efni RÚV með þeim hætti sem við gerðum í þáttunum .
Við dustuðum rykið af verðmætum sem lítið sem ekkert hafa nýst RÚV og mörkuðum fyrstu sporin í því að koma þeim í nútímalegt samhengi .
Ég held að söguleg skírskotun sé afar mikilvæg fyrir okkar samtíma í þeim miklu hremmingum sem við höfum lent í .
" – Ertu ósátt ? " 15 manns var sagt upp á fréttadeildinni .
Mér finnst ég ekkert eiga skilið frekar en hinir að vera áfram í starfi .
" Hún dæsir .
" Æ , þú veist að maður getur ekki lagt mat á eigin verðleika .
Auðvitað er ég ósátt eins og allir sem fengu uppsögn .
Mér fannst ég vera komin á algjörlega rétta hillu .
Ég er stöðugt að hugsa og fá hugmyndir og er frekar vinnusöm , þó að segi sjálf frá , en lítið í því að búa til tengslanet og plotta .
Ég sit heldur við og vinn .
Ég fæ mikið út úr því .
" Nú brosir hún .
" Ég mætti nú kannski gera meira af því að blanda geði og spjalla og vera uppi í kaffi .
" – Er þessi atburðarás afleiðing af sameiningu fréttastofanna 16. september árið 2008 ? " Já , ekki spurning .
Ég er náttúrlega fyrrverandi fréttastjóri og ég hef velt því fyrir mér , hvort menn hafi ekki viljað losna við mig strax haustið 2008 .
En ég lagði mikið á mig til að finna flöt á áframhaldandi samstarfi , vegna þess að ég taldi mig á réttri hillu hjá þessu fyrirtæki , sem er stórt og umfangsmikið og fullt af tækifærum .
Þannig að ég lýsti því strax yfir , að ég tæki því eins og hverju öðru hundsbiti að Óðinn yrði tekinn fram yfir mig í þessu vali , en að ég ætlaði að halda áfram starfi mínu sem fjölmiðlamaður .
" Fulltrúar fólksins í landinu – Nú hefur verið gagnrýnt að innlend dagskrárgerð sé skorin niður , en hún liggi til grundvallar hlutverki RÚV sem ríkisstofnunar .
" Content is king , " segir Elín af einurð .
" Það er gamalt viðkvæði í bransanum og eitt af því fyrsta sem Páll Magnússon sagði við okkur þegar hann tók við .
Íslendingar vilja íslenskt efni og ef RÚV ætlar að svara kalli markaðarins , þá verður það að framleiða íslenska þætti .
Og þeir verða að vera vandaðir .
Það er ekki sama hvað boðið er upp á .
Þegar áhorfsmælingar eru skoðaðar , þá sést vel að íslenska efnið er vinsælast .
Þess vegna er leitt að RÚV sé komið í þá stöðu , að það telji sér ekki lengur fært að sinna þeim markaði .
Ohf.-væðing RÚV hefur valdið mér vonbrigðum .
Þegar ég byrjaði árið 1998 ríkti mikill metnaður og menningarlegur andi á stofnuninni , sem ég hreifst mjög af , komandi úr einkageiranum .
Það hafði verið talað illa um RÚV í mín eyru og ég hef örugglega tekið þátt í því , en ég komst mjög fljótt á snoðir um það , að í RÚV-andanum byggju mikil verðmæti .
Ég fann að fólk lagði mikið upp úr heiðarleika og óhlutdrægni , málfar skipti miklu mál og komið var fram við fólk sem RÚV átti samskipti við af virðingu – starfsmenn litu á sig sem fulltrúa fólksins í landinu .
" – Og þetta hefur breyst ? " Mér finnst þetta hafa breyst .
Áherslan á rekstrarlegar forsendur hefur algjörlega náð yfirhöndinni á kostnað þeirra gilda sem ég nefndi og eru svo dýrmæt .
" – Hvert er einkenni góðrar fréttastofu að þínum dómi ? " Gæðin felast fyrst og fremst í fólkinu .
Að mínum dómi á fréttastofa að hafa á að skipa fólki á öllum aldri .
Og mikilvægt er að til sé farvegur fyrir þá sem eldast í greininni , því þeir færa fréttastofunni festu og yfirsýn , og þarna á ég ekkert sérstaklega við mig , enda er ég á miðjum aldri .
Svo þarf góða blöndu af vinstri- , hægri- og miðjumönnum , því þó að fréttamenn eigi að vera skoðanalausir , þá eru þeir það ekki , og fréttastofan þarf að endurspegla ólík viðhorf .
Það þarf líka að vera jafnvægi milli landsbyggðar og Suðvesturhornsins , því þetta er miðill alls Íslands , ekki bara malbiksins fyrir sunnan .
Það þurfa að vera bæði karlar og konur , það segir sig sjálft , og konur í alvörumálunum , sem reyndar hefur verið þróunin – mjúkum og hörðum málum er ekki lengur skipt eftir kynjum .
Það þarf að vera fólk með reynslu af atvinnulífinu , fólk sem alist hefur upp í sveit og verið til sjós .
Allt þetta skapar fréttastofu með þá skírskotun sem þjóðin á skilda að mínu mati .
Og með mikilli umræðu um alla hluti , þar sem hver og einn er virkjaður í hugarflæðinu , þá verður til afurð sem er ansi góð .
En ef hópurinn er of einsleitur , til dæmis í aldri eða skoðunum , þá glatast stór partur af þessu .
Landsbyggðarþátturinn í þessu er líka afar mikilvægur , það verða ekki til góðir fréttatímar án hennar og á jafnfætisgrundvelli við okkur hér í aðalstöðvunum í Reykjavík " – Mér skilst þú sért að vinna að heimildarmynd ? " Já , þetta er heimildarmynd sem ég hef unnið að síðan árið 2008 .
Hún er byggð á fjölskylduljósmynd sem varð á vegi mínum á Vesturfarasafninu á Hofsósi , mjög stórri ljósmynd sem þar hangir .
Mér fannst eitthvað kunnuglegt við myndina og fór að grufla í uppruna hennar , hringdi í ættingja mína , en ég vissi af tengslum við Vestur-Íslendinga .
Þá kom í ljós að ein konan á myndinni er langamma mín .
Þetta er systkinahópur hennar og foreldrar .
Myndin er tekin árið 1890 í Kanada , en tólf árum eftir að þau flúðu frá Íslandi .
Þá höfðu þau verið kotbændur sem áttu vart til hnífs og skeiðar , leiguliðar sem urðu að flytja átta sinnum á tíu árum og voru alltaf að missa börn .
Þau fóru utan og freistuðu gæfunnar , fengu lán fyrir jörð og tólf árum síðar var þetta orðin blómleg fjölskylda .
Ég heillaðist svo af þessu , að ég fór að rannsaka af hverju þau fóru og hvernig þeim gekk til að byrja með .
Sagnfræði er mér mjög hugleikin og ég lauk MA-prófi í sagnfræði frá HÍ árið 2005 .
Svo ég safnaði saman 100 ættingjum í gegnum ljósmyndina , fyrst með einum tölvupósti , svo tveimur , og loks hittumst við öll sumarið 2008 í fyrsta skipti .
Öll systkini langömmu minnar giftust Vestur-Íslendingum , en hún giftist manni sem var nýkominn frá Íslandi og þau sneru heim .
Þess vegna er pínulítil grein af fjölskyldutrénu á Íslandi .
" – Og hvernig tókst til ? " Þetta voru þvílíkir fagnaðarfundir .
Ég veit ekki hve margir ættliðir voru þarna saman komnir , en fólki fannst frábært að hittast og taka þátt í að segja sögu landnema og forfeðra sinna .
Við skoðuðum staðinn þar sem þau byggðu fyrsta bæinn sinn , fórum að gröf þeirra og svo héldum við dansiball ! Við vorum öll saman eina helgi .
Ég skipulagði þetta ásamt kanadísk-íslenskum frænda mínum , sem ég kynntist í gegnum tölvupóstsamskipti , og við fórum ellefu héðan frá Íslandi .
Myndin er nærri tilbúin , hún er bara í lokavinnslu , og verður ferlega fín , þó að ég segi sjálf frá .
Samstarfsmaður minn við gerð myndarinnar er Ragnar Santos kvikmyndagerðarmaður og " pródúsent " á fréttastofu Sjónvarpsins .
Vonandi verður hún sýnd á RÚV um páskana ; þeir voru að minnsta kosti búnir að gefa loforð fyrir því áður en þetta gekk yfir .
" – Það voru miklar sviptingar þegar þér var sagt upp á Stöð 2 á sínum tíma .
" Það urðu eigendaskipti á Stöð 2 .
Þetta var einn fyrsti viðskiptabófahasarinn , á fallegri íslensku .
Menn slógust um hlutabréfin , það voru handalögmál , og gamli meirihlutinn , sem hafði ráðið mig , beið lægri hlut .
Jón Ólafsson og hans menn náðu undir sig meirihluta hlutabréfa í Stöð 2 og ég var þá talin fulltrúi fyrri eigenda .
En einhvern veginn hékk ég þarna ár í viðbót , það er svo lengi verið að drepa mig , áður en hann losaði sig við mig .
Þá vildi hann fá inn sinn mann og það var Páll Magnússon .
" – Jón hafði ekki góð áhrif á starfsemina ? " Ég hef aldrei verið stuðningsmaður hans .
" – Hvers vegna byrjaðirðu í fjölmiðlum ? " Ég fór til Noregs í hagfræðinám , en leiddist óskaplega og ákvað að sækja um skólavist í Bandaríkjunum .
Þá fékk ég allt í einu þá flugu í kollinn að verða blaðamaður og fór í fjölmiðlanám vestra .
Ég fékk metið það sem ég var búin með í Noregi og þurfti bara tvö ár til að klára BA-gráðuna .
Svo var ég ráðin af DV , en þá voru þar ritstjórar Ellert B. Schram og Jónas Kristjánsson .
Ég byrjaði í löggufréttum , hafði mikinn áhuga á dóms- og lögreglumálum , og fljótlega var farið að fela mér alvöruverkefni .
Ég hafði ekki unnið þarna lengi þegar farið var að senda mig á vettvang , en þá var einmitt Óskar Magnússon fréttastjóri .
Svo bauðst mér að fara yfir á Bylgjuna sem fréttamaður og þar var ég með frá upphafi .
" Alltaf að rétta hinn vangann ? – Af hverju fórstu í útvarp ? " Ég var í útvarps- og sjónvarpsnámi í Bandaríkjunum .
Það var draumurinn .
En mér var ráðlagt að læra fyrst vinnubrögð og að skrifa texta .
Ég tók þetta í þrepum , sem ég hef svo ráðlagt öðrum að gera .
Ég held að það hafi gert mér gott .
Svo gerðist það árið 1988 að Páll Magnússon hringdi í mig og bauð mér starf á hinni nýstofnuðu fréttastofu Stöðvar 2 .
Ég stökk á það eins og skot , fannst ég hafa sigrað heiminn .
Mér fannst þetta flott fréttastofa á þeim tíma og það var gaman að vinna með honum .
" – Páll Magnússon hefur verið mikill örlagavaldur í lífi þínu ! " Já , það má eiginlega segja það , skrítið sem það er .
En það er ekki slæmt á milli okkar .
Ég lít á hann sem vin minn , en samt ...
" Hún hikar .
" Er maður að verða eins og í Biblíunni , alltaf að rétta hinn vangann ? Byrjunin á Stöð 2 lagði svo mikinn grunn að öllu að ég lít alltaf á hann sem vin , þótt hann hafi skrifað undir uppsagnarbréfið mitt .
" – Þú verður kornung fréttaþulur ? " Já , mjög snemma , " segir hún og hristir höfuðið .
" Ég hef verið fréttaþulur í tuttugu ár , allt frá árinu 1990 , því þegar ég fór á RÚV , þá fékk ég strax aftur tækifæri sem þulur .
Það kom því aðeins hlé frá 1996 til 1998 – ég hef verið meira og minna fréttaþulur síðan .
" – Þú getur verið mjög ákveðin í fasi .
" Ég hef verið gagnrýnd fyrir að vera ansi hvöss , með hvasst augnaráð , en mér finnst ég verða afslappaðri með aldrinum .
Ég hef blíðkast svo ógurlega mikið , " segir hún og hlær innilega .
" Sem er bara gott .
En ég átti mína spretti sem umræðustjórnandi , til dæmis stjórnaði ég öllum umræðum fyrir forsetakjörið 1996 og stuðningsmönnum Ólafs Ragnars Grímssonar þótti ég alltof hörð við hann sem frambjóðenda , en þeir sem voru á móti honum prísuðu mann og lofuðu .
Þannig að já , ég fór í gegnum mjög hvasst tímabil .
" – Hvað tekur nú við hjá þér ? " Það er algjörlega óráðið .
" Hún brosir .
" Ég er svo þakklát fyrir hvað ég hef gott skap , þannig að ég held bara áfram .
Það er mikilvægt að vakna á morgnana og mæta í vinnu .
Og ég hata engan , sem er gott , að minnsta kosti er það ekki djúpstætt hatur .
" Hún hlær og blikkar blaðamann .
" Maður er pirraður út í ákveðna einstaklinga , en æ , ég veit það ekki .
Nú er ég farin að tala við þig eins og vinkonu mína .
Ef maður stjórnast af hatri , þá fer alltof mikil orka í það .
" – Lífið er of stutt ! " Einmitt .
Eins gott að njóta þess meðan maður getur .
" 