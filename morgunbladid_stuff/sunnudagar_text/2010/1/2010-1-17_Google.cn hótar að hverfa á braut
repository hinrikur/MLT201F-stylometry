Ef til vill var aðeins tímarspursmál hvenær mælirinn yrði fullur hjá Google.cn , útibúi netrisans í Kína .
Og loks kom kornið sem fyllti mælinn .
Kínverskir tölvuþrjótar , eða svonefndir " hakkarar " eftir enska orðinu " hackers " , brutust inn á leitarvélina og herjuðu á kínversk mannréttindasamtök .
Árásirnar þóttu fagmannlegar .
Þannig hafði AFP -fréttastofan eftir öryggisfyrirtækinu McAfee að þær bæru merki fagmennsku og samstillingar sem væri umfram það sem búast mætti við af dæmigerðum tölvuþrjótum .
Frjóir hugir rekja slóðina til kínverskra ríkisstarfsmanna .
Áhlaupið vitnaði alltént um pólitískan áhuga , enda var markmiðið meðal annars að komast inn í Gmailinn hjá mannréttindafrömuðum og afla þar með mikilvægra gagna um andófsöflin .
Microsoft hefur tekið á sig sökina og viðurkennt að vafrinn Internet Explorer , nánar tiltekið Internet Explorer 6 , hafi verið veiki hlekkurinn í árásunum á Google .
Og það er engin smáglufa .
Fram kemur í fréttaskýringu á vef breska útvarpsins , BBC , að vegna gallans sé hægt að stjórna forritum í tölvum , sem brotist hafi verið inn í , úr fjarlægð .
Google brást við með hertu öryggi á Gmail en notendur póstforritsins nálgast nú 200 milljónir .
Ekki með geislabaug og vængi En þeir gúglarar eru engir englar .
Fyrirtækið hefur legið undir ámæli fyrir að gera kleift að nálgast fréttir , sem þarf að greiða fyrir , endurgjaldslaust í gegnum fréttaleitarvélina news.google.com .
Google hefur einnig verið sakað um að virða höfundarétt að vettugi við uppbyggingu stafræns bókasafns og bókaverslunar sem í fyllingu tímans ættu að verða drjúg tekjulind fyrir fyrirtækið .
Bandarísk stjórnvöld gruna gúglara um græsku og hafa hafið rannsókn á meintum brotum á samkeppnislögum , að því er fram kemur á vef New York Times .
Microsoft er víða .
Svo má ekki gleyma því að Google féllst á að kínversk útgáfa leitarvélarinnar yrði ritskoðuð þegar skrifstofurnar opnuðu fyrir fjórum árum .
Ásakanir Kínastjórnar um greiðan aðgang að bláum vefsíðum í gegnum Google eru svo kapítuli út af fyrir sig .
Stjórnin vill banna slíkar síður .
Engu að síður eru margir kínverskir netnotendur slegnir og létu þeir tilfinningasömustu í ljós stuðning sinn með því að koma fyrir blómum , dagbókum , sígarettupökkum og ýmsum munum við skilti Google fyrir utan höfuðstöðvar fyrirtækisins í Peking .
Kertalogar blöktu í rökkrinu , rétt eins og stórslys hefði dunið yfir .
Stærra en íslenska hagkerfið Fram kemur í fréttaskýringu New York Times að í fyrra hafi Google velt sem svarar 37,5 milljörðum króna í Kína , samanborið við 2.750 milljarða króna samanlagða veltu á öllum markaðssvæðum .
Til samanburðar er verg þjóðarframleiðsla á Íslandi áætluð hafa verið 1.476 milljarðar króna árið 2008 .
Google er með öðrum orðum vaxandi risafyrirtæki sem aftur skýrir vangaveltur um að með hótuninni og hugsanlegri brottför frá Kína sé fyrirtækið að búa sig undir nýtt samkeppnisumhverfi þar sem það muni halda þeirri kröfu á lofti að kínverskum netfyrirtækjum verði ekki gert kleift að sækja fram í Bandaríkjunum , enda virði þau ekki ritfrelsi , svo ekki sé minnst á þjóðaröryggishliðina .
Netnotendum í Kína heldur áfram að fjölga með leifturhraða því að í fyrra tengdust rúmlega 115 milljónir Kínverja netinu í fyrsta sinn .
Alls voru notendurnir því orðnir um 384 milljónir um áramót , að því er sérfræðingar Kínastjórnar áætla og var aukningin um 30% milli ára .
Netnotkun í gegnum farsíma jókst enn hraðar , eða um 106% , og tengdust um 233 milljónir Kínverja netinu á þann veg undir lok árs 2009 .
Segja Google ekki hafa roð við Baidu Eins og við var að búast skorti ekki skýringarnar á mögulegu brotthvarfi Google af kínverska markaðnum á enskri útgáfu fréttavefsíðunnar Xinhua , málgagni kommúnistaflokksins .
Skýrasta dæmið er álitsgrein með fyrirsögninni " Google hefur einfaldlega ekki gengið vel í Kína " .
Greinin er sögð brot úr skrifum tölvunotanda að nafni " Gaoren " sem rifjar upp að Google sé ekki fyrsta vestræna tölvufyrirtækið sem steyti á skeri á kínverska risamarkaðnum .
Áður hafi uppboðssíðan eBay játað sig sigraða í samkeppni við kínversku síðuna Taobao.com .
Þá hafi netrisinn Alibaba tekið yfir Yahoo China , kínverska hluta leitarvélarinnar Yahoo og vefsíðan QQ.com drottnað yfir skilaboðamarkaðnum , svo nokkur séu nefnd , að sögn " Gaorens " .
Hann bendir svo á að Google.cn hafi gengið illa að fóta sig á kínverska markaðnum og aðeins haft þar 12,7% markaðshlutdeild samanborið við 77,2% hlutdeild kínversku leitarvélarinnar Baidu .
Þetta sé rýr uppskera eftir fimm ára markaðsátak og mikla fjárfestingu .
Setja má spurningarmerki við þessi hlutföll því á vef Xinhua kemur fram að á þriðja ársfjórðungi síðasta árs hafi hlutur Google verið 32,8% en Baidu 63,8% og að markaðurinn fyrir leitarvélar í Kína sé metinn á sem svarar 125 milljarða íslenskra króna .
Hvað sem því líður vitna skrifin um þá þjóðernishyggju sem jafnan fléttast inn í deilur kínverskra og vestrænna fyrirtækja .
Kínversk stjórnvöld hafa gert lítið úr málinu og fullyrti Jiang Yu , talskona utanríkisráðuneytisins , að Kínastjórn fagnaði umsvifum alþjóðlegra netfyrirtækja sem færu að lögum , skilyrði sem telst heldur tvírætt í ljósi umfangsmikillar ritskoðunar á netinu .
Þá brytu árásir tölvuþrjóta í bága við lög .
