Ég þekki fleiri en eina og fleiri en tvær konur sem hreinlega elska hann Brynjar sem er ein af karlpersónunum í hinum ágæta norska framhaldsþætti Himmelbå sem sýndur er í ríkissjónvarpinu um þessar mundir .
Þessar konur iða í skinninu og telja niður stundirnar þar til þær fá að hitta Brynjar á sjónvarpsskjánum upp úr klukkan átta á sunnudagskvöldum og fylgjast með lífi þessa krúttlega sjálfkjörna patríarks Yrðlingaeyjunnar .
En fyrst og fremst : Láta þær sig dreyma um að hvíla í örmum hans .
Þessi fjallmyndarlegi , staðfasti en ljúfi sveitamaður ber með sér eitthvað sem kalla má heilbrigðan kynþokka , sumir gætu jafnvel kallað þetta fyrirbæri skandinavískan þokka .
Brynjar er ljós yfirlitum , með glettið blik í auga , hraustlega vaxinn og ferlega sexý á köflum .
Þetta kom vel fram í síðasta þætti þegar hann tók um lendar konu sinnar aftan frá við eldhúsborðið , þar sem hún beygði sig fram til að ná í eitthvað og hann vildi fá hana til við sig .
Þá fór nú fiðringur um marga íslenska konuna sem hefði svo gjarnan viljað velgja borðið með nokkrum núningi .
Ein þeirra hringdi í mig að loknum þætttinum og sagðist vilja flytja strax til Noregs og finna svona Brynjar .
Hún væri bókstaflega ástfangin .
Lái henni hver sem vill .
Það má jafnvel fullyrða að þessi heilbrigði , mátulega gamaldags , reglusami en svolítið prakkaralegi norski eyjaskeggi , sé einmitt það sem konur í íslenskri kreppu þurfa .
Þær þrá einfalt og stabílt líf með mátulegu kryddi .
En sumum konum finnst Brynjar bara hallærislegur og dreymir miklu frekar um villt ástarlíf með dökkhærða flagaranum í rifnu gallabuxunum , honum Roland .
Sjóarinn með villta hárið og nokkurra daga skeggbroddana er sá sem dregur þær að tækjunum .
En hvort sem það er Roland eða Brynjar eða einhver allt annar í einhverjum öðrum sjónvarpsþætti , þá er notalegt að vera svolítið skotin í einhverjum í sjónvarpinu í skammdeginu í janúar og febrúar .
Þetta eru sjónvarpsþáttamánuðir og gott að geta horfið um stund inn í aðra heima í myrkrinu .
Hver man ekki eftir þeim dýrðartímum þegar Bráðavaktina rak fyrst upp að ströndum Íslands og Klúní í læknasloppnum hreyfði við því allra heilagasta á kynlífsfantasíusvæðinu í heilanum ? Það er engin ástæða til að tíunda hvað veldur því að nánast allar konur bráðna við það eitt að renna auga til George Clooney , hvort sem það er í bíómynd , á sjónvarpsskjá , tölvuskjá eða í blaði .
Maðurinn hefur þetta sem þarf .
En það eru ekki aðeins konur sem gleyma sér gjörsamlega yfir einhverri persónunni í einhverjum sjónvarpsþættinum .
Ætli hormónar og neðanmittishugsanir karlmanna hafi ekki farið á þokkalegt flug þegar þeir fylgdust með kynorkunni sem hún Samantha í Sex and the City-þáttunum er þrútin af .
Konan sú er algjör bomba , engin unglingsbeinasleggja heldur gjörsamlega óseðjandi þroskuð kona með hold , bæði brjóst og rass .
Og hún er ófeimin að sækjast eftir því sem hana langar í .
Þreyttir íslenskir karlmenn þiggja ábyggilega með þökkum að fá að hvílast með henni eftir erfiðan vinnudag , þó ekki sé nema stundarkorn í huganum .
Ég geri líka ráð fyrir að margan manninn dreymi um að losa um dýrið í henni Bree í Desperate Housewives .
Einhver karlinn hvíslaði því að mér að kynbræður hans héldu ekki vatni yfir henni Megan Fox , nautnalegu Transformersstúlkunni og sama væri að segja um flest allar Bondstúlkur sögunnar .
En svo eru það sjónvarpsstjörnurnar sem eru gjörsamlega rúnar öllum kynþokka en þó er engin leið að sleppa því að fylgjast með þeim .
Danski trúðurinn Frank .
Þarf að segja meira ? 