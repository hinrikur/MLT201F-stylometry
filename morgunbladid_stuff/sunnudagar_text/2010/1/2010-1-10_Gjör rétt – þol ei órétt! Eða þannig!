Margir stjórnarliðar og talsmenn þess að hin nýju lög um ríkisábyrgð vegna Icesave verði staðfest , þótt fyrirvararnir sem settir voru síðastliðið haust og áttu að tryggja að landinu yrði forðað frá gjaldþroti , væru að engu orðnir , beittu sér með mjög einkennilegum hætti gegn undirskriftasöfnun þeirri sem InDefence-hópurinn stóð fyrir , til þess að skora á forsetann að synja lögunum staðfestingar .
Þeir gerðu lítið úr áreiðanleika þeirrar söfnunar og létu í veðri vaka að þúsundir kennitalna væru á listanum , án þess að eigendur kennitalnanna könnuðust við að hafa skráð sig á listann og gerðu lítið með þá staðreynd að listinn hefði af óháðum aðila verið samkeyrður við þjóðskrá og þannig hefðu nokkur þúsund kennitölur verið hreinsaðar út af listanum .
Samt sem áður voru undirskriftirnar frá rúmlega fjórðungi kosningabærra manna , eða rúmlega 56 þúsund manns .
Meira að segja gengu talsmenn Icesave-samþykktar svo langt að upplýsa að kennitala félagsmálaráðuneytisins væri á undirskriftalistanum ! Hver eða hverjir hafa kennitölu ráðuneytisins á hreinu ? Engir .
Er ekki alveg augljóst að sá sem skráði kennitölu félagsmálaráðuneytisins á undirskriftalista InDefence fletti henni upp og skráði á undirskriftalistann , í þeim tilgangi einum að gera söfnunina tortryggilega ? Lágkúruleg vinnubrögð , ekki satt ? Því er nú tímabært að rifja upp áskorun sem þáverandi formaður Blaðamannafélags Íslands , Róbert Marshall , núverandi þingmaður Samfylkingarinnar í Suðurkjördæmi , sendi til hóps fjölmiðlafólks um miðjan maí árið 2004 .
Áskorunina sendi hann frá sér af netfanginu marshall@press.is , sem var þáverandi netfang formanns B.Í. : " Félagar .
Stundum er nóg komið .
Nú er sú stund .
Aðför stjórnvalda að starfsöryggi og starfsheiðri okkar sem vinnum hjá Norðurljósum náði hámarki í lagafrumvarpi forsætisráðherra á dögunum .
Umræðan síðustu vikur hefur verið á mörkum hins vitræna .
Við höfum horft upp á þingmenn fara hamförum með blöð og greinar ; grenjandi í ræðustól um að hitt og þetta verði að stöðva .
Svo ofsafengin framganga , svo einstrengingsleg afstaða , svo blind heift hefur lamandi áhrif á þann sem fyrir verður .
Slík eru áhrif sálfræðihernaðar ; hann heggur að vilja andstæðingsins til að svara fyrir sig .
Gerir óvininn óvirkan áður en til orrustu kemur .
Nú reynir á okkur að rísa til varnar .
Að óbreyttu verður fantafrumvarpið að lögum eftir helgi .
Afleiðingarnar fyrir störf okkar og afkomu eru óljósar .
Við höfum eitt hálmstrá .
Ólafur Ragnar Grímsson sagði í kosningabaráttunni 1996 að hefði hann verið forseti þegar rúmlega 30.000 manns skoruðu á Vigdísi Finnbogadóttur til að undirrita ekki EES-samninginn þá hefði hann orðið við því og neitað að staðfesta lögin .
Tökum nú á öll sem eitt og söfnum 35.000 undirskriftum yfir helgina á askrift.is .
Við höfum tíma á meðan stjórnarandstaðan heldur uppi málþófi .
Sendið tölvupóst á ALLA sem þið þekkið , hringið í fjarskylda ættingja úti á landi sem þið hafið ekki heyrt í í sjö ár .
Nú er tíminn til endurnýja kynnin .
Fáið fólk til að skrifa nafn og kennitölu á askorun.is Sé fólk fylgjandi frumvarpinu , fáið það samt til að skrifa undir sem persónulegan greiða við ykkur .
Mætið í vinnuna á morgun og á sunnudag eða sitjið við tölvuna heima við , hringið , djöflist , látið öllum illum látum , söfnum þessum undirskriftum , fáum þessum ólögum hrundið , kaupum tíma til að fá þau í það minnsta milduð í haust .
Nú reynir á .
Gjör rétt – þol ei órétt .
Róbert Marshall .
" Það er eiginlega með ólíkindum að almennir félagar í þessu svokallaða stéttarfélagi okkar blaðamanna skuli hafa látið misbeitingu formannsins í starfi óátalda og kannski ekki alveg út í hött að velta því fyrir sér , fyrst fyrrverandi formaður BÍ gat verið þekktur fyrir að senda frá sér áskorun þar sem m.a. sagði : " Sé fólk fylgjandi frumvarpinu , fáið það samt til að skrifa undir sem persónulegan greiða við ykkur , " hvort honum er ekki trúandi til hvers sem er í hinu nýja hlutverki sínu sem þingmaður Samfylkingarinnar .
Svo leyfði hann sér að ljúka bréfinu á orðunum " Gjör rétt – þol ei órétt " .
Ég staðhæfi að sá sem notar þau orð í því samhengi sem Róbert Marshall gerði í ofangreindri áskorun til valdra félaga í BÍ þekki ekki muninn á réttu og röngu .
