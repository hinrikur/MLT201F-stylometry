Vísindaskáldskapur – einkum það sem kallað er harður vísindaskáldskapur – hefur um áratugaskeið verið gróðrarstía róttækra hugmynda um samfélagið , stjórnmál og áhrif þeirra á einstaklinginn .
Einstaklingshyggja og frjálshyggja af einhverju tagi hafa verið ráðandi í hörðum vísindaskáldskap um langa tíð .
Í ritgerð sinni , A Political History of Science Fiction , færir Eric S. Raymond fyrir því rök að vísindaskáldskapur sé raunar í eðli sínu bókmenntagrein einstaklings- og frjálshyggju þrátt fyrir að reglulega hafi hópar höfunda reynt að gera uppreisn gegn þessu meinta eðli .
Fyrstu áratugi tuttugustu aldarinnar var vísindaskáldskapur frekar grunnur , enda var greinin þá að stíga sín fyrstu skref .
Brjálaðir vísindamenn , græn geimskrímsli og öskrandi ljóskur í látúnsnærklæðum voru algeng umfjöllunarefni sagnanna .
Jötnarnir hans Campbells Greinin þróaðist vissulega á þessum tíma , en straumhvörf urðu þegar John Campbell var ráðinn ritstjóri tímaritsins Astounding Science Fiction .
Gerði hann auknar kröfur til höfunda bæði varðandi gæði textans og sögunnar og einnig að sögurnar væru í samræmi við vísindalega þekkingu .
Harður vísindaskáldskapur verður þar með til .
Undir handleiðslu Campbells risu til frægðar jötnar eins og Robert Heinlein , Isaac Asimov , Arthur C. Clarke og Paul Anderson .
Hefð harðs vísindaskáldskapar var hefð þrjóskrar einstaklingshyggju , hæfileikaríkra hetja og hluthyggju .
Rík áhersla var lögð á að læra hvernig hlutir virka í raun og veru og öll samfélagsstýring og pólitík var litin hornauga .
Undantekningar eins og Foundation-sería Asimovs undirstrika aðeins þessi einkenni í öðrum verkum .
Á þessum tíma var vísindaskáldskapur álitinn til hægri í bandarískum stjórnmálum og þar með stimplaður íhaldssamur .
Sá stimpill er hins vegar eins fjarri sannleikanum og hægt er .
Vísindaskáldskapur , einkum harður vísindaskáldskapur var aldrei íhaldssamur í þeim skilningi að hann bæri gríðarlega virðingu fyrir ríkjandi samfélagsgildum .
Þvert á móti ímynduðu höfundarnir gerbreytt samfélagsmynstur í sínum sögum .
Einstaklingshyggja höfundanna leiddi þá til dæmis til að hafna kynþáttafordómum og skrifa inn sterkar kvenhetjur löngu áður en það komst í tísku í hefðbundnari bókmenntategundum .
Engu að síður hafa sumir höfundar átt erfitt með að samsama skrif sín þessum áðurnefndu einkennum harðs vísindaskáldskapar .
Raymond telur upp í ritgerðinni nokkrar uppreisnartilraunir , en hér gefst aðeins rúm til að fjalla lauslega um tvær þeirra .
Hafa tilraunirnar allar verið byggðar á blöndu af listrænum og pólitískum ágreiningi .
Á sjöunda áratugnum má segja að ákveðin hnignun hafi einkennt vísindaskáldskapinn vestan hafs .
Gömlu jaxlarnir voru komnir til ára sinna og lítil endurnýjun átti sér stað .
Síðasta húrrahróp gullnu aldarinnar svokölluðu var líklega snilldarverk Heinleins , The Moon Is A Harsh Mistress , sem kom út árið 1967 og er á lestrarlistum margra frjálshyggjumanna enn þann dag í dag .
Nýbylgjan og Víetnam Áhrifamikil uppreisnartilraun gegn einstaklings- og frjálshyggju vísindaskáldskaparins var gerð á þessum tíma .
Nýbylgjan svokallaða , sem var komin á gott skrið um miðjan sjöunda áratuginn , var leidd af breskum sósíalistum eins og Michael Moorcock og Brian Aldiss .
Höfnuðu þeir einstaklingshyggju , vísindalegri nákvæmni og hamingjusömum sögulokum .
Þeir bundu jafnframt endi á alger yfirráð bandarískra höfunda í greininni þótt síðar bættust í hóp þeirra bandarískir höfundar eins og Philip José Farmer .
Sögur þeirra lituðust af þeim samfélagsbreytingum sem áttu sér stað á þessum tíma .
Brutu þeir til dæmis langvarandi óskrifað bann við því að skrifa um kynlíf í vísindaskáldsögum .
Meðal bóka sem þessi hópur skrifaði voru nokkur stórgóð verk og um tíma leit jafnvel út fyrir að nýbylgjan myndi steypa hörðum vísindaskáldskap úr stóli .
Brian Aldiss sagði árið 1969 að geimferðir væru " gamaldags afþreying sem stunduð er með ófrjóum limtáknum " og var það dæmigert viðhorf nýbylgjumanna .
Á endanum urðu örlög nýbylgjunnar þau sömu fyrri uppreisnartilrauna .
Árið 1977 , þegar kvikmyndin Star Wars kom út , voru höfundarnir farnir að missa dampinn .
Varð myndin til þess að breiða boðskap vísindaskáldskapar út til fjölda fólks sem aldrei hafði kynnst honum áður , en sagan var vissulega fjarri því að falla undir skilgreininguna á hörðum vísindaskáldskap .
Engu að síður var harður vísindaskáldskapur búinn að finna lappirnar á ný nokkrum árum síðar þegar Startide Rising eftir David Brin kom út .
Hann , ásamt Greg Bear og Gregory Benford , tók upp hanskann fyrir harðan vísindaskáldskap í sinni upphaflegu mynd .
Bandarískur vísindaskáldskapur á níunda áratugnum endurspeglaði að hluta þær breytingar sem orðið höfðu á hægri væng bandarískra stjórnmála .
Lengi höfðu bandarískir frjálshyggjumenn og íhaldsmenn höfðu lengi hangið saman í Repúblikanaflokknum , þótt samstarfið væri á stundum stormasamt .
Tap Barry Goldwater í forsetakosningunum árið 1964 og mismunandi afstaða hópanna tveggja til Víetnamstríðsins leiddi svo til þess að alger aðskilnaður varð .
Árið 1971 var bandaríski frjálshyggjuflokkurinn stofnaður .
Margir af stofnendum flokksins áttu það sameiginlegt að vera miklir aðdáendur vísindaskáldskapar .
Í endurreisn harðs vísindaskáldskapar á níunda áratugnum birtust þessir brestir milli íhaldsmanna og frjálshyggjumanna .
Sumir höfundar , t.d. Jerry Pournelle og David Drake , skrifuðu bækur þar sem hernaðarhyggja og ofurást margra íhaldsmanna á valdi og skipulagi drýpur af hverju strái .
Að meginstefnu var frjálshyggjan þó ráðandi í skrifum þessa tíma , en það segir sitt að báðir hóparnir töldu sig andlega arftaka Heinleins .
Hélt hann góðu sambandi við íhaldsmennina en síðustu tíu ár ævi sinnar lýsti hann sjálfum sér sem frjálshyggjumanni .
Það er einnig athyglisvert að einu pólitísku verðlaunin , sem afhent eru á alheimsráðstefnu vísindaskáldskaparins ( World Science Fiction Convention ) , eru Prómeþeusar-verðlaunin .
Eru þau veitt fyrir besta frjálshyggjuvísindaskáldskapinn á hverju ári .
Segir það einnig sitt að verðlaunabækurnar seljast gjarnan mjög vel til aðdáenda vísindaskáldskapar .
Meðal þeirra bóka , sem unnið hafa til Prómeþeusar-verðlaunanna , er The Star Fraction eftir Ken MacLeod í persónulegu uppáhaldi hjá mér .
Ægir þar saman nýmarxistum , anarkistum og frjálshyggjumönnum sem sameinast í baráttunni gegn orwellsku ríkisvaldi .
Cyberpunkið Önnur uppreisnartilraun vakti í raun mun meiri athygli utan vísindaskáldsögugeirans en innan hans .
Cyberpunk er almennt talið uppfinning William Gibsons , sem gaf út Neuromancer árið 1984 .
Gibson og félagar hans , Bruce Sterling þar á meðal , beindu spjótum sínum einkum gegn hinum íhaldssömu hernaðarbókmenntum .
Réðust þeir því ekki á garðinn þar sem hann var hæstur .
Cyberpunk var hins vegar ekki eins áhrifamikið og nýbylgjan hafði verið , hvorki á listræna né pólitíska vegu .
Urðu bækurnar nánast klisjukenndar í frásögnum sínum af samfélagi eftir ímyndað hrun kapítalismans , þar sem lög frumskógarins réðu og hetjurnar voru hakkarar og aðrir tölvunördar .
Helsta afrek Cyberpunk hreyfingarinnar var að vekja athygli á möguleikum netsins og áhrifum þess á mannlegt samfélag .
Segja má að Neal Stephenson hafi rekið endapunktinn á Cyberpunk hreyfinguna með bókinni Snow Crash .
Er bókin stórkostlega skemmtileg og lifandi lýsing á stjórnlausu þjóðfélagi eftir áðurnefnt hrun kapítalismans , en hann nálgast viðfangsefnið frá sjónarhóli einstaklings- og frjálshyggjunnar .
Áhugavert er einnig að sjá hvaða bækur nutu mestrar hylli lesenda .
Hugo-verðlaunin eru önnur tvennra helstu verðlauna vísindaskáldsögugeirans ásamt Nebula-verðlaununum .
Lesendur sjálfir kjósa þær bækur sem hljóta Hugo verðlaunin og á níunda og tíunda áratugnum voru það klassískar harðar vísindaskáldsögur sem hlutu verðlaunin .
Hinn harði kjarni greinarinnar Í greinasafninu The Ascent of Wonder færa David Hartwell og Kathryn Cramer rök fyrir því að harði skáldskapurinn sé kjarni geirans .
Aðrar nálganir séu vissulega til , en þær skilgreini sjálfar sig á þá vegu sem þær eru frábrugðnar kjarnanum .
Í raun sé því ekki hægt að skilja sumar undirgreinarnar nema í samanburði við harðan vísindaskáldskap .
Í safninu skrifaði Gregory Benford jafnframt að hjarta vísindaskáldskapar væri sú upplifun að uppgötva eitthvað nýtt .
Á hann þar ekki eingöngu við tilfinningalega upplifun , heldur einnig staðfestingu á þeirri trú að alheimurinn sé byggður á algildum lögmálum , sem hægt sé að uppgötva með vísindalegum og rökrænum hætti .
Áðurnefndar uppreisnartilraunir , sem vissulega áttu sumar rétt á sér frá listrænu sjónarhorni , virðast allar byggðar á þeirri villu að harður vísindaskáldskapur sé íhaldssamur .
Þvert á móti er góður harður vísindaskáldskapur með róttækari bókmenntum sem fyrir finnast .
Viðfangsefni greinarinnar er framtíðin , staða mannsins í henni og áhrif tæknilegra breytinga á mannlegt samfélag .
Almennt er harður vísindaskáldskapur bjartsýnn á framtíðina og þá möguleika sem tækniþróun getur veitt mannkyninu .
Jafnvel þegar skrifin eru svartsýn reyna höfundar að sýna í dystópískum skrifum að hending ræður ekki því að samfélög hrynja .
Slíkt hrun er afleiðing þess að maðurinn notar ekki hæfileika sína til rökhugsunar og vísindalegrar þekkingarleitar .
Grundvallarhugsunin í hörðum vísindaskáldskap er með öðrum orðum sú að vísindi og rökhugsun séu bestu leiðirnar fram á veginn og að þau gefi mannkyninu bestu möguleikana til að byggja betri framtíð .
Trú á vísindin og framtíðina Það er því ekki skrýtið að í hörðum vísindaskáldskap sé að finna tilhneigingu til að meta meira þá eiginleika einstaklinga og samfélaga sem styðja við vísindalega rannsóknarvinnu og veita einstaklingum sem mest frelsi til að leita hamingjunnar á eigin forsendum .
Vísindin þrífast misvel við mismunandi pólitískar aðstæður .
Einræðisherrar , valdaklíkur og stöðnuð samfélög óttast breytingar umfram allt annað og hefta gjarnan vísindin eða afskræma þau í pólitískum tilgangi .
Vald sem heftir þekkingaröflun , frelsi og sköpunarkraft einstaklinga ógnar hinni björtu framtíð .
Aðdáendur greinarinnar og höfundar hafa lengi skilið þetta .
Þess vegna er einstaklingshyggjan og tortryggni í garð opinbers valds svo ríkjandi í greininni .
Með þetta í huga virðist fullyrðing Raymonds um að vísindaskáldskapur sé í eðli sínu einstaklings- og frjálshyggjusinnaður ekki úr lausu lofti gripin .
Af sömu ástæðu er ekki skrýtið að reglulega komi upp hópar höfunda , sem ekki finna sig innan þessa andrúmslofts .
Að sama skapi er hægt að fullyrða að slíkar uppreisnartilraunir muni á endanum tapa fyrir hörðum vísindaskáldskap í anda Campbells og Heinleins .
