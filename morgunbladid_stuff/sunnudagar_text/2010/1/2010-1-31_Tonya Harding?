Illmenni íþróttaheimsins hafa ætíð þótt áhugaverð og mikið verði skrifað um íþróttakappa á borð við O.J .
Simpson og Mike Tyson .
Ein frægasta konan sem hampað hefur illmennatitlinum er án efa skautadrottningin , nú eða nornin , Tonya Harding .
Hún steig fyrst á skauta aðeins fjögurra ára gömul og vakti fljótt athygli vegna hæfileika sinna .
Að sögn Harding sætti hún ofbeldi af hálfu móður sinnar í æsku en móðirin hefur ætíð neitað þeim ásökunum .
Hún flosnaði upp úr skóla á unglingsárum og gifti sig aðeins 19 ára gömul .
Hún klifraði fljótt og örugglega upp metorðastiga skautaheimsins og varð fyrst bandarískra kvenna til að ná fullkomnum þreföldum Axel , sem er álitið eitt erfiðasta stökkið á listskautum .
Hún varð Bandaríkjameistari árið 1991 og ferill hennar náði það ár hæstu hæðum .
Frá og með þeim tíma virtust vandræðalegar fregnir af Harding verða daglegt brauð .
Hún mætti of seint á stórmót , seinna hætti hún í miðri keppni og sagði skauta sinn of lausan og enn síðar kvaðst hún ekki geta keppt vegna kviðverkja .
Þessar fréttir bliknuðu þó þegar upp komst að Harding hefði átt í þátt í því að ráðist var á helsta keppinaut hennar , Nancy Kerrigan , á bandarísku meistaramóti á skautum .
Eiginmaður Harding og lífvörður réðu mann til að brjóta hnéskeljar Kerrigan , sem í kjölfarið þurfti að hætta keppni vegna meiðsla .
Harding hylmdi yfir með eiginmanni sínum og lífverði og hampaði sigri á þessu sama móti .
Vegna þessa atburðar var Harding vikið úr Ólympíuliðinu og skautaferli hennar svo að segja lokið og ferill hnignunar hafinn .
Ekki löngu seinna lak út kynlífsmyndband með Harding og fyrrverandi eiginmanni hennar , hún var " púuð " niður af sviði þar sem hún kom fram ásamt hljómsveit sinni , hún keyrði á tré og hljóp af vettvangi og seinna var hún tekin fyrir að keyra undir áhrifum .
Eftir nokkrar misheppnaðar tilraunir til endurkomu í skautaheiminn lagði hún skautana á hilluna og batt á sig boxhanska .
Boxferillinn stóð aðeins yfir í tvö ár eftir þrjá sigra og jafnmarga ósigra .
Í síðasta bardaganum var enn og aftur " púað " þegar Harding steig inn í hringinn og virtust áhorfendur ekki geta litið fram hjá Kerrigan-atvikinu .
Harding kvaðst ekki geta haldið áfram í boxinu sökum astma , lagði boxhönskunum og tók skautana fram aftur .
Í dag kennir hún börnum listir á ísnum og kemur stöku sinnum fram sjálf .
Það efast enginn um að Tonya Harding er mikil íþróttakona og gæti eflaust lagt fyrir sig hvaða íþrótt sem væri með góðum árangri ef tekið er mið af getu hennar í listskautum og boxi , eins ólíkar íþróttagreinar og þær eru .
Þrátt fyrir það er harla ólíklegt að henni verði nokkru sinni fyrirgefið að hafa lagt á ráðin að eyðileggja feril keppinautar síns og flestir tengja enn þann dag í dag nafn skautanornarinnar við nafn Nancy Kerrigan skautadrottningarinnar .
signyg@mbl.is 