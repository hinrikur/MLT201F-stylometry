Eftir tvær vikur skilar rannsóknarnefnd Alþingis skýrslu , en nefndinni var falið að rannsaka aðdraganda og orsök falls íslensku bankanna 2008 og tengdra atburða .
Hugsanlegt er að þar komi fram upplýsingar um þátt ráðherra í hruninu sem geri það að verkum að Landsdómur verði kallaður saman , en hann fjallar um mál sem Alþingi ákveður að höfða gegn ráðherrum út af embættisrekstri þeirra .
Landsdómur var stofnaður með lögum árið 1905 , en dómurinn hefur aldrei komið saman .
Ýmislegt er því óljóst um hvernig hann kæmi til með að starfa .
Í Landsdómi sitja fimm hæstaréttardómarar , dómstjóri Héraðsdóms Reykjavíkur , prófessor í stjórnskipunarrétti við lagadeild Háskóla Íslands og átta einstaklingar sem Alþingi kýs .
Dóminn skipa því bæði menn með sérþekkingu í lögum og menn sem eiga að hafa þekkingu á stjórnmálum .
Tekið skal fram að ekki er búið að ganga formlega frá því hver verður fulltrúi lagadeildar HÍ í Landsdómi .
Stundum hefur því verið varpað fram að lög um Landsdóm séu dauður lagabókstafur .
Um Landsdóm er hins vegar fjallað í stjórnarskrá Íslands og árið 1963 voru sett ítarleg lög um dóminn .
Lög um ráðherraábyrgð voru þá líka endurskoðuð .
Hrun bankakerfisins hefur haft gríðarlega víðtæk áhrif á Íslandi .
Einstaklingar , fyrirtæki , sveitarfélög og ríkissjóður hafa fundið fyrir afleiðingunum .
Fáir telja að hrunið hafi orðið fyrir tilviljun eða einvörðungu vegna áhrifa erlendis frá .
Hverjir bera ábyrgð á því sem gerðist og hve stór er hlutur hvers og eins ? Þessari spurningu er rannsóknarnefnd Alþingis m.a. ætlað að svara .
Málinu lýkur hins vegar ekki með skýrslu rannsóknarnefndarinnar því nefndin er ekki dómstóll .
Miklu frekar má líta á skýrsluna sem upphaf að uppgjöri .
Það er hlutverk saksóknara og dómstóla að fjalla um hugsanleg brot einstaklinga , en um ráðherra gilda sérstök lög .
Hér er ætlunin að beina einkum sjónum að þeim möguleika að mál verði höfðað gegn ráðherra .
Ef það gerist þarf að kalla Landsdóm saman , en það hefur aldrei verið gert .
Segja má að Alþingi sé nú þegar búið að stíga fyrsta skrefið , en þingið kaus skömmu fyrir áramót níu manna þingnefnd sem falið er að fjalla um viðbrögð við skýrslu rannsóknarnefndar Alþingis .
Þessi nefnd á að ræða hvort tilefni sé til að ákæra ráðherra og þá útbúa kæru og leggja hana fyrir Alþingi .
Samkvæmt lögunum verður ráðherra ekki kærður nema Alþingi hafi samþykkt ákæruna .
Um 1500 blaðsíðna skýrsla rannsóknarnefndar Alþingis Alþingi samþykkti lög í lok ársins 2008 um skipan rannsóknarnefndar um rannsókn á aðdraganda og orsökum falls íslensku bankanna 2008 og tengdra atburða .
Í nefndinni sitja sitja þrír menn , Páll Hreinsson hæstaréttardómari , Tryggvi Gunnarsson umboðsmaður Alþingis og Sigríður Benediktsdóttir hagfræðingur .
Nefndin hefur starfað allt síðasta ár .
Yfir 300 manns hafa komið fyrir nefndina og formleg skýrsla verið tekin af um 140 manns .
Nefndin mun skila skýrslu sinni í byrjun febrúar , en hún verður um 1.500 blaðsíður .
Nefndin á samkvæmt lögum að " leggja mat á hvort um mistök eða vanrækslu hafi verið að ræða við framkvæmd laga og reglna um fjármálastarfsemi á Íslandi og eftirlit með henni , og hverjir kunni að bera ábyrgð á því .
" Við meðferð málsins á Alþingi var bætt inn setningu í 14. gr. þar sem segir : " Um ábyrgð ráðherra fer samkvæmt lögum um ráðherraábyrgð .
" Þetta þýðir að nefndin getur ekki lagt til við Alþingi að ráðherra verði dreginn fyrir Landsdóm .
Nefndinni ber hins vegar að " leggja mat " á hvort mistök eða vanræksla hafi átt sér stað og þetta mat snertir hlut fjármálastofnana , eftirlitsstofnana og stjórnvalda .
Ekki leikur neinn vafi á að skýrslan á eftir að vekja mikla athygli .
Alþingi mun ræða efni hennar , en síðan mun nefnd sem Alþingi kaus 30. desember sl. taka til skoðunar hvort það sé eitthvað í skýrslunni sem gefur til efni til að ákæra ráðherra fyrir brot eða vanrækslu í starfi .
Í nefndinni sitja alþingismennirnir Magnús Orri Schram , Ásbjörn Óttarsson , Atli Gíslason , Oddný G. Harðardóttir , Eygló Harðardóttir , Unnur Brá Konráðsdóttir , Lilja Rafney Magnúsdóttir , Sigurður Ingi Jóhannsson og Birgitta Jónsdóttir .
Allt eru þetta þingmenn sem hafa starfað stutt á þingi .
Mesta þingreynslu hefur Atli Gíslason sem kosinn var á þing árið 2007 .
Reiknað er með að Atli verði formaður nefndarinnar , en hann starfaði sem lögmaður í áratugi áður en hann var kosinn á þing .
Engin leið er að spá fyrir um hver verður niðurstaða nefndarinnar eða hve langan tíma hún telur sig þurfa til að komast að niðurstöðu .
Nefndin getur ákveðið að rannsaka tiltekin atriði betur og þá falið einhverjum að gera það .
Ef nefndin kemst að þeirri niðurstöðu að ráðherra hafi brotið af sér í starfi á nefndin , samkvæmt lögum um Landsdóm , að tilgreina ákæruatriðin nákvæmlega í þingsályktunartillögu sem lögð verður fyrir þingið .
Ekki verður gefin út ákæra nema að Alþingi samþykki hana í atkvæðagreiðslu .
Alþingi þarf einnig að kjósa mann til að sækja málið fyrir Landsdómi , en lögin gera ekki ráð fyrir að hann útbúi ákæruna .
Brot ráðherra fyrnast á þremur árum Enginn vafi leikur á að rannsóknarnefnd Alþingis þarf að fara nokkur ár aftur í tímann þegar hún reynir að grafast fyrir um orsakir bankahrunsins .
Þar með er ekki sagt að allir sem hafa setið sem ráðherrar á því tímabili sem nefndin skoðar geti átt von á ákæru .
Í lögum um ráðherraábyrgð er kveðið á um að brot sem eru eldri en þriggja ára séu fyrnd .
Fyrning miðast við þann tíma þegar Alþingi samþykkir málshöfðun .
Ef Alþingi kýs hins vegar rannsóknarnefnd , eins og þingið gerði 30. desember sl. , þá miðast fyrning við þann dag sem nefndin var kosin .
Þetta er þó háð því að þingið samþykki tillögu nefndarinnar um málshöfun innan árs .
Miðað við þetta eru brot sem framin voru fyrir 30. desember 2006 fyrnd .
Það er því fyrst og fremst ábyrgð ráðherra í ríkisstjórn Geirs H. Haarde sem er til skoðunar .
Þegar talað er um hugsanleg brot getur verið átt við verknað sem hófst fyrir þessa dagsetingu en lauk eftir 30. desember 2006 .
Mjög ólíklegt er hins vegar að hægt verði að höfða mál á grundvelli ráðherraábyrgðar á hendur ráðherrum sem létu af embætti fyrir þennan tíma .
Davíð Oddsson hætti sem utanríkisráðherra 27. september 2005 og Halldór Ásgrímsson hætti sem forsætisráðherra 15. júní 2006 .
Einhver kynna að spyrja hvort Alþingi hefði ekki getað breytt fyrningarreglum til að halda þeim möguleika opnum að hægt sé að höfða mál vegna hugsanlegra brota frá embættistíð Halldórs og Davíðs , sem báru ábyrgð á stjórn landsins frá árinu 1995-2005 .
Það er hins vegar ekki hægt að breyta fyrirningarreglum með afturvirkum hætti .
Í stjórnarskrá er sett bann við afturvirkni refsilaga .
Davíð hefur hins vegar þá sérstöðu að hafa starfað sem seðlabankastjóri á þeim árum sem rannsóknarnefndin er að skoða .
Seðlabankinn og Fjármálaeftirlitið höfðu eftirlitsskyldu og rannsóknarnefndin skoðar m.a. hvernig henni var sinnt .
Refsiábyrgð má ekki vera almenn og óljós Það sem er kannski mest óvissa um er hvers konar brot þurfa að hafa átt sér stað til að Alþingi ákveði að höfða mál .
Þar þarf þingið að feta nýja braut því að það hefur aldrei gefið út ákæru og hefur því ekkert við að styðjast nema lögin , en orðalagið í þeim er um margt frekar almennt þegar kemur að sakarefnum .
Í 2. gr. laga um ráðherraábyrgð segir að krefja megi ráðherra ábyrgðar vegna starfa eða starfa sem hann hefur vanrækt ef málið er svo vaxið " að hann hefur annaðhvort af ásetningi eða stórkostlegu hirðuleysi farið í bága við stjórnarskrá lýðveldisins , önnur landslög eða að öðru leyti stofnað hagsmunum ríkisins í fyrirsjáanlega hættu .
" Þetta ákvæði setur ákæruvaldinu viss mörk .
Annað hvort þarf ráðherranum að hafa verið það ljóst eða mátt vera það ljóst að hann væri að brjóta lög eða ef ákæra á ráðherra fyrir hirðuleysi þarf hirðuleysið að vera " stórkostlegt " .
Ekki er því nóg að sanna að ráðherra hafi sýnt af sér hirðuleysi eða vanrækslu .
Sýna þarf fram á að hirðuleysið hafi verið alvarlegt .
Í 8.-10 gr. laganna er nánar fjallað um refsiábyrgð ráðherra .
Þar segir m.a. að ráðherra sé ábyrgur ef hann verður þess valdandi " að frelsi eða sjálfsforræði landsins " er skert .
( d-liður 8. gr. ) Einnig er ráðherra ábyrgur " ef hann framkvæmir nokkuð eða veldur því , að framkvæmt sé nokkuð , er stofnar heill ríkisins í fyrirsjáanlega hættu .
" Sömuleiðis ef " hann lætur farast fyrir að framkvæma nokkuð það er afstýrt gat slíkri hættu .
" ( b-liður 10. gr. ) Róbert Spanó , prófessor við Háskóla Íslands sem núna gegnir störfum umboðsmanns Alþingis , fjallaði um skýrleika refsiheimilda í lögum um ráðherraábyrgð í grein sem hann skrifaði í Tímarit lögfræðinga 2005 .
Róbert vísar í ákvæði stjórnarskrár og mannréttindasáttmála Evrópu og segir að gera verði þá kröfu að refsiheimildir megi ekki vera of almennar og óljósar .
Hann kemst síðan að þeirri niðurstöðu að fyrri hluti 10. gr. laga um ráðherraábyrgð sem fjallar um góða ráðsmennsku fullnægi ekki kröfu um skýrleika .
Hann telur ekki hægt að fullyrða að þetta eigi við um aðrar greinar laganna .
Róbert telur hins vegar að í ljósi þróunar í lagasmíð á sviði refisréttar og á sviði mannréttinda sé rétt að endurskoða lög um ráðherraábyrgð .
Ekki er útilokað að hægt sé að sækja ráðherra til saka fyrir brot á almennum hegningarlögum , það er vegna brota sem lög um ráðherraábyrgð fjalla ekki um .
Þar kæmi t.d. til skoðunar 141. gr. almennra hegningarlaga þar sem segir : " Opinber starfsmaður , sem sekur gerist um stórfellda eða ítrekaða vanrækslu eða hirðuleysi í starfi sínu , skal sæta sektum eða fangelsi allt að 1 ári .
" Danskur ráðherra dæmdur í Landsdómi Þegar leitað er fordæma um hvernig lög um Landsdóm og ráðherraábyrgð gætu virkað er nærtækast að horfa til Danmerkur .
Íslensk lög og dönsk lög um ráðherraábyrgð eru svipuð , enda var stuðst við dönsku lögin þegar lög um ráðherraábyrgð og Landsdóm voru endurskoðuð árið 1963 .
Í lögum beggja landanna er miðað við að til að hægt sé að dæma fyrir brot þurfi annaðhvort að vera ásetningur um brot eða stórfellt gáleysi .
Þó er sá munur á að í dönsku lögunum er að finna nokkuð ítarlegt ákvæði um upplýsingaskyldu ráðherra gagnvart þinginu .
Danskur ráðherra má ekki halda upplýsingum leyndum fyrir þinginu né gefa rangar erða villandi upplýsingar .
Hliðstætt ákvæði er ekki að finna í íslensku lögunum .
Árið 1993 ákvað danska þingið að ákæra Erik Ninn-Hansen , fyrrverandi dómsmálaráðherra , vegna brota á lögum um ráðherraábyrgð .
Þá voru liðin meira en 80 ár frá því slíkt mál hafði verið höfðað í Danmörku .
Málið snerist um meðferð Hansens á um 140 umsóknum Tamíla um dvalarleyfi í Danmörku .
Tamílarnir voru ættingjar fólks sem bjó í Danmörku og samkvæmt útlendingalögum var heimilt að veita þeim dvalarleyfi í landinu .
Hansen sló því á frest að svara erindi fólksins , en dönsk stjórnsýslulög setja stjórnvöldum ákveðin mörk varðandi málshraða .
Árið 1988 kom málið til kasta umboðsmanns danska þingsins .
Embættismenn í dómsmálaráðuneytinu höfðu á þessum tímapunkti komið þeim sjónarmiðum til ráðherrans að málsmeðferðin væri óeðlileg .
Hansen sagði af sér í janúar 1989 og tók sæti forseta þingsins .
Ekki dró úr gagnrýni á Hansen við þetta og hann neyddist til að segja af sér sem þingforseti .
Erfitt er að aðgreina lagalega stöðu málsins frá þeirri ólgu sem var í dönskum stjórnmálum á þessum tíma .
Hansen svaraði gagnrýni á sig með því að segja að hann hefði talið að hann nyti stuðnings stjórnarflokkanna í málinu .
Þetta varð til þess að einn flokkanna krafðist rannsóknar .
Skipaður var rannsóknardómari sem komst að þeirri niðurstöðu að dómsmálaráðherrann hefði ekki staðið rétt að málum , en hann taldi einnig að Poul Schluter forsætisráðherra bæri talsverða ábyrgð .
Þetta varð til þess að miðjuflokkarnir hættu stuðningi við ríkisstjórnina og hún fór frá völdum .
Þingið tók í framhaldi af þessu ákvörðun um að ákæra Hansen fyrir brot á lögum um ráðherraábyrgð .
Ekki var ákært fyrir brot vegna rangrar eða villandi upplýsingagjafar til þingsins , en slíkt hefði getað leitt til ákæru á hendur forsætisráðherranum og eftirmanni Hansens á stóli dómsmálaráðherra .
Í Landsdómi fjölluðu 20 dómarar um ákæruna á hendur Hansen , en í dómnum sátu fulltrúar úr Hæstarétti og fulltrúar sem danska þingið kaus .
15 dómendur töldu að Hansen hefði frá sumri 1988 mátt vera ljóst að meðhöndlun hans á málum Tamíla væri ólögmæt .
Fimm dómendur töldu Hansen saklausan af brotum um ráðherraábyrgð en tóku undir að finna mætti að meðferð málsins .
Meirihluti dómsins taldi hins vegar að brot ráðherra þyrfti að vera alvarlegt til þess að refsiábyrgð myndaðist .
Sú ákvörðun að fresta því að taka afstöðu til umsókna Tamílanna um dvalarleyfi hefði hins vegar verið í trássi við lög .
Niðurstaða dómsins var fjögurra mánaða skilorðsbundinn dómur , með hliðsjón af háum aldri Hansens og heilsubresti hans .
Verjendur Hansens töldu að skipan réttarins bryti í bága við Mannréttindasáttmála Evrópu um réttláta málsmeðferð og óvilhallan dómstól .
Þeir töldu ekki ganga upp að þingið gæfi út ákæru en kysi jafnframt menn til að taka sæti í dómnum .
Sömuleiðis gerðu þeir athugasemdir við að dómarinn sem rannsakaði málið ætti sæti í Hæstarétti , en síðan væru það hæstaréttardómarar sem dæmdu í málinu .
Málinu var vísað til Mannréttindadómstólsins , en hann vísaði því frá .
Niðurstaðan ætti að gefa fordæmi um að skipan Landsdóms á Íslandi standist ákvæði Mannréttindasáttmálans .
Skýrsla rannsóknarnefndar Alþingis og hugsanleg viðbrögð við henni 1 Alþingi samþykkti 12. desember 2008 lög um rannsókn á aðdraganda og orsök falls íslensku bankanna 2008 og tengdra atburða .
Þriggja manna nefnd falið að sjá um rannsóknina .
Lokið 2 Alþingi kaus 30. desember níu manna nefnd alþingsimanna sem falið er að fjalla um skýrslu rannsóknarnefndar Alþingis .
Lokið 3 Rannsóknarnefnd Alþingis skilar áliti í lok janúar .
4 Þingmannanefndin fjallar um skýrsluna og ákveður hvort draga á ráðherra fyrir landsdóm .
5 Alþingi fjallar um kæruna og greiðir um hana atkvæði .
6 Landsdómur er kallaður saman til að fjalla um og dæma í máli ráðherra .
