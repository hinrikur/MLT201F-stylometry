Þeir eru ekki margir gestirnir sem stolið hafa senunni í Leikhúsi draumanna með sama hætti og Jermaine Beckford , miðherji C-deildarliðs Leeds United , gerði um síðustu helgi .
Alltént ekki í seinni tíð .
Hann fékk langa sendingu frá Jonny Howson , móttakan var heldur hörð en Beckford bætti það upp með snyrtilegri afgreiðslunni .
Skyldi Wes Brown og Tomasz Kuszczak eftir í einskismannslandi .
Markið dugði aðkomuliðinu til sigurs og minnstu munaði að Beckford gerði annað í seinni hálfleik , skot hans smaug þá hárfínt framhjá stönginni .
Svo allt talið um Jermaine Beckford er ekki bara tal .
Hann hefur verið einn umtalaðasti leikmaður neðri deildanna í Englandi undanfarin misseri og eftir hetjudáðina um liðna helgi er hann örugglega orðinn sá eftirsóttasti .
Markið á Old Trafford gæti raunar hafa verið hans síðasta fyrir Leeds United en nú liggur fyrir að Beckford fór skriflega fram á sölu frá félaginu 30. desember síðastliðinn , fjórum dögum fyrir bikarleikinn .
Félög í ensku B-deildinni , með Newcastle United í broddi fylkingar , hafa gert hosur sínar grænar fyrir honum um skeið en eftir að hann sýndi hvernig hann getur leikið eina af bestu vörnum landsins er spurning hvort einhver úrvalsdeildarfélög bætast ekki í hópinn .
Hver vill ekki mann sem hefur höfuðleður Sir Alex Fergusons í beltinu ? Jermaine Beckford fæddist í Lundúnum 9. desember 1983 og lagði stund á fótmenntir í akademíu Chelsea .
Honum tókst ekki að festa sig í sessi á Brúnni og var leystur undan samningi árið 2003 .
Þá gekk hann í raðir utandeildarliðsins Wealdstone .
Þar fann Beckford fljótt fjölina sína og gerði 54 mörk í 82 leikjum til ársins 2006 .
Þá var mönnum ljóst að hann átti brýnt erindi í deildakeppnina og Leeds festi kaup á honum í mars það ár fyrir framan nefið á B-deildarliði Crystal Palace .
Þurftu þeir hvítklæddu að punga út heilum 70.000 pundum .
Wayne Rooney er ekki marga daga að vinna sér inn þá upphæð .
Gerði 34 mörk á síðustu leiktíð Beckford fékk fá tækifæri til að byrja með hjá Leeds og veturinn eftir komuna var hann lánaður til Carlisle United og Scunthorpe United .
Leiktíðina 2007-08 sneri hann hins vegar aftur á Elland Road og sprakk út , gerði 20 mörk í 45 leikjum þegar Leeds rétt missti af sæti í B-deildinni .
Beckford lét síðan kné fylgja kviði í fyrra , skoraði 34 mörk í einungis 42 leikjum .
Aftur skriplaði Leeds á skötu í umspili um sæti í B-deildinni og nú töldu sparkfræðingar víst að Beckford myndi yfirgefa félagið .
Eftir japl , jaml og fuður varð hann hins vegar um kyrrt .
En nú hefur hann tekið af skarið – vill spreyta sig í efri deildum .
Lái honum hver sem vill .
Simon Grayson , knattspyrnustjóri Leeds , sýnir málinu líka ákveðinn skilning í samtali við heimasíðu félagsins fyrir helgi enda þótt hann sé hundfúll yfir því að tíðindin skyldu leka út .
Sölubeiðni Beckfords kemur á vondum tíma fyrir Leeds , liðið hefur leikið við hvurn sinn fingur í vetur og hefur átta stiga forskot á Norwich City og Charlton Athletic á toppi deildarinnar .
Það yrði blóðtaka fyrir Leeds að sjá á bak Beckford en markið á Old Trafford var hans tuttugasta á leiktíðinni .
Grayson viðurkennir það fyrstur manna en áréttar að hann verði ekki seldur nema tilboðið sé viðunandi .
" Hann er góður leikmaður en hefur sitt verð eins og aðrir .
" Það er líklega eitthvað hærra en 70.000 pund ! Glæsileg saga Leeds United á glæsilega sögu í ensku knattspyrnunni .
Gullöld félagsins var á ofanverðum sjöunda áratugnum og í upphafi þess áttunda .
Félagið varð Englandsmeistari undir stjórn Dons Revies 1968-69 og aftur 1973-74 , bikarmeistari 1972 , deildabikarmeistari 1968 og borgarmeistari Evrópu ( seinna UEFA-keppnin ) 1968 og 1971 .
Á þessum árum léku með liðinu leikmenn á borð við Billy Bremner , Norman Hunter , Johnny Giles , Allan Clarke , Jack Charlton , Eddie Gray og Peter Lorimer .
Don Revie andaðist árið 1989 aðeins 61 árs að aldri .
Eftir mögur ár á níunda áratugnum náði Leeds United vopnum sínum í upphafi þess tíunda og vann meistaratitilinn undir stjórn Howards Wilkinsons vorið 1992 .
Þá voru í liðinu menn eins og Gary McAllister , Gordon Strachan , Gary Speed og Eric Cantona .
Varist og barist til síðasta blóðdropa Leikmenn Leeds United gáfu sig alla í leikinn á Old Trafford .
Voru eins og útspýtt hundsskinn frá upphafi til enda .
Á engan er hallað þótt fullyrt sé að ástralski landsliðsmaðurinn Patrick Kisnorbo hafi dregið vagninn .
Hann barðist til síðasta blóðdropa – svo sem myndin hér til hliðar gefur afdráttarlaust til kynna .
Kisnorbo og Richard Naylor , félagi hans í miðri vörninni , skelltu hurðinni á nefbroddinn á Wayne Rooney og Dimitar Berbatov .
Þetta er ekki í fyrsta skipti sem Kisnorbo , sem er 28 ára gamall Ástrali af márítísku og ítölsku bergi brotinn , blóðgast á leiktíðinni , sem er hans fyrsta hjá Leeds eftir komuna frá Leicester .
Sauma þurfti tólf spor í ennið á honum eftir fyrsta leikinn í haust og upp frá því hefur hann skartað forláta ennisbandi í anda Steves gamla Fosters .
Kisnorbo var ráðlagt að leita til lýtalæknis en kappinn vildi ekki heyra á það minnst .
" Ég hef engan tíma til þess , ég gæti misst sæti mitt í liðinu .
" Hann er nú í dýrlingatölu í Leeds .
Kisnorbo hefur leikið 18 landsleiki fyrir Ástralíu og vonast til að verja heiður þjóðar sinnar á HM í sumar .
Þau eru vel rekin , trippin Eftir fimm ósigra í röð síðla árs 2008 var björgunaráætlun Leeds United í uppnámi .
Þetta fornfræga félag sat í níunda sæti C-deildarinnar og sá ekki til sólar .
Stjórn félagsins kom saman til neyðarfundar og tók þá erfiðu ákvörðun að segja knattspyrnustjóranum , þeim góða dreng Gary McAllister , upp störfum .
Stíga þurfti af fullum þunga inn í atburðarásina .
Stjórnin hafði engar vöflur á .
Setti sig í samband við B-deildarlið Blackpool og bað um leyfi til að að ræða við knattspyrnustjórann , Simon Grayson .
Þeirri beiðni var hafnað .
Vilji Graysons var á hinn bóginn skýr , hann tók því til sinna ráða og sagði upp störfum hjá Blackpool .
Stjórn félagsins neitaði að taka við uppsögninni .
Eigi að síður var Grayson kynntur til sögunnar sem nýr knattspyrnustjóri Leeds .
Félögin komust síðar að samkomulagi um sárabætur Blackpool til handa .
Eyjólfur hresstist undir stjórn Graysons , Leeds vann ellefu síðustu heimaleiki sína og jafnaði þar með fjögurra áratuga gamalt félagsmet sem sett var í tíð Dons Revies .
Gengið var á hinn bóginn lakara á útivelli og Leeds varð að gera sér fjórða sætið að góðu .
Einhver skjálfti var í mönnum í umspilinu og laut Leeds í gras gegn Millwall , 2:1 samanlagt .
Allt hefur gengið Grayson og lærisveinum hans í haginn í vetur .
Liðið hefur unnið 17 af 23 deildarleikjum sínum og aðeins einu sinni beðið ósigur .
Nú ætla menn sér upp og af leiknum á Old Trafford að dæma á Leeds fullt erindi upp í B-deildina – í það minnsta .
Simon Grayson er með yngri knattspyrnustjórum , hélt upp á fertugsafmæli sitt í síðasta mánuði .
Hann hóf knattspyrnuferil sinn hjá Leeds árið 1988 en lék aðeins tvo leiki áður en hann gekk til liðs við Leicester City .
Hann lék síðar með Aston Villa og Blackburn Rovers en lauk ferlinum hjá Blackpool fyrir fimm árum .
Sama ár tók hann við stjórnvelinum hjá félaginu .
Vegur hans hefur vaxið hratt síðan .
Með splunkunýtt lið í höndunum Enda þótt Jermaine Beckford hafi stolið fyrirsögnunum og Patrick Kisnorbo snýtt rauðu áttu flestir ef ekki allir leikmenn Leeds United leik lífs síns á Old Trafford .
Af þessum vitnisburði að dæma er liðið stríðmannað .
Athygli vekur að það hefur orðið til á allra síðustu árum .
Danski markvörðurinn Casper Ankergren hefur verið hjá félaginu síðan 2007 en af varnarlínunni komu þrír til Leeds á síðasta ári , Richard Naylor fyrirliði , sem lengi lék með Ipswich Town , Kisnorbo og Jason Crowe .
Sá síðastnefndi hefur víða komið við í neðri deildum en er líklega frægastur fyrir að hafa verið rekinn af velli í sínum fyrsta leik með Arsenal 1997 , aðeins 33 sekúndum eftir að honum var skipt inn á .
Það er met .
Fjórði varnarmaðurinn , Andy Hughes , kom til Leeds árið 2007 .
Á miðjunni er uppalningurinn Jonny Howson leikreyndastur , hann þreytti frumraun sína 2006 .
Neil Kilkenny og Bradley Johnson hafa verið á Elland Road síðan 2008 og Michael Doyle er lánsmaður frá Coventry City .
Argentínumaðurinn Luciano Becchio , sem leikur við hlið Beckfords í framlínunni , kom til Leeds sumarið 2008 .
Hann hefur gert 24 mörk í 76 leikjum og haldið Kongómanninum Trésor Kandol á bekknum .
Inn á gegn Manchester United komu Aidan White , átján ára uppalningur , Slóvakinn L ´ ubomír Michalík , sem kom frá Bolton 2008 , og Robert Snodgrass , sem þrumaði knettinum í samskeytin úr aukaspyrnu .
Hann kom til liðsins 2008 .
