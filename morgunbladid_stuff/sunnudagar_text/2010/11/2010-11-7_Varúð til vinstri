Hann slátraði okkur , í tvígang , " var haft eftir goðsögninni Luis Figo , starfsmanni Evrópumeistara Internazionale , um Walesverjann unga Gareth Bale eftir síðari leik liðsins gegn Tottenham í vikunni .
Bragð er að þá barnið finnur .
Bale gerði þrjú mörk í fyrri leik Tottenham og Evrópumeistaranna á Ítalíu á dögunum ; Inter komst í 4:0 , en Bale minnkaði muninn í eitt mark eftir hlé .
Liðin mættust aftur í London á þriðjudaginn , Bale fór hamförum á ný og lagði upp tvö mörk í 3:1 -sigri .
Brasilíumaðurinn Maicon hjá Inter , af mörgum talinn besti hægri bakvörður heims , hafði ekki roð við Bale .
Harry Redknapp , knattspyrnustjórinn gamalreyndi hjá Tottenham , kvaðst efast um að Maicon hefði nokkru sinni fengið aðra eins útreið og gegn Bale .
Ítalskir fjölmiðlar héldu ekki vatni yfir drengnum og hann var þegar í stað orðaður við helstu stórlið Evrópu ; Real Madrid , Barcelona ...
Redknapp brást við eins og við mátti búast : " Hann er ekki til sölu .
" Gareth Bale er aðeins 21 árs , fæddur í Cardiff 16. júlí 1989 .
Ótvíræðir hæfileikar hans í íþróttum komu í ljós strax í grunnskóla .
Andlegur styrkleiki og færni hans með vinstri fæti á fótboltavelli duldist engum .
Á unglingsárum í Whitchurch High School í Cardiff lék Bale rúgbí og hokkí auk fótbolta , og lagði meira að segja stund á langhlaup með góðum árangri .
Vegna afburða hæfileika Bales setti íþróttakennari skólans , Gwyn Morris , honum sérstakar reglur á fótboltaæfingum ; hann mátti bara nota eina snertingu og aðeins spyrna með " hinum " fætinum , þeim hægri ! Samt var hann langbestur , að sögn .
Í umfjöllun breskra fjölmiðla um Bale má hvarvetna skynja að pilturinn er gríðarlega metnaðarfullur en jafnframt afar jarðbundinn og hlédrægur .
Þannig er hann sagður hafa verið frá fyrstu tíð ; sé vel upp alinn drengur og hvers manns hugljúfi .
Útsendari Southampton kom fyrst auga á Bale þegar hann var níu ára , í keppni fimm manna liða með Cardiff Civil Service Football Club .
Á meðan drengurinn nam í Whitecurch æfði hann reglulega í knattspyrnuskóla Southampton , en þar á bæ efuðust menn reyndar um það hvort hann næði að spjara sig sem atvinnumaður , þrátt fyrir allt .
Svo fór þó að Southampton ákvað að veðja á Bale og hann þreytti frumraun sína með aðalliðinu einungis 16 ára .
Aðeins einn hefur náð þeim áfanga yngri ; Theo Walcott , sá fótfrái framherji sem nú skrýðist búningi Arsenal .
Leikir Bales með Southampton urðu 45 áður en Tottenham nældi í hann rúmu ári síðar .
Slegist var um leikmanninn , Manchester United vildi líka fá hann en Bale valdi Spurs .
Bale skrifaði undir samning við Tottenham í maí 2007 .
Í desember það ár meiddist hann illa á fæti og kom ekki meira við sögu þann vetur .
Hann átti satt að segja frekar erfitt uppdráttar þar til á síðari hluta síðasta keppnistímabils .
Góð frammistaða annarra leikmanna gerðu það að verkum að Bale varð að bíða eftir tækifærinu .
En hann greip svo gæsina þegar hún gafst og hefur ekki sleppt takinu síðan ...
Bale hefur leikið vinstra megin á miðjunni hjá Tottenham , verið einskonar útherji .
Redknapp segist þó sannfærður um að þegar fram í sæki færist hann aftur í bakvarðarstöðuna og verði enn betri þar .
Styrkur stráksins felst í fjölhæfninni ; hann er mjög sprettharður , úthaldsgóður með afbrigðum og virðist stundum þindarlaus , er að auki góður skallamaður og frábær spyrnumaður .
Vart er hægt að biðja um meira .
Bale hefði getað valið að leika fyrir hönd Englands , þar sem amma hans er ensk , en sagði strax að sér þætti mikill heiður að leika fyrir Wales .
" Það hafði heldur enginn samband beint við mig fyrir hönd Englands , þeir töluðu aðeins við umboðsmanninn minn , " segir hann .
Vinstri útherjastaðan hefur árum saman verið veikur hlekkur í liði Englands svo einhverjir naga sig eflaust í handarbökin nú .
Bale var fyrst valinn í A-landslið Wales undir vor 2005 og fyrsti landsleikurinn var gegn Trinidad og Tobago 27. maí .
Hann kom inn á sem varamaður og varð þar með yngsti landsliðsmaður Wales frá upphafi , aðeins 16 ára og 315 daga .
Brian Flynn , fyrrverandi leikmaður Wales og nú landsliðsþjálfari , spáði því þá að Bale væri framtíðarstjarna .
Líkti honum við hetjuna miklu Ryan Giggs , landa þeirra hjá Manchester United .
Knattspyrnumanni í Wales getur ekki hlotnast meira hól .
Skrapp til " útlanda " Harry Redknapp upplýsti eftir seinni leikinn gegn Inter að hann hefði gefið Bale fjögurra daga frí í vikunni áður ; hann hefði spilað mikið , æft vel og átt skilið smáhvíld .
Sá gamli sagðist hafa hvatt pilt til að fara í stutt frí til útlanda .
" Og hann gerði það – hann fór heim til mömmu sinnar í Cardiff ! " Einhverjir hefðu frekar viljað flatmaga á sólarströndu .
Ekki Bale .
