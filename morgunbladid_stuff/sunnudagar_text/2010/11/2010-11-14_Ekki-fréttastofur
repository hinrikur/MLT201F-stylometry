Það var fyrsta frétt Ríkisútvarpsins .
Þungbúin rödd Brodda Broddasonar tók að ryðja sér leið út á öldur ljósvakans .
Alvaran var ógnvænleg og benti til að það hefði orðið snjóflóð eða farist togari .
" Guð minn almáttugur " hafa sjálfsagt fleiri muldrað innra með sér en bréfritari einn .
" Ráðherrar vissu ekki hvernig ætti að nota listann um hinar " viljugu þjóðir ! " ( Önnur fréttastöð talaði reyndar um listann yfir hinar " sjálfviljugu " þjóðir .
) Hið opinbera heiti var á sínum tíma reyndar " hinar staðföstu " þjóðir .
En RÚV virðist bara nota opinber heiti ef þau koma frá Samfylkingunni eins og sést á því að þótt Evrópusambandið segi í þýðingu löggiltra skjalaþýðenda að nú fari fram " aðlögunarviðræður Íslendinga " að því sambandi þá gætir RÚV sín á að fletta hinu erlenda orði aðeins upp í sérstakri ensk-íslenskri orðabók Samfylkingarinnar sem geymd er í læstum skáp Óðins Jónssonar .
Þar þýðir orðið samningaviðræður , þótt sjálft leiðbeiningarrit ESB vari við slíkum skilningi .
" Negotiation " kemur reyndar fyrir í hinu fágæta eintaki Óðins , en þar segir að það sé notað yfir samtöl í óþægilegum jólaboðum utanríkisráðherrans .
Fyrir sjö árum notuðu íslensk stjórnvöld hugtakið staðföst ríki en Samfylkingin í stjórnarandstöðu orðið viljug eða sjálfviljug ríki og er fullkomlega eðlilegt að Óðinn haldi sig við viðurkenndar innanflokksskýringar .
Finnast skjöl eftir fjögurra ára leit En sem sagt þá var Broddi Broddason að flytja " ekki-frétt " í samblönduðum dánarfregna- og eldgosastíl um mál sem Samfylkingin , líka sú sem er utan við fréttastofu RÚV , hefur verið í vaxandi vandræðum með .
Fyrir tæpu hálfu ári bað Ögmundur Jónasson um að öll tiltæk skjöl yrðu þegar í stað afhent þinginu um aðdraganda þess að íslenskir ráðamenn lýstu hinni pólitísku afstöðu til þess að fara skyldi með her á hendur Saddam Hussein , einræðisherra Íraks , sem þá þegar hafði að minnsta kosti eina milljón mannslífa á samvisku sinni , auk þeirra þrjú hundruð þúsunda Kúrda sem hann hafði látið myrða af eigin löndum , þar á meðal konur og börn , með efnavopnum .
Síðan liðu mánuðirnir og Össur tilkynnti Ögmundi Jónassyni ráðherra að það fyndust engin skjöl um málið .
Ögmundur sagði frá þeirri yfirlýsingu Össurar fyrir fáeinum vikum .
En svo hljóp Össur á sig .
Það er hans grein .
Aðrir hlaupa um í sínu hverfi til að grenna sig .
Heyrst hefur um menn sem eiga vélknúin bretti svo þeir geti hlaupið langar leiðir í kyrrstöðu án þess að nein hætta sé á að þeir andi að sér frísku lofti .
Til eru þeir sem hlaupa reglubundið á veggi og sumir óviljandi á annað fólk .
En líkamsrækt Össurar felst í því að hann hleypur á sig .
Það er aðgengileg aðgerð fyrir upptekinn mann , því ekki þarf annað en að hann sé sjálfur til staðar til þess að framkvæma hana .
Áður gerði hann þessar æfingar oftast eftir miðnætti , en einkaþjálfarar hans töldu að betur færi á því að hann hlypi á sig við normal aðstæður .
Og svo háttaði til að hann var staddur í morgunþætti í útvarpi og notaði tækifærið og hljóp á sig og það tókst alveg ljómandi vel .
Hann hafði reyndar gleymt því þá að hafa sagt Ögmundi að engin skjöl væru til um hið umrædda mál frá 2003 og því gekk honum enn greiðlegar að hlaupa á sig .
Ögmundur hafði trúað Össuri , sem sýnir að hann er enginn veifiskati , og reyndar hafði Össur trúað sér líka enda líklegt að hann og fjölskylda hans , sem farið hafa með yfirstjórn utanríkisráðuneytisins vel á fjórða ár , hefðu ella verið búin að finna og birta slík skjöl , svo mjög sem hafði verið kallað eftir þeim allan þann tíma .
Í útvarpsspjalli við illa upplýsta aðdáendur hafði Össur sem sagt ákveðið að hlaupa á sig enda hafði hann ekkert hlaupið á sig þann daginn .
Og hann læddi því þess vegna út úr sér býsna leyndardómsfullur að það væri búið að finna töluvert af skjölum um stuðninginn við þá sem fóru gegn Saddam .
Nú gátu fréttamenn ekki hafa vitað þetta fyrirfram og ekkert tilefni til þessa samtals nema að Össur hefði pantað það .
En þótt hann kjaftaði frá vildi hann samt ekki gefa neitt upp .
Bara að skapa spennu og spinna svolítið og " droppa " dylgjum hér og hvar .
Þingið yrði að fá þetta fyrst , en þarna kæmu fram býsna alvarleg atriði , sagði hann .
Sem betur fer létu spyrjendur ráðherrans ekki eins og þeir væru sjálfstæðir fréttamenn , sem hefði verið mjög óviðurkvæmilegt því viðmælandinn var jú úr Samfylkingunni og Óðinn hefði ekki fyrirgefið slíka umgengni léttilega .
Því var ekki spurt hvers vegna ekki hefði tekist að finna þessi skjöl fyrr .
Þingið hefði beðið um þau í marga mánuði og fjölmiðlar kallað eftir þeim í mörg ár .
Hvar hefðu þau verið falin í ráðuneytinu ? Hefðu fyrrverandi ráðamenn átt einhver leynihólf í ráðuneytinu sem Össuri og fjölskyldu hefði ekki tekist að brjótast inn í fyrr en eftir þrjú og hálft ár ? Eða eru þeir þrjótar sem Samfylkingin og Fréttastofan hata með eðlilegum og málefnalegum hætti enn með einhverja leyndarskjalaverði sem taka við fyrirmælum frá þeim , eða kannski Frímúrarareglunni eða jafnvel frá Bilderberg ? Að sjálfsögðu engar spurningar um hvers vegna skjöl geta leynst svona vel og lengi þrátt fyrir ákafa leit .
Var ekki hægt að fá hinn " sérstaka " til að gera húsleit og hneppa leyndarskjalaverði í gæsluvarðhald á meðan ? En sem betur fer þá spyr ekki Samfylkingarfréttastofa um svona mál .
Hún tekur bara sjálfsagðan þátt í spunanum og dylgjunum sem Broddi kynnir svo sem fyrstu frétt með alvöruþunga sem hann ella notar einvörðungu um eldgos , sem hann fréttir af 50 mínútum eftir að Mbl.is segir frá því á vef sínum .
Og þegar Össur sendi ekki " þinginu skjölin fyrst " , eins og hann hafði tilkynnt í morgunþættinum , þá var ekki heldur spurt um ástæður þess .
Hvernig voru hin merku skjöl ? Þegar " skjölin " eru skoðuð kemur í ljós að í minnisblaði segir að einhverjir ónefndir starfsmenn í utanríkisráðuneytinu hafi ekki vitað hvernig " átti að nota listann " yfir hinar staðföstu þjóðir .
Hvergi kemur fram í " skjölunum " að ráðherrarnir hafi ekki vitað eða velt því eitthvað fyrir sér , hvernig ætti að " nota listann " .
Það mál er auðvitað dæmigerð ekki-frétt .
Bandamenn vildu vita hverjir lýstu yfir pólitískum stuðningi við þeirra aðgerðir gegn harðstjóranum .
Þegar það lægi fyrir yrðu þau nöfn birt .
Og segja má að nöfn sem birt yrðu saman væru " listi " .
Ef skrifuð yrðu niður nöfn þeirra fréttamanna og umræðustjóra RÚV sem draga blygðunarlaust taum Samfylkingar í störfum sínum og þau yrðu birt í einum dálki , ef hann myndi nægja , þá væri kominn listi , þótt enginn ætlaði að búa til lista eða nota hann á einhvern sérstakan hátt .
Og svo hélt spuninn áfram .
Og það var svo ánægjulegt að blaðamenn Baugs notuðu sömu fyrirsögnina og Broddi : " Vissu ekki til hvers átti að nota listann " .
Og undir þeirri fyrirsögn var mynd af tveimur ráðherrum , sem Baugi er í nöp við .
Þegar betur er að gáð kemur reyndar fram að það var " alþjóðaskrifstofa utanríkisráðuneytisins " sem ekki vissi hvað hefði átt að gera við nefndan lista og hugsað þá speki upphátt í minnisblaði , sem ekki er vitað hver fékk , og bætt því við að Bandaríkjamenn viti það ekki heldur ! Það stendur eins og fyrr sagði ekkert um að ráðherrarnir tveir hafi tjáð sig um það .
En samt tekst þessum tveimur samhentu fjölmiðlum , RÚV og Baugsmiðlum , að hafa það sem fyrstu frétt og fimm dálka frétt að þáverandi utanríkisráðherra og forsætisráðherra hafi ekkert vitað hvað ætti að gera með stuðningsyfirlýsingar sem bandamönnum bærust frá einstökum talsmönnum vinveittra ríkja .
Er það virkilega einhver gáta ? Þeir ætluðu að birta þær , stupid , svo helsta kosningaslagorð Bills Clintons sé notað að breyttu breytanda .
En af hverju trúnaðarmál , er spurt með þunga .
Skýringin var einföld .
Bandamönnum þóttu stuðningsyfirlýsingarnar hafa meiri þunga ef þær birtust allar samstundis og einnig hafði verið upplýst að einstakir talsmenn þjóða hefðu fremur viljað birta sína stuðningsyfirlýsingu í hópi en einir .
Þess vegna var nauðsynlegt að einstök ríki færu ekki að upplýsa um þau ríki sem rætt væri um að vildu veita pólitískan stuðning fyrr en þau gerðu það sjálf .
Ekkert merkilegt .
Segir sig allt sjálft .
Eins mikil ekki-frétt og hægt er að hugsa sér , nema að sá sem í hlut á sé svo miklu miklu meiri samfylkingarmaður en fréttamaður .
Í " fréttunum " er sagt , til að auka vigt spunans og reyna að fela eins lengi og hægt er að um sápukúlu en ekki sögu sé að ræða , að utanríkisráðuneytið hafi birt 300 skjöl um málið á heimasíðu sinni .
Enginn spyr hvernig hægt var að fela 300 skjöl í á fjórða ár fyrir leitandi embættismönnum undir þrýsingi frá þingi og ráðherrum .
En hér skal skorað á sem flesta að kynna sér þessi " skjöl " .
Því það hafa fréttastofur RÚV og Baugs ekki gert , þótt þær hafi velt sér gagnrýnislaust upp úr því sem spunakarlinn hefur rétt að þeim .
Hvort sem fólk trúir því eða ekki fyrr en það sér það sjálft þá er obbinn af því sem þar er birt og kallað skjöl úrklippur úr blöðum í útlöndum nokkru fyrir innrás í Írak en þó aðallega í mánuðunum á eftir ! Rosaleg leyniskjöl , sem varpa ljósi á málið eins og " fréttamenn " Samfylkingarinnar taka til orða .
Þar sem úrklippunum sleppir eru birt boðsbréf um fundi íslenskra sendiherra með öðrum .
Svavar Gestsson situr þar eðlilega í boði bandarískra sendiherra að ræða við töluverðan hóp kollega um hvernig Íraksaðgerðin gangi .
Og mánuði fyrir " listann " ógurlega þakka tveir senatorar Jóni Baldvini fyrir fund og segjast ekki munu gleyma hinum góða stuðningi í Íraksdeilunni .
Allt saman ekki-fréttir .
Fréttastofa gerir lygi Össurar að sinni En Össur Skarphéðinsson hafði ekki hlaupið á sig nóg .
Hann stóð því belgdur og bísperrtur fyrir framan fréttamann og sagði að það væri mikið alvörumál að ráðherrarnir tveir sem Samfylkingin og fjölmiðlar hennar eru að reyna að koma höggi á hefðu haft í höndunum álit helsta þjóðréttarfræðings Íslands sem hefði talið Íraksstríðið ólöglegt þegar þeir tóku sína ákvörðun um pólitíska stuðningsyfirlýsingu .
Og fréttamaðurinn sýndi að hann hafði ekkert lesið og vissi ekkert í sinn haus og leyfði Össuri að hafa fréttamann að fífli á meðan hann hlypi dálítið á sig sjálfur .
Jú , þjóðréttarfræðingur hafði gert grein fyrir því í innanhússplaggi í utanríkisráðuneytinu , sem ekki er vitað hverjir fengu , að fræðimenn greindi á um lagalegt rétmæti innrásar og að málið væri álitamál og því væri rétt að fara varlega í að fullyrða að innrásin í Írak væri örugglega í samræmi við alþjóðalög .
Þetta var rétt hjá embættismanninum .
Það lágu fyrir þúsundir álita lögspekinga um allan heim um þessi atriði og gengu mjög í gagnstæðar áttir .
Össur laug því blákalt til um álitið og fréttamaðurinn gleypti lygina hráa .
Það getur komið fyrir að fréttamenn láti ómerkinga sem tímabundið gegna háum embættum blekkja sig .
En nú hefur fréttamaðurinn skjalið og veit betur en leiðréttir ekkert .
Og þá hefur hann sjálfur tekið við hlutverki lygarans .
Kannski hefur Óðinn vakið athygli fréttamannsins á að Össur væri í Samfylkingunni og því giltu hin sérstöku lögmál .
Og fréttamaðurinn vissi ekki heldur að Össur væri að plata hann með enn grófari hætti .
Því hinar lögfræðilegu vangaveltur voru settar fram eftir að innrásin í Írak var hafin , töluvert löngu eftir að gömlum vinum og bandamönnum var veittur pólitískur stuðningur við umdeilanlega , vandasama og erfiða aðgerð sem þeir töldu óumfýjanlega .
Ríkisútvarpið veit væntanlega núna að fréttamaðurinn lét draga sig á asnaeyrunum .
Ríkisútvarpið hefur ekki leiðrétt frétt sína eða beðið afsökunar .
Enda dregur það ekki úr trúverðugleika þeirrar stofnunar þótt pólitískum vindhönum sé auðveldað að hafa hlustendur að fíflum og æruna af fréttamanni á meðan Óðinn nær að reka þá starfsmenn sem ekki geta sannað með óyggjandi hætti að þeir séu Samfylkingunni trúir og á meðan Páll fær að lesa fréttirnar en ekki Pétur .
Meira að segja þeim sem áður töldu einhverja innistæðu vera í Páli Magnússyni útvarpsstjóra dettur ekki í hug lengur að hann muni gegna hinu raunverulega starfi sínu í þessu máli fremur en öðrum .
En það verður ekki af honum skafið , að hann er ljómandi fréttaþulur .
