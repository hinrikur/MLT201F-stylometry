Sagan hefst á millistríðsárunum ; þetta er ættarsaga manns sem lendir alveg óvart í því að eignast stærsta banka lítillar þjóðar og ansi margt fleira , " segir Bjarni Harðarson , bóksali á Selfossi , upplýsingafulltrúi í sjávarútvegs- og landbúnaðarráðuneytinu og fyrrverandi alþingismaður ; höfundur bókarinnar Sigurðar saga fóts , sem nýlega er komin út .
Umfjöllunarefnið er Íslendingum ekki með öllu ókunnugt .
" Hún er skrifuð að því leyti til að fyrirmynd riddarasagna að þær urðu til þegar norrænir rithöfundar , norskir og íslenskir , við hirð Hákonar gamla snéru frönskum trúbadoratextum og misskildu ; sjálfur tók ég texta frá okkar ástsæla Megasi og gat í eyðurnar hvernig saga hans í laginu Furstinn passaði inn í það sem hér hefur gengið á .
" Bjarna langaði að velta því fyrir sér með ýmsum hætti hvernig gullið – peningarnir – ná að brjóta ansi margt niður , " án þess þó að taka það allt of alvarlega , enda er bókin skrifuð í þannig stíl að menn eiga að geta haft gaman af ; þetta á ekki að vera neinn harmagrátur .
" Það er drifkraftur peninganna sem drífur söguna áfram .
" Margt af því sem Sigurður fótur segir finnst mér ég ekki hafa lagt honum í munn ; hann sagði það bara .
Hans heilbrigðasta samband er við móður sína og á einum stað segir hann við hana að þrátt fyrir alla þessa peninga stjórni hann ekki þeim heldur stjórni peningarnir honum .
Þannig vill það nú vera .
" Höfundurinn segir alls ekki ætlunina með bókinni að finna sökudólga .
Sterkar tilvísanir séu vissulega til atburða liðanna ára " en ég er ekki að skrifa um neinn ákveðinn ; reyni að blanda aðalpersónunum í íslensku stjórnmála- og viðskiptalífi þannig saman að hver persóna í sögunni sé mátulega mikið mitt á milli manna , þannig að engin ein ákveðin fyrirmynd sé að hverjum og einum .
" Spurður um það hvers vegna hann ákvað að skrifa bókina , segir Bjarni : " Sagan leitaði á mig því mér hefur fundist umræðan um það sem hér hefur gerst einkennast allt of mikið af tilfinningum sem þjóðin ráði ekki almennilega við og ég held að hlutina þurfi að sjá í svolítið léttara samhengi en hefur verið gert .
" Hann bætir því við að spennandi hafi verið að nota rokklag sem drifkraft við söguritun .
" Ég strandaði æði oft við það hvað ég ætti að skrifa næst en komst alltaf að því við að hlusta á Megas .
En ég var auðvitað orðinn hundleiður á laginu vegna þess að ég hlustaði æði oft á það ! " Hugmyndin að bókinni kviknaði fyrir rúmu ári .
" Ég raðaði henni saman í hausnum á mér á meðan ég stóð vaktina í búðinni í jólatraffíkinni síðast og handskrifaði síðan uppkast að bókinni þegar fór í frí til Eþíópíu eftir jól .
" Fólk hefur velt fyrir sér , eðlilega , segir Bjarni , hvers vegna hann talar um Sigurðar sögu fóts , en ekki fótar .
" Nafnið sæki ég í riddarasögu sem talin er frumskrifuð hér á landi á 15. öld , og nota minni úr henni .
Glöggir menn í beygingum taka eftir því að þetta er ekki kórrétt miðað við það sem kennt er í skólum í dag en hvað sem því líður held ég að þessi beyging hafi lifað allt frá 15. öld í talmáli .
Mér finnst þetta þjálli beyging og skemmtilegri .
" 