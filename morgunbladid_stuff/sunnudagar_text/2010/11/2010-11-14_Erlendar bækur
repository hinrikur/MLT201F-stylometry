61 Hours – Lee Child Ofurtöffarinn Jack Reacher siglir örugglega upp metsölulista víða um heim , þegar orðinn stórstjarna í Bretlandi , en þar varð hann til , og svo er komið að bækur um hann stökkva jafnan beint á toppinn vestan hafs líka .
Reacher er hugarfóstur enska rithöfundarins Lee Child , sem lýsti því svo að hann hefði verið nauðbeygður til að byrja að skrifa er hann var rekinn úr vinnu sem framleiðandi sjónvarpsþátta .
Lítið er um óþarfa og vífilengjur í bókunum ; þær eru sannkallaðar hasarbækur , harðsoðnar hasarbækur , nóg af ofbeldi og dauða og hæfilegt af rómantík .
Fléttan er ekki málið , heldur að það sé nóg í gangi og engar geðflækjur , takk .
Svo vildi til að á þessu ári komu út tvær Reacher-bækur og lauslega tengdar .
Fyrri bókin , 61 Hours , segir frá því er Reacher verður veðurtepptur í smábænum Bolton í Suður-Dakóta .
Hann hefur lítinn áhuga á að dvelja í bænum , ekki síst þegar smám saman kemur í ljós að ekki er allt með felldu í bænum ; viðsjár eru í fangelsi í útjarði bæjarins , sem er risavaxið öryggisfangelsi , aukinheldur sem mótorhjólagengi hefur komið sér fyrir á gamalli herstöð skammt frá .
Worth Dying For – Lee Child 61 Hours lýkur þar sem lesandinn er í fullkominni óvissu um hvort Reacher hafi komist af í ægilegri glímu í neðanjarðarbyrgi og vonandi spilli ég ekki fyrir væntanlegum lesendum fyrri bókarinnar þegar ég ljóstra upp um það að hann er enn á lífi í seinni Reacher-bók ársins , Worth Dying For .
Hann er þó kominn frá Suður-Dakóta og nú staddur í dreifbýli í Nebraska þar sem hann gistir á niðurníddu móteli .
Þar rekst hann á konu sem orðið hefur fyrir heimilisofbeldi og lætur það ekki afskiptalaust , nema hvað .
Fyrir vikið flækist hann inn í vef þaulskipulagðra glæpasamtaka sem fást við viðurstyggilega iðju , að ekki sé meira sagt .
Reacher kann að glíma við slíka kóna ; notar hnefana , skotvopn , bíla og bensín til að hreinsa til í sveitinni svo um munar .
Litlu skiptir í þeim slag þó hann sé enn lemstraður eftir átökin í Dakóta ; hann liðkar sig bara með slagsmálum eins og töffara er siður .
Ekki miklar bókmenntir , en góð afþreying , sérstaklega þegar maður er ekki í stuði fyrir djúpsálfræðilega greiningu á einmana , miðaldra og drykkfelldum lögregluforingjum .
Árni Matthíasson arnim@mbl.is 