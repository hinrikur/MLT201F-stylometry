Alllöngu eftir að ég lærði að lesa rann það upp fyrir mér að ég ætti ekki eftir að lesa allar bækur í heiminum .
Ekki bara vegna allra ólíku tungmálanna í veröldinni heldur líka vegna fjölda bókanna .
Mér til skelfingar uppgötvaði ég þar að auki að ég kæmist ekki einu sinni yfir að lesa allar íslenskar bækur .
Ég var nokkra daga að jafna mig .
Eins og þessi reynsla mín í bernsku kenndi mér eru bækurnar margar og margvíslegar .
Þess vegna á ég erfitt með að einskorða mig við eina bók í einu .
Ein af bókunum á náttborðinu um þessar mundir heitir A Madman Dreams of Turing Machines og er eftir bandaríska konu , eðlisfræðing að nafni Janna Levin .
Þetta er óvenjuleg bók ( stundum líkt við Drauma Einsteins eftir Alan Lightman ) sem segir frá tveimur snillingum á fyrri hluta tuttugustu aldar .
Þetta eru Kurt Gödel og Alan Turing .
Sá fyrrnefndi var í Vínarhringnum , hópi fræðimanna sem hittust á árunum 1924-1936 á Café Josephinum í Vín , drukku rótsterkt tyrkneskt kaffi og ræddu grundvöll vísinda og heimspeki .
Hann er þekktastur fyrir sannanir sínar á ófullkomleika stærðfræðinnar .
Sá síðarnefndi var á sama tíma í heimavistarskóla í Dorset á Englandi .
Síðar hugsaði hann upp svokallaða Turing-vél sem er fræðilegt tæki til að framkvæma alla hugsanlega tölvu-algoritma .
Hann telst vera einn af frumkvöðlum tölvunarfræðanna .
Í seinni heimsstyrjöld átti hann stóran þátt í að leysa dulmál Þjóðverja , Enigma .
Þrátt fyrir snilligáfuna voru Gödel og Turing manneskjur af holdi og blóði með tilfinningar og þrár eins og annað fólk .
Þeir þekktust ekki og þeir hittust aldrei .
En Janna Levin vippar sér skemmtilega á milli þeirra í þessari vel skrifuðu skáldsögu sem best er að lesa hægt .
