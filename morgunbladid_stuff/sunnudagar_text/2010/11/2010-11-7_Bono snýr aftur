Í maí átti Bono á hættu að lamast á hægri fæti .
Í ágústbyrjun steig hann á svið sem nýr maður .
Í hönd fór þriðji hluti stærstu tónleikaferðar sögunnar .
Baldur Arnarson sá tvenna tónleika U2 og er eins og sveitin sjálf óviss hvert hún stefnir .
Texti : Baldur Arnarson baldura@mbl.is Myndir : Baldur Arnarson og Zoë Robert Kvöldi er tekið að halla þegar fjórir menn ganga hægum skrefum inn á Commerzbank Arena-leikvanginn í Frankfurt .
Fyrir þeim fer leðurklæddur maður .
Þeir stíga á hringlaga svið og virða mannfjöldann fyrir sér .
Svo byrjar það .
Bono ávarpar lýðinn á þýsku og vinnur á sitt band .
Hann gengur varfærnislegum skrefum , líkt og hann sé brothættur .
Þetta eru aðrir tónleikarnir eftir endurkomuna í Tórínó helgina áður .
Röddin er kliðmjúk .
Það kemur á óvart .
Söngvarinn hefur endurheimt sviðsljómann og jarðtenginguna um leið .
Það kemur líka dálítið á óvart .
Hann hefur látið sauma á sig ný leðurföt og minnir nú á Fluguna , " alter ego " sitt á ZOO TV -tónleikaferðinni .
Um miðbik tónleikanna syngur hann óð um Aung San Suu Kyi .
Ég lít í kringum mig og sé textann renna niður rjóðar kinnar .
Sumir klára ölið .
Sunday Bloody Sunday , lag um hryðjuverkaárás á Írlandi , er nú sett í íranskt samhengi og er það umdeilt .
One , eitt frægasta lag sveitarinnar , hefst með þeim boðskap Desmond Tutu að heimurinn sé það sem við gerum úr honum .
Pólitíski kaflinn er ágætur nema hvað sleppa má myndum af kynslóðinni sem á að erfa Afríku , þótt gestirnir sem borgi dýrustu miðana styrki málstaðinn .
Hugsjónamaðurinn Bono dansar á línunni og fer stundum yfir strikið .
Breyttir tímar Það var fyrir 16 árum sem mér áskotnaðist gömul plata með hljómleikum frá Rauðuklettum í Colorado .
Platan hét Under a Blood Red Sky og var fyrsta tónleikaskífa U2 .
Lagið New Year ' s Day greip fljótt .
Það var ekki aftur snúið .
Síðustu útitónleikar hinnar mögnuðu ZOO TV -tónleikaferðar eru teknir upp í sjónvarpinu .
Næst liggur leiðin í plötubúð á Laugaveginum þar sem hægt er að panta sjóræningjaupptökur , sem svo voru nefndar , gegn tryggingu , í þessu tilviki í formi ávísunar sem er svo skilað .
Diskarnir koma aldrei .
Það er ekkert net og ekkert YouTube .
Heimurinn hefur breyst mikið og sveitin líka .
Þrjú ár líða þar til næsta breiðskífa kemur út .
Hún heitir Pop og er fylgt úr hlaði með glysförinni Pop Mart .
Margir staldra við við sviðið .
Hálfur McDonald ' s bogi er reistur upp fyrir framan móður allra flatskerma .
Herlegheitin hefðu líklega sést frá tunglinu .
Sveitin er ferjuð á milli sviðs og skarans í rafknúinni sítrónu .
Hún bilar í Ósló .
Fjórmenningarnir eru innikróaðir og hafa hatursmenn Bonos á orði að lyklarnir hafi því miður fundist .
Tónleikaferðalagið er ádeila á neysluhyggjuna en hittir sig sjálft fyrir .
Við sveitinni blasa auðar sætaraðir í fyrsta og eina sinn .
Stríð og friður Sveitin setur tölvutæknina til hliðar og snýr til baka með mun lágstemmdara tónleikaferðalagi , Elevation -túrnum , sem ætlað er að tengja sveitina við aðdáendur með persónulegri framkomu .
Svo kemur 11. september og stjórnmál eru aftur á allra vörum .
Líkt og fall Sovétríkjanna og sýndarveröld kapalsjónvarpsins settu mark sitt á ZOO TV -túrinn fléttast hin nýja heimsmynd í tónleika sveitarinnar .
Það er hérna sem Bono stígur skref í þá átt að verða einn frægasti maður í heimi .
Og ekki nóg með það .
Hann vill útrýma fátækt og sameina kristna og múslíma í hryðjuverkastríðinu , svona í framhjáhlaupi .
George W. Bush er forseti og á söngvarinn sinn þátt í að telja leiðtogann á að beina fé til Afríku .
Og þetta gerir Bush þótt Bono hafi markvisst stutt Clinton gegn Bush eldri í kosningunum 1992 , með ádeilu á Flóabardaga .
Vertigo -túrinn er stærri í sniðum en Elevation -túrinn þótt skífan How to Dismantle an Atomic Bomb seljist ekki jafnvel og forverinn .
Sveitin er nú óumdeilt ein stærsta rokksveit sögunnar .
Þegar hringleikatúrnum , eða 360 -túrnum , er ýtt úr vör í Barselóna í fyrrasumar þarf sveitin enn á ný að fóta sig í nýju landslagi .
Það tekst þó ekki vel .
Skífan sem nú er fylgt eftir , No Line on the Horizon , fær víða prýðisdóma en selst aðeins í 5 milljónum eintaka .
Og enginn er smellurinn í þetta sinn .
Það hefur ekki gerst síðan hinum megin við tónleikana við Rauðukletta árið 1983 .
Vanmat stöðuna Eftir útkomu War sama ár fór í hönd samfelld sigurganga sem lauk með Achtung Baby ( 1991 ) og Zooropa ( 1993 ) .
Tæpum tveimur áratugum síðar vanmetur sveitin þær breytingar sem nýir tímar kalla á .
Sveitin þurfti á fersku upphafi að halda líkt og þegar einlægni Joshua Tree ( 1987 ) og Rattle and Hum ( 1988 ) tímabilsins vék fyrir kaldhæðni Achtung Baby .
Svo þurfti að uppræta húmorsleysið sem stundum hrjáir Bono .
Þá komu fréttirnar .
Bono átti á hættu að lamast .
Þriðja hluta 360 -túrsins er slegið á frest þar til næsta sumar .
Fjórði hlutinn , Evrópuleggur númer tvö , verður að þriðja hluta í staðinn .
Og hugboðið reynist rétt .
Áfallið var það besta sem komið gat fyrir Bono – og sveitina .
Eins og margir beið ég spenntur eftir tónleikunum sem sýndir voru beint á YouTube en varð fyrir vonbrigðum .
Söngvarinn sem ég fylgdist með í Frankfurt og Hannover var annar maður .
Röddin er miklu betri .
Ýmislegt í hreyfingunum bendir til að hann hafi hugsað um ZOO TV -tímabilið á spítalanum .
Sveitin sneri þá aftur með trompi og þarf aftur á því að halda .
Nýtt efni af No Line skipar minni sess í dagskránni en í fyrra .
Opnunarlagið þá , Breathe , hefur verið sett á hilluna , líkt og titillagið , No Line on the Horizon , og opnar nýtt spunalag , Return of the Stingray Guitar , nú sýninguna .
Annað nýtt lag , Glastonbury , kemur fyrir snemma í dagskránni .
Síðar í Evrópuleggnum bætast Mercy , North Star og Every Breaking Wave í hópinn .
Svo heyrist nýtt lag úr söngleik sem Bono og gítarleikarinn , The Edge , hafa samið í sameiningu og lofar ekki góðu .
Sveitin er í millibilsástandi og er ekki viss um hvert hún eigi að stefna .
Þegar hún sneri til baka eftir Rattle and Hum-tímabilið hafði hún tæp tvö ár til að undirbúa Achtung Baby .
Nú veit hún ekki í hvorn fótinn hún á að stíga þegar aðeins þrír mánuðir eru í næstu tónleika .
Minnst er á The Edge .
Hann er í stuttu máli óaðfinnanlegur bæði kvöld .
Bassaleikarinn , Adam Clayton , er eins og hann hafi gleymt lyklunum í hanskahólfinu .
Sumt breytist aldrei .
Larry Mullen Jr .
skilar sínu en án tilþrifa , líkt og áður .
Sveitin er í vandræðum með hvernig plötu hún á að gefa út næst og ákveður að sjá hvernig efnið hljómar á tónleikum áður en það er gefið út .
Von er á 13. breiðskífunni eftir áramót .
Ævintýrið á enda ? Öll eru lögin frekar hefðbundin og benda ekki til byltingar .
Sveitin þarf hins vegar á endurkomu að halda .
Að öðrum kosti verður hlutskipti hennar að lifa á fornri frægð .
Bono virðist vera farinn að gera sér grein fyrir þessu .
Hann hefur tekið of mikið að sér á síðustu misserum og smurt sig þunnt .
Þessi opna myndi ekki duga fyrir lausleg yfirlit yfir umsvif hans , þar með talið í viðskiptum .
Ef marka má nýlegt viðtal við ástralska blaðið The Age er hann aftur með báða fætur á jörðinni .
Þar viðurkennir hann að sveitin eigi á hættu að skipta ekki lengur máli .
Það yrðu tíðindi á ferli sveitar sem hefur tekist að halda sér á toppnum frá því Joshua Tree gerði hana að hljómsveit heimsins .
U2 hefur verið stórsveit frá útkomu War 1983 og er að margra mati síðasta risarokksveitin .
Staða rokksins hefur breyst í tónlistarlandslaginu .
Þessi nýi veruleiki kemur fram í samsetningu tónleikagesta .
Ég er litlu eldri en War en upplifi mig í yngri kantinum .
Miðaverðið spilar kannski inn í .
Þrír miðar á tónleikana kosta 60.000 krónur .
En það er vel þess virði .
Ég hef oft velt því fyrir mér hvað skýri langlífi sveitarinnar .
Undir lok tónleikanna í Hannover átta ég mig á því .
Ég kem mér eins langt frá sviðinu og kostur er en það er haft eins stórt og kostur er til að skapa nánd við gesti á stórum völlum .
Við einn innganginn gleymir gamall öryggisvörður sér og er gagntekinn af því sem fyrir augu ber .
Samhugurinn sem myndast er einstakur .
Ástríðan er enn til staðar .
Og hún er smitandi .
Veltan yfir 80 milljarðar króna Sveitin hefur nú þegar ýmist lokið við eða hafið sölu á miðum á annað hundrað tónleika á 360-hringleikaferðinni .
Meðaltekjur af hverjum tónleikum eru um 7 milljónir bandaríkjadala og ætti veltan því þegar að vera um 700 milljónir dala , að viðbættum tekjum af sölu varnings á uppsprengdu verði .
Stuttermabolur kostar 4.500 krónur .
Er stefnt að 750 milljón dala veltu – eða sem svarar 82 milljörðum króna en til samanburðar velti A Bigger Bang , síðasta tónleikaferð Rolling Stones , 586 milljónum dala á uppreiknuðu gengi dalsins .
Má geta þess að andvirði dýrustu miðana rennur til kaupa á eyðnilyfjum í Afríku .
Kostuðu þeir allt að 700 evrur eða um 100.000 krónur á Evrópuhlutanum í sumar , að mér sýndist .
Mikil pissukeppni fer nú fram á milli rokkrisanna og var sérstaklega tekið fram þegar 360-túrinn var kynntur að hæsta spíran upp úr stálhvelfingunni væri umtalsvert hærri en sviðsmyndin á A Bigger Bang .
Geta áhugamenn um sálarfræði Freuds lesið það sem þeir vilja út úr þessu .
Kannski hefur Keith Richards rétt fyrir sér ( sjá blaðið fyrir viku ) .
Þurfa Jagger og félagar nú að miða hærra áður en þeir yfirgefa sviðið .
Allar tölur sem varða 360-túrinn eru stjarnfræðilegar .
Sviðsmyndin vegur 700 tonn og þarf hátt í 200 vöruflutningabifreiðar til að flytja stálgrindina og hátalarabúnaðinn á milli staða .
Þrjár stálgrindur eru í umferð og kostar reksturinn 750.000 dali , eða um 82 milljónir króna , á degi hverjum .
Hundruð manna koma að hverjum tónleikum og með umfangið í huga er jafnvel rætt um að aldrei verði lagt í svo umfangsmikla tónleikaferð framar .
En það hefur líka verið sagt áður .
Reikna má með um 7 milljón tónleikagestum en það fyrirkomulag að hafa sviðið á miðjum íþróttavellinum – það er of stórt fyrir íþróttahallir – gerir kleift að selja fleiri miða en þegar sviðið skyggir á annan enda stúkunnar .
Til samanburðar seldust 4,6 milljónir miða á Vertigo -túrinn og 5,3 milljónir miða á ZOO TV -tónleikaferðalagið sögufræga .
