Hljóðfæraleikararnir eru í svörtum fötum .
Ekki vegna þess að þetta sé jarðarför .
Þvert á móti , tilefnin gerast varla gleðilegri .
Þetta kvöld spilar Sinfónían undir Borgarljósum þögla snillingsins Charlies Chaplins .
Og þrátt fyrir að Chaplin sé kominn til ára sinna er óvenjulágur meðalaldur í salnum .
Það má heyra foreldra í salnum hvísla í lágum hljóðum að börnum sínum til að útskýra framvinduna .
En annars er merkilegt hvað myndin , sem er frá árinu 1931 , hefur enn mikil áhrif – það streyma tár niður kinnar sumra bíógesta , ýmist af hlátri eða einfaldlega vegna þess að sagan er svo hjartnæm .
Borgarljósin er auðvitað sígild í sögu kvikmyndanna .
Þar spígsporar litli flækingurinn um hvíta tjaldið , sem var aðalsmerki Chaplins , og ratar í ýmis ævintýri – eða hnýtur um þau .
Inn í það spila kynni hans af sárafátækri blindri blómasölustúlku og lífsþreyttum breyskum auðkýfingi .
Það vita ekki allir að talmyndir voru komnar til sögunnar þegar myndin var gerð .
Engu að síður ákvað Chaplin að hafa hana þögla , þar sem honum fannst gæði talmyndanna ekki fullnægjandi – og víst er að Borgarljósin hefðu frekar dofnað með tímanum ef hann hefði ekki staðið við sannfæringu sína í þessu efni .
Chaplin samdi tónlistina sjálfur í myndinni , sem segja má að séu rómantískar ballöður frá millistríðsárunum .
Í þeim sækir hann áhrif til fjölleikahúsa , söngleikja , tangós , spænskrar og írskrar þjóðlagatónlistar og verka Vivaldis og Rimsky-Korsakoffs .
Það er athyglisvert að Chaplin kunni ekki að skrifa tónlist á þeim tíma sem myndin var gerð , þannig að hann vann með tónsmiðum og flautaði eða söng þá tónlist sem hann vildi koma niður á blað .
Það er ekki of seint að drífa sig með krakkana á Chaplin á laugardag í bíóhúsinu , sem Sinfónían yfirgefur bráðum .
Pétur Blöndal pebl@mbl.is 