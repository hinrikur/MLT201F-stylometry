Nú nýverið gerði ég mér dagamun og fór í réttir .
Slíkt er árleg skemmtun mín og vekur einlægt upp ljúfar minningar frá þeim tíma er ég var ungur drengur í sveit austur í Fljótshlíð .
Réttardagar voru þá sem nú hátíðir .
Þegar féð var rekið í réttina fengum við , sem töldumst liðléttingar , gjarna það hlutverk að " standa fyrir " sem kallað var .
Það embætti fól í sér að gæta þess að féð rynni sína réttu og beinu leið inn í almenninginn .
Það vildi þó brenna við að féð tæki til sinna ráða , tvístraðist í allar áttir eða sneri jafnvel við og stefndi í fang þeirra sem ráku .
Þá kom til kasta þeirra sem sáu um " fyrirstöðuna " .
Það var því ábyrgðarstaða að " standa fyrir " .
Ég minnist þess að það gat verið ansi ógnvekjandi fyrir stráka , sem vart stóðu út úr hnefa , að sjá skyndilega koma á móti sér breiðfylkingu fjár sem engu hlýddi en fór bara sínu fram .
Þá gat verið gott að vera frár á fæti er undankomu var leitað .
Nú sá ég þetta gerast í Þingvallaréttinni .
Féð var rekið í átt að réttinni en sá skyndilega að sér er við blasti frelsissviptingin og sneri við .
Nokkrir aðkomustrákar , sem hafði verið falið að " standa fyrir " , sáu hvað verða vildi og þéttu raðir sínar með köllum og hrópum og miklum handasveiflum .
Einn þeirra sá að fylkingin var að rofna og hrópaði til félaga síns : " NONNI , ÞÚ FERÐ Í VÖRNINA ÞARNA .
" Knattspyrnan sem sé komin í réttirnar .
Nonni skildi samstundis hvað um var að ræða og hljóp til – en það misheppnaðist rétt eins og í gamla daga .
Varnarlínur hrundu og féð hljóp út um víðan völl , allt inn fyrir vítateig .
Engin ærin skoraði þó mark ! Svona breytist tungumálið og þróast .
En förum í aðra sálma .
Árum saman hef ég þurft að lesa um það í blöðum og heyrt í ljósvökum að eitthvað skuli lögleitt sem alls enginn hefur í huga að lögleiða .
Nú um stundir er til dæmis mikið ritað um það hvort beri að lögleiða neyslu hass og eða marijúana .
Slíkur fréttaflutningur hlýtur að vekja ugg í brjósti þeirra mörgu manna og kvenna sem hafa engan áhuga að njóta þessara nautna .
Lögleiðing felur nefnilega í sér lagasetningu ; fólk skuli hvort sem því er ljúft eða leitt neyta þessara fíkniefna , ella bíði þess þungir dómar .
Þetta er eitt dæmi þess að fólki hættir til að rita og tala án þess að huga að merkingum orðanna .
Hér er af miklu efni að taka .
Ég get til dæmis sagt frá því að einn félagi minn , stæltur göngugarpur , greindi mér frá því að hann labbaði gjarna upp á Esju , jafnvel vikulega .
Þetta leiðir auðvitað hugann að merkingu sagnarinnar að labba .
Ég get vel hugsað mér að labba niður eða upp Laugaveginn í góðu veðri enda lít ég svo á að sögnin að labba taki til sömu iðju og rölta , eða ganga í hægðum sínum .
Labb upp á snarbrött , himinhá fjöll stangast því verulega á við máltilfinningu mína .
Kannski á maður eftir að sjá á prenti að Edmund Hillary hafi labbað upp á Everestfjall .
Sögnin að munda kemur mér einnig í hug .
Ég minnist þeirrar myndrænu íþróttafréttar þar sem frá því var greint að ein ágæt knattspyrnukona úr Breiðabliki hefði mundað hægri fót sinn og skotið .
Sögnin að munda er dregin af nafnorðinu mund sem merkir hönd .
Fólk getur því mundað vopn og ýmis önnur áhöld .
Af fréttinni að dæma greip knattspyrnustúlkan fót sinn , líklega báðum höndum , og reiddi hann til sparks .
Enn dæmi þess að ekki er gætt að merkingu orða .
Nú er runninn upp sá tími er skotglaðir veiðimenn halda til heiða .
Margir þeirra eru vanbúnir og vita kannski ekki alveg hvar þeim er ætlað að stunda skotveiðina .
Frétt í blaði orðaði vandann svo : " Að sögn Theodórs hefur mikið þurft að svara fyrir hvar menn megi skjóta .
" Svo mörg voru þau orð .
Til er orðasambandið að svara fyrir sig .
Það gerir maður gjarna þegar maður verst ásökunum .
Hins vegar er alveg ómögulegt að svara fyrir hvar menn megi skjóta fugla .
Þessi dæmi sýna svo ekki er um villst að nauðsynlegt er að huga að merkingum orðanna áður en þau eru sögð .
Meira að segja er stundum gott að gæta að frummerkingu orða eins og dæmið um mund sýndi .
