Vinnuheitið var Tvær hendur og svo sá ég að það væri betra og fallegra að bæta einni við og hafa hendurnar þrjár .
Enda veitir ekki af á þessum tímum , " segir Óskar Árni Óskarsson , ljóðskáld , þar sem við sitjum heima hjá honum vestur í bæ og ræðum um splunkunýja bók hans , Þrjár hendur .
Í bókinni er þetta ljóð : Ég er með tvær hendur önnur heldur að hún sé sautján ára hin er fimmtíu og níu sú eldri teygir sig í magatöflurnar hin dregur kveikjara upp úr vasanum þrátt fyrir aldursmuninn er samband þeirra oftast fremur gott " Sú sem er 59 í ljóðinu er nú orðin sextug ; tíminn hefur sinn gang , hlífir engu , " segir skáldið og glottir .
" Þá eru hendurnar orðnar þrjár , 17 ára , 59 og sextug – en ég sá það ekki fyrir ...
" - Tíminn hefur sinn gang segirðu , enda fjölgar ljóðunum smám saman hjá þér .
Þetta er orðið talsvert safn af bókum sem þú hefur sent frá þér .
" Já , á þessum rúmlega tuttugu árum sem ég hef verið að skrifa eru þetta orðnir margir titlar , þó þetta séu ekki miklar bækur að vöxtum – ytra byrðið að minnsta kosti , " segir hann hugsi .
- Síðasta bók þín , Skuggamyndir - úr ferðalagi , naut mikillar hylli , var tilnefnd til bókmenntaverðlaunanna og er að koma út í Þýskalandi .
Hún var nokkuð frábrugðin öðrum verkum þínum , sem hafa einkum verið ljóð og smáprósar auk þýðinga .
" Eitt verk tekur við af öðru hjá mér .
Ég er oftast byrjaður á nýrri bók þegar sú næsta á undan kemur út .
Ég var byrjaður á Þremur höndum áður en Skuggamyndir komu út .
Á síðasta ári dvaldi ég í sex mánuði sem gestahöfundur í Vatnasafni í Stykkishólmi og þá var ég kominn af stað með þessa bók og varð vel úr verki þar .
Ég lauk verkinu eiginlega þar .
" - Er mikil yfirlega að baki þessum tæru ljóðum þínum , ertu búinn að vinna þau upp aftur og aftur ? " Sum þeirra .
Aðrir textar hafa komið nánast óbreyttir .
Stundum vinn ég mest í því sem er allra einfaldast .
Einfaldleikinn er yfirleitt ekki svo einfaldur ...
" Dreymir alltaf borgir Óskar Árni er oft sagður borgarskáld , enda leiðir hann lesendur sína iðulega um borgina og alls ekki alltaf um kunnustu hverfin , eða staði sem áður hafa verið mærðir í ljóð .
Hvernig tekur hann þessum titli , borgarskáld ? " Það er ekki verra en hvað annað en ég kæri mig svo sem ekki um að vera settur á einhvern ákveðinn bás – ætli ég sé ekki fyrst og fremst bakhúsaskáld .
Í þeim hópi líður mér vel , " segir hann brosandi .
" Ég var aldrei sendur í sveit í æsku en hins vegar er ég mikill dreifbýlismaður í mér , ferðast mikið um landið og nýt þess að vera úti í íslenskri náttúru en er samt alltaf gestur úr borginni .
Mig dreymir alltaf borgir .
Það er mér eiginlegt að yrkja um borgina , það er umhverfið sem ég þekki langbest .
Frá minni fyrstu bók , Handklæði í gluggakistunni , hefur borgin verið þungamiðjan í mínum bókum .
" Óskar Árni samþykkir þá athugasemd að ekkert virðist of smátt eða hversdagslegt í borginni til að geta orðið honum að yrskisefni .
" Hinir hversdagslegustu hlutir verða mér að ljóði .
Við höfum átt mörg Reykjavíkurskáld , og ólík .
Þegar maður skoðar borgarskáldin sér maður hvað sýn þeirra er ólík og þá verður ljóðheimur borgarinnar marglaga og fær á sig ýmsar víddir og gegnum skáldin fáum við nú augu til að lesa og upplifa hana .
Getum gert það með augum Tómasar , Steins , Dags , Sigurðar Pálssonar eða Vilborgar Dagbjarts , eða Braga Ólafssonar .
Einn aðall skáldskaparins er að við fáum fyllri sýn á hlutina , hvort sem það er fólk , tilfinningar , hús eða stræti .
Við verðum ríkari .
" Á leið til Damaskus Í ljóðabókunum hefur Óskar Árni unnið með hækuflokka , lengri ljóð eða smáprósabálka ; stundum innan sömu bókar .
Alltaf er samt ákveðið formrænt samhengi innan hverrar bókar og eins er það með Þrjár hendur .
Flest ljóðanna eru fimm til tíu línur og dregnar upp skírar myndir þar sem hreyfing eða athugasemd getur breytt stemningu eða staðfest .
Inn á milli eru svo önnur styttri og hækulegri ljóð , eins og þetta : Ef þú horfir nógu lengi á stjörnurnar kemstu til Damaskus " Formið á bókinni kom eiginlega til mín strax með fyrstu ljóðunum í henni , ég vildi halda í það og sá fyrir mér að þetta yrði mjög laustengdur ljóðaflokkur , " segir Óskar Árni .
" Þetta byrjaði með því að ég ætlaði að skrifa eitt ljóð á dag , hversdagslegar stemningar en gafst fljótlega upp á því .
Þetta varð miklu skrykkjóttara , sem var líka eðlilegra en að vera að þvinga sig til að skrifa eitt á dag .
En formið hélt sér .
Oft punkta ég eitthvað hjá mér í litla vasakompu og vinn stundum úr því , ekki endilega nákvæmlega það sem ég hef upplifað heldur er fyrri reynsla , aðrar upplifanir líka á bakvið .
En mörg þessara ljóða verða þannig til að ég byrja á einhverri línu sem vindur sig svo áfram .
Áður en ég veit af er ljóð klárað – eða komið í ruslakörfuna ...
" Á veggnum fyrir ofan skrifborðið hangir gömul ljósmynd frá Highgate kirkjugarðinum í London hún minnir mig á að hvert orð sem ég skrifa dregur mig hægt og hægt nær endalokunum Óskar Árni segist hafa byrjað nokkuð seint að senda frá sér bækur , hann var 36 ára þegar sú fyrsta kom út .
Hvað hefur breyst í ljóðheiminum síðan ? " Væntanlega hefur orðið einhver framför , " segir hann hugsi .
" En jafnframt held ég að megi finna margt í þessari bók sem er skylt því sem er í fyrstu bókinni minni .
" Harmþrungnar og gróteskar Á næstunni kemur út þýðing Óskars Árna á The Ballad of the Sad Café eftir bandarísku skáldkonuna Carson McCullers , sögu sem fyrst kom út árið 1943 .
Þýðingin kemur út í Neon-klúbbi Bjarts , fyrsta Neon-antík bókin .
Óskar hefur gert talsvert af því að þýða , ljóð og prósa .
" Ég greip þessa bók , Kaffihús tregans , af búðarborði í Máli og menningu fyrir einhverjum árum .
Ég kannaðist við titilinn og höfundinn en hafði ekki lesið bókina .
Hún lá ólesin hjá mér í nokkur ár en svo þegar ég loksins kláraði að lesa hana ákvað ég að þessa bók þyrfti ég að þýða .
Af hverju ? Strax í fyrstu setningunni var sleginn tónn sem ég féll fyrir .
Það er tregafullur og einmanalegur tónn eins og titill bókarinnar ber með sér .
" Þetta er upphafið : Yfir bænum hvílir einhver drungi , þar er eiginlega ekkert nema baðmullarverksmiðjan , tveggja herbergja kofarnir þar sem verkafólkið býr , nokkur ferskjutré , kirkja með tveimur lituðum gluggum og nöturleg aðalgata , rétt um hundrað metra löng .
" Carson var bara 25 eða 26 ára gömul þegar bókin kom út .
Hún var frá Georgíu í suðurríkjum Bandaríkjanna , varð snemma mjög þekktur höfundur .
Sögur hennar eru í senn harmþrungnar og gróteskar , og fáir höfundar hafa túlkað einmanaleika og leitina að ástinni betur en hún .
Ég vann þessa þýðingu samhliða ljóðabókinni ; vann yfirleitt í ljóðunum fyrir hádegi og í þýðingunni eftir hádegi .
Það fer ágætlega saman .
Þannig hef ég oft unnið , verið í eigin texta fyrri hluta dags og í þýðingu eftir hádegi .
Og ég held að þýðingarnar hafi vissulega haft áhrif á minn eigin skáldskap , það má sjá þess merki , " segir Óskar Árni .
