Helgi Ingólfsson sendi frá sér vinsæla bók á síðasta ári sem gerist 1874 .
Í Runukrossum erum við aftur á móti komin fram til 2141 .
Spurt er : Varstu búinn að fá nóg af gamla tímanum ? " Af og frá að ég hafi fengið nóg af gamla tímanum – ég á eftir að heimsækja hann aftur á komandi árum .
En þótt tvær síðustu bækur mínar gerist á afar ólíkum tímum , eru þær skyldar að því leyti að önnur fer um 140 ár aftur á bak og hin um 140 ár fram í tímann – ég vildi gefa eins konar " spektrum " á það hversu mikið Íslandssagan gæti mögulega breyst á tæpum 300 árum .
Ef við miðum við okkar tíma og förum aftur í Íslandssögunni um samsvarandi tímabil , tæpar þrjár aldir , til um 1730 , þá væri stórabóla yfirstaðin fyrir ekki margt löngu , kaupsvæðaverslunin ( harðasta form einokunarverslunar ) væri enn við lýði og ennþá vantaði rúma hálfa öld upp á að móðuharðindi og Skaftáreldar dyndu á þjóðinni .
Hefði Íslendingur um 1730 getað gert sér í hugarlund hvernig umhorfs yrði á Íslandi árið 2010 ? Með því að fara þessa leið í skáldsagnaritun er ég í raun að setja fram spurninguna : Hefði Íslendingur um 1870 getað gert sér í hugarlund þá framtíð , sem ég lýsi fyrir honum um 2140 – framtíðarsýn sem ég tel ekki með öllu ósennilega miðað við forsendur dagsins í dag ? " 