06.30 Vakna og næ í blöðin frá deginum áður því ég komst ekki yfir að lesa þau vegna anna .
Blöðin í dag verða að bíða fram á kvöld .
Rölti upp og fæ mér kjarngóðan morgunverð - múslí með prótíndufti , banana og undanrennu .
07.00 Vek 6 ára dótturina og gef henni morgunmat - cheerrios , banana og lýsi .
Kem henni síðan í öruggar hendur hjá konunni sem vaknaði á undan öllum upp úr kl. 6 ! 07.45 Konan farin í vinnuna og ég skutla dótturinni í skólann .
Á móti nær konan í dótturina úr skólanum á daginn .
08.15 Kominn í vinnuna og verkefnin bíða .
08.30-12.00 Fer á fullt að undirbúa og fylgja eftir markaðsplönum og birtingaráætlunum fyrir stóra útgáfu á DVD-titlum sem við gefum út daginn eftir , m.a. Knight and Day , Besta úr Audda og Sveppa og Skoppu og Skrítlu út um hvippinn og hvapppinn sem og fyrir bíómyndina Skyline sem við frumsýnum föstudaginn 19. nóvember .
Það þarf að hanna herferðir og fara yfir " budget " og svara pósti frá erlendum stúdíóum og innlendum tenglum .
12.00- 13.00 Fundur með Stöð 2 ásamt kollegum mínum vegna birtingar Senu á miðlum 365 .
Byrjum á að japla á gómsætum og súrsætum réttum frá Nings og síðan er farið í kynninguna og spurt og svarað og málin rædd .
13.00-15.00 Brunað upp í Smárabíó og farið á prufusýningu í leðrinu góða á væntanlegri stómynd frá Sony - Burlesque - með Christinu Aguilera og Cher í aðalhlutverkum .
Mjög stór þáttur í starfinu er að horfa á allar myndir sem við erum með til að áætla aðsókn og teikna upp herferðir út frá viðkomandi mynd því engar tvær myndir eru eins og áherslur mismunandi hverju sinni .
15.00-17.00 Hendist niður í Laugarásbíó til að " screena " væntanlega mynd sem þeir eru með og heitir Morning Glory og við komum til með að sýna með þeim .
Stórgóð mynd með sjálfum Harrison Ford í aðalhlutverki ásamt hinni stórgóðu Rachel McAdams .
Mjög mikilvægt að sjá hana þar sem hún er sett á sama tíma og Burlesque og menn þurfa að bera saman bækurnar um hvað er best fyrir hvora mynd og hvort þær skarast í markhópum o.s.frv. Og að endingu var Morning Glory færð viku seinna .
17.00-20.00 Kominn aftur í vinnuna .
Verkefni dagsins hafa hlaðist upp .
Oftast reynir maður að fara í ræktina í hádeginu en þau tækifæri eru ekki mikil á þessum árstíma þegar gríðarlega mikið er að gera .
Ég verð þó að fylgja eftir fréttatilkynningum og svara auglýsendum sem vilja komast inn með auglýsingar í bíóin okkar á föstudaginn þegar við uppfærum auglýsingakerfi bíóanna .
Einnig fer ég yfir uppsetningu á daglegum bíóauglýsingum fyrir blöðin fyrir helgina þegar Skyline byrjar .
20.00-21.00 Kominn heim og rétt næ að hlýða dóttur minni yfir heimalesturinn .
Hún er komin í náttföt og í kjölfarið eru tennur burstaðar og svo leggjumst við saman upp í rúm og ég les stutta bók fyrir hana .
Því næst förum við saman með faðirvorið og ég kyssi hana góða nótt og slekk ljósið .
21.30 Klára nokkra pósta í Blackberry við daufa tíru tunglsins meðan dóttirin festir svefn .
Áður en ég veit af þyngjast augnalokin og ég sofna við hlið hennar með símann á maganum og ólesin dagblöð dagsins á gólfinu og grunlausa konuna veltandi því fyrir sér hvað hafi orðið um mig ! 