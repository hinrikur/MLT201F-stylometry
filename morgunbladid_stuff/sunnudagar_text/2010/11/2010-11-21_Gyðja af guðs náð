Ég er algjör hrafn , " segir Sigrún Lilja Guðjónsdóttir og vísar þar í eigin skynbragð .
" Ég elska allt sem glitrar og glóir .
" Hönnun Sigrúnar á heima í Hollywood .
Fyrirtæki hennar , Gyðja Collection , sérhæfir sig í fylgihlutahönnun og hefur á skömmum tíma skotist upp á stjörnuhimininn .
Hvarvetna berast fregnir af stórstjörnum á borð við Kylie Minogue og Paris Hilton sem berjast um að klæðast í Gyðju .
Blaðamaður hittir konuna á bak við vörumerkið á Súfistanum í Hafnarfirði .
Nærvera hennar fer ekki framhjá neinum .
Dökkt , sítt hárið , grænu augun og glettna brosið gefa henni framandi yfirbragð .
Smellirnir í hælaskónum fá fólk til að líta um öxl .
Sest er hjá blaðamanni ung athafnakona .
" Ég stofnaði Gyðju Collection árið 2007 , tæpum tveimur árum eftir að ég kom úr fjölskyldufríi frá Egyptalandi .
Þar lét ég hanna á mig bleik og hvít stígvél úr úlfaldaleðri og tösku í stíl .
Þetta heppnaðist vel og vakti mikla athygli .
Eftir mikla hvatningu úr ýmsum áttum ákvað ég að finna framleiðanda , hafa yfirbygginguna smáa og opna vefverslun , " segir Sigrún um aðdragandann að stofnun fyrirtækisins .
" Í heil tvö ár reyndi ég að finna framleiðanda og á ákveðnum tímapunkti var ég við það að gefast upp .
Að lokum fann ég framleiðanda í Kína sem starfar enn fyrir mig .
Svo er ég með umboðsmenn og dreifingaraðila á mínum vegum í París , Bretlandi , Suður-Afríku , Ítalíu , New York og Los Angeles , " segir Sigrún en reksturinn teygir nú anga sína til fjögurra heimsálfa .
Sigurvegari í ræðukeppni Sigrún Lilja er aðeins 28 ára en hefur víðtæka náms- og starfsreynslu .
Á menntaskólaárunum vann hún í Baðhúsinu hjá Lindu Pétursdóttur sem var henni ákveðin fyrirmynd í rekstri .
Foreldrar hennar reka fyrirtækið Tanni Auglýsingavörur þar sem Sigrún starfaði í fimm ár og öðlaðist dýrmæta reynslu .
" Það markaði ákveðin tímamót þegar ég hætti að vinna hjá þeim og sneri mér alfarið að eigin rekstri .
En ég er óskaplega þakklát fyrir það veganesti sem ég fékk úr föðurhúsunum .
Mitt uppeldi var þannig að ég varð snemma mjög sjálfstæð .
Ég var hvött til að byggja mig vel upp fyrir lífið , vera dugleg og leggja hart að mér í námi .
Því byrjaði ég fremur ung að vinna og sá fyrir mér .
Ég fékk einnig heimatilbúna kennslu í fjármálum sem ég tel vera mjög mikilvægt að unglingar fái heima fyrir .
" Síðar lauk hún diplóma í fjölmiðlafræði frá Háskóla Íslands .
Haustið 2008 hóf hún námskeið hjá Nýsköpunarmiðstöð Íslands sem heitir Brautargengi , ætlað konum með viðskiptahugmynd í mótun .
" Konur eiga það til að vera áhættufælnar en þarna fóru hjólin að snúast og ég öðlaðist mikið sjálfstraust .
Það sem olli hins vegar straumhvörfum hjá mér eru samtök sem heita PowerTalk .
Þetta eru samtök sem efla sjálfstraustið og kenna heilmikið í ræðumennsku .
Á níu mánuðum fór ég frá því að geta varla sagt nafnið mitt hnökralaust upphátt fyrir fólk yfir í það að vinna ræðukeppni á landsvísu , " segir hún af mikilli rökfestu og er sjálfstraustið uppmálað .
Stefndi á útflutning frá upphafi Að eigin sögn er Sigrún ofvirk og langt frá því að vera þessi " 9-5 " týpa .
Hún fer með hlutina alla leið og er stórhuga .
" Ég fór strax að huga að útflutningi .
Þegar maður ætlar að láta framleiða fyrir sig erlendis þarf magnið að vera til staðar og ég sá fljótt að íslenskur markaður dugði skammt .
Ég er líka þannig úr garði gerð að ég er dýnamísk í hugsun .
Ég hef alltaf stefnt að því að Gyðja verði stórt alþjóðlegt merki .
" Lá leiðin alltaf til Hollywood ? " Já , eiginlega .
Mér fannst ekki vanta venjulega skó og ég hugsaði af hverju á ég að hanna skó sem allir aðrir eru að hanna ? Mín sérstaða eru vörur sem draga augað , úr skemmtilegum litum og framandi hráefni , í miklum gæðum .
Ég ákvað bara að hafa minn karakter í þessu .
Það sem konur vantaði var möguleikinn á því að geta keypt sér skó , belti og tösku í stíl .
" Árið 2008 var Sigrún Lilja valin í verkefni á vegum Útflutningsráðs sem heitir Útflutningsaukning og hagvöxtur .
Hún segir að þjálfunin þar hafi haft mikið að segja .
" Maður fær frábæra leiðsögn , ég fékk ráðgjafa úr atvinnulífinu og meistaranemendur úr Háskóla Íslands í alþjóðaviðskiptum til liðs við mig .
Upp úr krafsinu kom að ég átti að byrja á Bandaríkjamarkaði , í stjörnuborginni Los Angeles .
Þarna var leikkonan Aníta Briem farin að ganga í Gyðju og það hjálpaði mikið .
" Í framhaldinu fór hönnun Sigrúnar að sjást víða á rauða dreglinum .
Hvernig tilfinning er það að sjá alþjóðlegar stórstjörnur spígspora í skóm frá Gyðju með veski í stíl ? " Þetta eru manneskjur sem manni finnst óraunverulegar , " segir hún um upplifun sína af þessum fregnum .
" Þetta er gríðarlega öflug markaðssetning sem hefur víðtæk áhrif .
En ég leyfi mér ekki að staldra við , ég er yfirleitt komin miklu lengra í ferlinu , ég hugsa frábært , æðislegt en sný mér svo að öðrum verkefnum .
" Hápunktur flestra hönnuða hlýtur að vera að komast á tískuvikuna í New York , nafla alheimsins .
Sigrún hélt þangað ásamt fylgdarliði sínu í febrúar síðastliðnum .
" Það var æðislegt .
Boðið kom í gegnum dreifingaraðila í Evrópu .
Þessi sýning var í Bryant Park , þarna voru bara hönnuðir , pressa og Hollywood-stjörnur .
Þetta var eiginlega óraunveruleg upplifun .
Ég hef aldrei séð eins mikinn fjölmiðlasirkus á ævinni , " segir hún og hlær smitandi hlátri um leið og hún baðar út höndunum .
Hefur mestar mætur á Versace Sigrún Lilja hefur frá unga aldri saumað og hannað föt .
Til þess að fá útrás fyrir sköpunarkraftinn lærði hún textílhönnun og myndlist eftir grunnskóla .
Hún var komin á þann tímapunkt að fara í hönnunarnám þegar ferðalag Gyðju hófst sem enn sér ekki fyrir endann á .
" Það var síðan sagt við mig að styrkur minn væri fólginn í því að ég væri ekki með gráðu í faginu .
Ég geri bara það sem mér sýnist en er ekki of upptekin af ákveðinni form- eða hugmyndafræði .
Núna ræð ég bara hönnuði mér til aðstoðar .
" En hvaða eiginleika þarf góður hönnuður að hafa ? " Það eru mismunandi skoðanir á því , smekkur fólks er svo misjafn .
Persónulega , finnst mér að góður hönnuður þurfi að hafa mikinn sköpunarmátt og um leið að hafa þetta í sér .
Coco Chanel kunni ekki að teikna en ef þú hefur þetta í þér finnur þú þína leið .
" Eftirlætis fylgihlutahönnuður Sigrúnar er Versace .
Það kemur ekki á óvart .
Hún kemur fyrir sjónir sem ítölsk díva með hraðan talanda og leggur áherslu á mál sitt með höndunum .
Hönnun Sigrúnar hefur einnig verið tekið fagnandi þar í landi enda eru Ítalir annálaðir smekkmenn og mikið gefnir fyrir skart .
Hvaðan færðu inniblástur ? " Ég fylgist með tíðarandanum , tískuvefsíðum og tímaritum .
En fyrst og fremst fæ ég innblástur úr íslensku náttúrunni , " segir Sigrún sem er búsett ásamt unnusta sínum og tveimur hundum í Hafnarfirði , í návígi við hraunið sem er að hennar sögn , óendanleg uppspretta hugmynda .
Í nálgun sinni fylgir hún eigin sannfæringu en hugar samtímis að því að varan sé söluvæn .
" Maður verður að hafa það á bak við eyrað að varan seljist til þess að geta haldið áfram .
" Stefnir þú á víðtækari hönnun í framtíðinni ? " Ég er með verkefni í pípunum sem er kannski ekki tímabært að greina frá .
Ég einbeitti mér fyrst að því að mynda mér sérhæfingu en ég stefni ótrauð að því að hanna fleiri vörur undir sama merki .
" Þakkar fyrir að vera Íslendingur Sölumennska er Sigrúnu augljóslega í blóð borin .
Með ótrúlegum sannfæringarkrafti sínum gæti hún selt nánast hvað sem er .
" Ef ég hef ástríðu fyrir hlutunum þá á ég auðvelt með að selja þá og ég er þannig gerð að ég er mikil keppnismanneskja .
Það kemur samt fyrir að ég verð viðkvæm fyrir því að selja eigin hönnun , hún er svolítið eins og barnið manns .
Þess vegna finnst mér rosagott að hafa sölufólk .
" Hver er galdurinn á bak við þessa velgengni ? " Það sem hefur hjálpað mér er að ég leyfi mér að hugsa stórt , dreyma stórt og ætla mér stórt .
Ég er einbeitt og læt aðliggjandi verkefni ekki aftra mér .
" Keep an eye on the price " er eiginlega mitt mottó , " segir hún .
Þú gætir skrifað sjálfshjálparbók .
Hefur þú hugleitt það ? " Ég gæti það , án gríns , " segir hún og hlær enn meira .
Hlátrasköllin fær fólk á næstu borðum til þess að líta okkur hornauga .
Hún heldur áfram : " Ég tileinka mér þakklæti , það er ekkert sjálfsagt , því má ekki gleyma .
Ég þakka fyrir að vera Íslendingur .
Það felast í því ótal tækifæri að vera fæddur á þessu magnaða skeri , með aðgang að hreinu vatni og friðsæld .
Hlutirnir eru verkefni sem þarf að leysa , ekki hindranir .
Þetta snýst ekki um það hvort hægt sé að leysa verkefnin heldur hvernig .
Ég hef tileinkað mér " the secret " hugmyndafræðina , ég bjó til vídeó með myndum af framtíðarsýn minni sem ég horfi reglulega á og þessir hlutir munu gerast , " heldur Sigrún blátt áfram með sjálfshjálparfræðin að vopni sem hafa komið henni eins langt og raun ber vitni .
Illa haldin af skófíkn Þetta hlýtur að gefa mikið í aðra hönd .
Ertu orðin rík ? " Nei .
En þegar maður er að byggja upp rekstur þá leggur maður allt í sölurnar og maður auðgast ekki í fyrstu skrefunum .
Minn framtíðardraumur er að sjá þetta vaxa og dafna og verða að alþjóðlegu vörumerki sem veltir vonandi miklu einn daginn .
" Það er ekki úr vegi að spyrja gyðjuna að lokum hvort hún sé skófíkill .
Eru skór þín " syndsamlega ánægja " ? " Já , ég er haldin taumlausri skófíkn , " segir hún og gengur sátt frá borði með sjúkdómsgreininguna í farteskinu .
" Til þess að komast inn á heimili mitt þarf ég reglulega að losa út og gefa í Rauða krossinn .
Ég er með svona 50 pör í almennri notkun núna .
Skórnir skapa " jú " manninn ! " 