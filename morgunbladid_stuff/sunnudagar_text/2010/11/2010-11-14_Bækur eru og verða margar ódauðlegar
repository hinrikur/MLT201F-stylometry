Bækur og blöð eru úti um allt hjá mér og tel ég mig mjög heppna að vinna í dag við bókaútgáfu sem er einstaklega skemmtilegt , fjölbreytt og gefandi starf .
Hef ætíð lesið mikið af bókum og á góðar minningar frá æskuárunum undir stiganum heima og er þar ein uppáhaldsbók sérstaklega minnisstæð Time-Life ljósmyndabók frá seinni heimsstyrjöldinni og bók um Tíbet sem ég man ekki nafnið á .
Má segja að ég sé eiginlega alæta á bækur þó svo að í sérstöku uppáhaldi séu matreiðslubækur sem ég á stórt safn af , ferðabækur og er þar sérstaklega rithöfundurinn og ferðalangurinn Frances Mayes í uppáhaldi .
Ég les heima , fer ekki í ferðalög nema að hafa með mér eitthvað skemmtilegt til lesturs .
Nýbúin að klára bók eftir Gerald Seymour sem heitir The Collaborator sem er um spillingu , svik og hefnd .
Fullkomin og vel skrifuð glæpasaga sem ekki gleymist .
Önnur bók sem ég var að ljúka við er bókin Half the sky , eftir Nicholas D. Kristof og Sheryl WuDunn bók sem ætti að vera skyldulesning fyrir alla og fjallar um hræðileg hlutskipti kvenna víða í veröldinni , þó sérstaklega í þriðja heiminum , ofbeldi , kúgun , mansal og þrælahald .
sýnir hún bæði sorglega hlið mannlífsins og síðan hvað við getum gert hvert og eitt til að breyta þessu smátt og smátt .
Er líka með ýmsar sjálfshjálparbækur á borðinu um huga , líkama og sál .
Andlit sem er handrit að gríðarlega fallegri ljósmyndabók af andlitum þekktra Íslendinga liggur hjá mér til skoðunar og sú bók verður til útgáfu seinna í nóvember .
Bækur eru og verða margar ódauðlegar , ganga mann fram af manni og munu ávallt vera stór partur lífsins .
Hver gleymir sér ekki við lestur á góðri bók ? 