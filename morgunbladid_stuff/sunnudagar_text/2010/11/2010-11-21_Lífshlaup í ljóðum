Á síðustu vikum hef ég sokkið sífellt dýpra í bókahauginn – og kann því vel .
Eins og ætíð á þessum tíma rekst maður á eitt og annað forvitnilegt í nýjum bókum ; inn á milli eru býsna góð verk .
Ég hef komið aftur og aftur að nokkrum ljóðabókum og fundið í hvert sinn á þeim nýjar dyr sem opnast ; eins og gerist þegar góðar ljóðabækur eru lesnar .
Í Þremur höndum Óskars Árna Óskarssonar sést til að mynda vel hvað ljóðið getur verið máttugt í einföldum en meistaralega byggðum myndum ; nú veit ég að ef ég horfi nógu lengi á stjörnurnar kemst ég til Damaskus .
Þangað hefur mig lengi langað .
Vilborg Dagbjartsdóttir yrkir líka um stjörnurnar .
Í bók hennar Síðdegi er brugðið upp mynd af fáeinum stjörnum sem " glitra eins og maurildi / í svörtum möskvunum " .
Eitt af því sem vekur athygli við ljóðaútgáfuna í ár er að mörg skáldin skrifa heildstæða bálka .
Einskonar söguljóð .
Vitaskuld er það ekkert nýtt að ljóð innan bókar séu tengd og myndi heild en engu að síður sýnist mér það óvenju algengt í þessu flóði .
Í vor kom út fyrsta ljóðabók Auðar Övu Ólafsdóttur , bálkurinn Sálmurinn um glimmer .
Í samtali okkar talaði hún um að í honum væri " sögukjarni sem springur í ýmsar áttir og útúrdúrar sem eiga sér sjálfstætt líf " .
Þrátt fyrir samhengið milli ljóðanna væri textanum " ætlað að vera kvikur og hlaupa út undan sér " .
Framar hér í Lesbók er samtal okkar Bjarna Gunnarssonar .
Hann fór líka þá leið í bókinni Moldarauka að skrifa samhangandi ljóð , fannst " spennandi að ljóðin sköpuðu heild , að vera ekki sífellt að leita að nýju og nýju ljóði " .
Bjarni sagðist líka hafa skrifað seinni hluta bókarinnar upp á nýtt þegar söguþráðurinn varð of frekur ; vildi að ljóð hverrar síðu gæti staðið sjálfstætt , " spryngi í ýmsar áttir " , svo ég vitni aftur í Auði .
Gerður Kristný hefur hlotið mikið lof fyrir nýja bók sína , Blóðhófni , sem hún yrkir upp úr hinum fornu Skírnismálum .
Hún tálgar ljóðsöguna til , " dregur upp afar fallega en um leið ógnvekjandi sögu með fáum orðum " .
Enn ein áhugaverða ljóðsagan birtist í Blindhæðum Ara Trausta Guðmundssonar .
Í samtali okkar sagði skáldið bókina vera " í raun ævisögu eins manns " og fannst heillandi að stilla upp í 50 ljóðum bókarinnar " einhverju sem gæti heitið lífshlaup " .
Þetta hljómar annars eins og góður auglýsingafrasi : Lífshlaup í 50 ljóðum ! 