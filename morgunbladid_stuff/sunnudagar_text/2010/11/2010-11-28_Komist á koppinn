Hárin risu , ég fékk gæsahúð og felldi tár , sagði ungur maður norðan úr landi þegar leikur Liverpool og West Ham í ensku úrvalsdeildinni í fótbolta var nýhafinn á Anfield Road um síðustu helgi .
Þetta var fyrsta ferðin hans á leikvanginn goðsagnakennda .
Varla sú síðasta ! Ekkert hafði gerst markvert ennþá á fagurgrænu grasinu en það sem hreyfði við pilti var stemningin á leikvangingum .
Raunar aðeins smábrot af stemningunni en þó stór þáttur ; nefnilega þegar stuðningsmenn heimaliðsins sungu hið ótrúlega magnaða lag , You ' ll Never Walk Alone , um það bil sem flautað var til leiks .
Þetta er einkennislag liðsins og flestir taka undir nema hugsanlega fáir áhangendur gestaliðsins .
Daginn eftir eða daginn áður er farið í skoðunarferð um leikvanginn og á félagssafnið .
Sagan leynist í hverju skúmaskoti .
Einn leiðsögumaður í ferðinni nefnir ríginn á milli Liverpool og Manchester United .
" Við eigum einn ekta Evrópubikar .
Fengum bikarinn sem var í notkun þegar við unnum Evrópukeppnina í fimmta skipti , sem er nota bene oftar en nokkurt annað enskt félag .
Nú er búið að breyta reglunum .
Félög fá ekki ekta bikar lengur , þó að þau vinni keppnina svona oft , bara afsteypu .
Ef Alex Ferguson [ knattspyrnustjóri Manchester United ] vill fá að sjá ekta bikar verður hann að borga sig inn á safnið okkar ...
" Búningsherbergi Liverpool-manna er ótrúlega einfalt í sniðum .
Harðir trébekkir og tveir snagar á mann .
Búið ! Svo er sest í The Kop , stúkuna aftan við annað markið .
Hann hét upphaflega Spion Kop , nefndur eftir mikilvægri hæð sem breskir hermenn náðu á sitt vald í Búastríðinu í Suður-Afríku fyrir röskri öld .
The Kop hefur mikið breyst síðan ég stóð þar ungur maður fyrir þremur áratugum .
Þá fóru menn ekkert endilega á klósettið þótt þeim væri mál að pissa .
Enda aðstaðan langt í burtu og ekki til að hrópa húrra fyrir .
Liverpool stendur við ána Mersey , og leiðsögumaðurinn sagði að neðsti hluti Kop hefði stundum verið kallaður Gula Mersey í gamla daga .
Nú rennur ekkert , nema eitt og eitt tár .
