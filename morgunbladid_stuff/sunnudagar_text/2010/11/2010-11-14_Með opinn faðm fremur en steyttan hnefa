" Það er ekkert til sem heitir þrjár teskeiðar út í vatn og hræra þegar kemur að lífinu , " segir Bergur Þór Ingólfsson sem blómstrar sem aldrei fyrr í starfi sínu sem leikari , leikstjóri og leikskáld .
Um það vitna fjölmörg verðlaun og tilnefningar síðasta leikárs en framundan eru ekki síður spennandi verkefni .
Bergþóra Njála Guðmundsdóttir ben@mbl.is Það er gott að koma inn í hlýjuna í Borgarleikhúsinu á annars ísköldum nóvembermorgni .
Ég tek tilboði um froðukaffi – tvöfalt skot – úr hirðkaffivél leikhússins með þökkum og eftir að maskínan hefur malað og freytt setjumst við með rjúkandi drukkinn í forsalinn sem er undarlega mannlaus á þessum tíma dags .
Bergur er Grindvíkingur , fæddur á þrettándanum á því herrans ári 1969 á sjúkrahúsinu í Keflavík " sem er eins og að fæðast hinum megin við landamærin , " að hans sögn .
Foreldrar hans eru Jónína Rún Pétursdóttir húsmóðir og Ingólfur Júlíusson , sem var vélstjóri í áratugi " og alltaf sjóveikur " .
Bergur er næstyngstur sex systkina , og " prinsessan í hópnum " að eigin sögn , miklu frekar en eina systirin , Sirrý .
" Elstu fjögur komu í röð á fimm árum en svo liðu sex ár áður en ég kom til sögunnar .
Ég fékk því miklar gæðastundir með mömmu , og man eftir því að hafa setið með henni við eldhúsborðið að syngja upp úr rassvasasöngbókinni Spangólínu .
Yngsta barnið , Ingólfur bróðir , kom svo sjö árum á eftir mér svo ég var yngstur í nokkuð langan tíma .
" Bergur gekk í Grunnskóla Grindavíkur og naut hraunsins og víðáttunnar , " ævintýraheims sem maður fékk að ganga laus í að vild .
Strax um fermingu var ég kominn í sautjándajúní ráð því hafði ég alltaf áhuga á að setja eitthvað á svið .
Ég veit að bæjarbúar fussuðu sumir yfir fíflaganginum í mér , enda eru mjög praktísk gildi ríkjandi í svona sjávarþorpi .
Á þessum tíma var t.a.m. enn verið að gefa frí frá skóla til að bjarga verðmætum í síldarsöltuninni .
Ég byrjaði tólf ára að vinna í fiski á sumrin og við vorum þarna nokkrir strákar á sama aldri sem vorum í endalausri frystihúsalistsköpun .
" Bergur glottir þegar hann rifjar þetta upp .
" Við bjuggum t.d. til alls kyns skúlptúra og hatta úr pappírnum sem fór utan um Rússafiskinn og komum okkur upp einhverju kerfi í húmor sem við vorum alltaf að bæta við .
Mér fannst því skemmtilegt og gott að vinna í frystihúsinu .
Hins vegar er fín lína á milli þess að vera vinnusamur og þeirrar þrælshugsunar sem er svolítið við lýði meðal Íslendinga , þar sem viðhorfið er að vinnan eigi manninn .
" Að loknum grunnskóla lá leiðin í Fjölbrautaskóla Suðurnesja þar sem áhugi Bergs á náminu var upp og ofan .
" Ég tók alla heimspeki , íþróttasálfræði , íþróttaáfanga , leiklistaráfanga og listáfanga sem voru í boði og íslensku upp í topp en náði aldrei almennilega að tengja við t.a.m. lífefna- og lífeðlisfræðina .
Þó að ég væri á endanum kominn með nægilega margar einingar upp í stúdentspróf , voru það ekki réttu einingarnar svo að ég kláraði aldrei skólann .
Í FS var ég með í leikfélaginu Vox Arena þar sem ég kynntist mörgu skemmtilegu fólki , t.a.m. Guðmundi Brynjólfssyni , sem skrifaði með mér Horn á höfði , og Jóni Páli Eyjólfssyni leikara , en við höfum oftar en einu sinni unnið saman síðar .
" Sagði upp í Þjóðleikhúsinu Í FS kynntist Bergur líka barnsmóður sinni og fyrrverandi sambýliskonu en haustið 1990 , þegar Bergur stóð á tvítugu , eignuðust þau saman dótturina Nínu Rún .
" Þá stóð ég svolítið frammi fyrir því að þurfa að ákveða hvað ég vildi gera við líf mitt .
" Niðurstaðan var sú að sækja um Leiklistarskóla Íslands vorið á eftir og komst hann inn ásamt Halldóru Geirharðsdóttur , Kjartani Guðjónssyni , Pálínu Jónsdóttur og Sveini Þóri Geirssyni .
" Við vorum bara fimm í bekk sem þótti svolítið hneyksli .
Við gengum í þennan góða skóla í fjögur frábær ár og vorum virkilega heppin , fengum t.d. mikla spunakennslu .
Á lokaárinu í Nemendaleikhúsinu fengum við svo frábæran spunagúrú frá útlöndum til liðs við okkur , Mario Gonzales , en hann byggir á hinni aldagömlu Commedia dell ' arte hefð og reglum sem hann hefur búið til sjálfur .
Það var hann sem bjó til trúðana með okkur , s.s. Úlfar og Barböru , " sem hafa mikið komið við sögu síðan .
Bergur útskrifaðist úr Leiklistarskólanum 1995 , sama ár og hann eignaðist aðra dóttur sína Urði .
Hann var þá tekinn saman við núverandi konu sína , Evu Völu Guðjónsdóttur , sem hann hafði þekkt frá 12 ára aldri og " var þá líka skotinn í henni " .
Strax sumarið eftir útskrift fékk Bergur hlutverk í Súperstar í Borgarleikhúsinu og um haustið lék hann í Kardimommubænum og Don Juan í Þjóðleikhúsinu .
Í kjölfarið var hann fastráðinn þar og starfaði þar næstu fimm árin .
" Árið 2000 sagði ég upp í Þjóðleikhúsinu .
Ég var ekki alveg sáttur og fannst gert upp á milli manna .
Þetta þótti mjög skrýtið og eldri leikarar horfðu á mig í forundran .
Viðhorfið virtist vera að fyrst maður væri kominn þangað inn ætti maður að vera svo rosalega þakklátur að það kæmi ekkert til greina annað en að halda áfram .
" Bergur skrifaði uppsagnarbréfið skömmu eftir að Guðjón Pedersen réð sig sem leikhússtjóri að Borgarleikhúsinu .
" Við Gíó áttum einhverjar taugar saman svo ég vonaði að ég fengi einhver verkefni hjá honum .
Það gekk eftir og ég hef verið hér í Borgarleikhúsinu síðan .
" Þó ekki samfleytt , því ári síðar tóku Bergur og Eva sig upp með fjölskylduna og fluttu til Barcelona .
" Okkur langaði að vera ár í útlöndum og hugsuðum að nú væri tækifærið .
Við drifum okkur því út án þess að vera með neinn fjárhagslegan grunn til þess – það var bara " C ' est la vie " og " Carpe Diem " og öll hin slagorðin .
Eva fór að læra myndlist og ég sat við skriftir sem hafa aldrei farið lengra , en flaug líka heim í ýmis verkefni .
Það var m.a.s .
flogið með mig heim til að tala inn á teiknimyndina Stuart litla 2 og ég fór líka heim til að leikstýra , til að ná í íslenskan pening til að eyða á Spáni .
" Þrátt fyrir nokkurt streð við að láta enda ná saman segir Bergur tímann á Spáni hafa verið frábæran .
" Þetta skipti okkur miklu máli og við rifjum þennan tíma upp með mikilli nostalgíu – hvernig maður fór með stelpurnar í skólann , aðra á bakinu og hina fyrir framan sig á hlaupahjólinu og beið svo eftir þeim á skólalóðinni í hádeginu .
Og kynnin af öllu fólkinu sem var þarna .
Það var reynsla sem skipti máli .
" Skyndilega erum við trufluð af tveimur dúðuðum túristum sem rangla inn í forsalinn , fullkomlega áttavilltir að sjá .
" Where ' s the mall ? " spyrja þeir á breiðri amerísku og er elskulega beint í átt að Kringlunni áður en þeir gera sig líklega til að kanna vöruúrvalið í krókum og kimum Borgarleikhússins .
Eftir að fjölskyldan snéri heim frá Spáni 2002 hefur Bergur haft ærin verkefni , bæði í Borgarleikhúsinu og þar fyrir utan .
Margir þekkja trúðinn Úlfar úr verkum á borð við Dauðasyndirnar og Jesú litla sem er aftur kominn á svið , en Bergur er einn höfunda beggja sýninganna .
" Þótt frelsið sé mikið í trúðleiknum byggist hann á algjörum sjálfsaga , " segir Bergur .
" Reglurnar eru í raun einfaldar – að horfa alltaf til áhorfenda , taka þrjár sekúndur í að hugsa sig um áður en maður bregst við , gefa þeim athyglina sem er með hana og halda ekki athygli áhorfenda nema að hafa eitthvað markvert að segja .
Þetta er mjög krefjandi en um leið ákaflega frelsandi því reglurnar losa mann við allt bullið – það þarf engin öskur eða læti , ekkert ofbeldi til að fá þetta fram .
" Bergur hlær .
" Sumt minnir næstum á Hjallastefnuna ; maður grípur ekki fram í fyrir öðrum , bara réttir upp hönd og segir svo bara " kæra vinkona " , allt með mikilli gæsku og kærleika .
" Trúðarnir löglegir innflytjendur Trúðarnir bregða sér í ýmis hlutverk .
" Í Jesú litla leik ég m.a.s .
trúð sem síðan leikur trúð sem síðan leikur hlutverk .
Áhorfandann fær að sjá glímu trúðsins við hlutverkið og mistökin , sem eru iðulega stórkostleg .
Það er fær hann ekki að sjá hjá leikara á hefðbundnum leiksýningum .
Trúðurinn upplifir líka allt stórt .
Annaðhvort er heimurinn stórkostlegur eða trúðurinn er ótrúlega sorgmæddur yfir einhverju .
Það er engin hálfvelgja , hann hefur þetta barnshjarta og er tilbúinn að gera allt fyrir áhorfandann sem gerir trúðinn ómótstæðilegan .
Áhorfandinn er líka alltaf til í að fyrirgefa honum og samþykkja að trúðurinn sé kannski ekkert rosalega góður leikari .
Þetta er svolítið eins og að horfa á börnin sín .
" Trúðarnir hafa slegið í gegn og sópað að sér verðlaunum , bæði Grímunni og menningarverðlaunum DV .
" Það nærir egóið , " segir Bergur og skellir upp úr þegar þetta ber á góma .
" Við Dóra [ Halldóra Geirharðsdóttir ] erum búin að vera með Barböru og Úlfar frá 1995 í hinum ýmsu verkefnum , alltaf að róa með þetta sem hliðarverkefni í okkar eigin frítíma .
Með Dauðasyndunum fengum við loksins fullgilda uppsetningu , með æfingartíma , leikstjóra og náðum til fleiri áhorfenda .
Með Jesú litla má segja að þetta trúðboð okkar hafi náð ákveðnum árangri – verðlaunin eru í raun umbun fyrir úthaldið .
Trúðarnir hafa loksins hlotið sinn sess og eru orðnir löglegir innflytjendur á Íslandi .
" Önnur verðlaunasýning sem Bergur á ríkan þátt í er barnaverkið Horn á höfði , sem GRAL ( Grindvíska atvinnuleikhúsið ) setti upp í Grindavík síðasta vetur og gengur nú í Borgarleikhúsinu .
Bergur skrifaði verkið ásamt Guðmundi Brynjólfssyni og leikstýrði því en sýningin hlaut Grímuverðlaunin sem besta leiksýning ársins .
Sýningin er sprottin beint upp úr grindvískri náttúru .
" Við drögum upp kort af landi Grindavíkur og staðsetjum bæði Kistufell með kistunni og Festarfjall þar sem er festi sem þarf að fara í kistuna .
Járngerður og Þórkatla sem hverfin í Grindavík eru nefnd eftir koma líka fyrir í verkinu og takast á .
Við notum hugarheim barnsins og tengjum hann við umhverfi okkar og sögu , hvernig það var að leika sér úti í hrauni í Grindavík í æsku .
" Eva , kona Bergs , gerði leikmynd og búninga í sýningunni svo á tímabili var fjölskyldan öll undirlögð vegna uppsetningar sýningarinnar .
" Stundum þolir leikmyndahönnuðurinn ekki leikstjórann og maður reynir bara að greina þarna á milli .
En uppsetning á verki eins og Hornum á höfði er í raun lífsstíll sem nær til allrar fjölskyldunnar .
Heimur barnanna okkar fór beint inn í leikritið og t.a.m. er í því leynimál sem er tekið beint frá dætrum okkar , " en þau hjónin eiga þrjár dætur saman auk elstu dóttur Bergs .
" Allt sumarfríið okkar fór í að æfa leikritið , smíða leikmynd og finna búninga og yngri stelpurnar voru alltaf með .
Þær voru orðnar ansi leiðar á þessu á tímabili en eru stoltar af því að eiga sinn hlut í sýningunni .
" Það kemur því kannski ekki á óvart að stelpurnar sýna leikhúsinu áhuga .
" Að vísu ætlar Áróra mín tólf ára að verða bakari en hinar þrjár hafa áhuga .
Maður hvorki sussar á það né ýtir því sérstaklega að þeim heldur styður einfaldlega börnin sín í því sem þau vilja taka sér fyrir hendur .
Ég yrði ekkert uggandi ef þær legðu leiklistina fyrir sig því þótt þetta sé tímafrekt , ekkert vel borgað og oft lítið fjölskylduvænt starf þá er það skemmtilegasta djobb í heimi .
" Uppskriftin að hruninu frá A til Ö Talið berst að alltumlykjandi kreppunni , sem hefur fengið sinn skerf af athygli leikhússins .
Þar er Bergur ekki undanskilinn en hann hefur leikið í kreppuleikritunum Góðir Íslendingar og Enron , þar sem hann fer nú á kostum í hlutverki Andy Fastow .
" Þú kemst ekki í gegn um daginn án þess að heyra minnst á kreppu , verða vitni að henni á einhvern hátt eða taka þátt í henni , " segir Bergur .
" Auðvitað hefur þetta haft áhrif á leikhúsið .
Enron er eiginlega fáránlegt dæmi um fyrirtæki í Bandaríkjunum sem fellur sex árum áður en kerfið hrynur hér .
Engu að síður er uppskriftin að Enron einfaldlega tekin frá A til Ö og færð hingað til Íslands , bæði með risi og falli .
Það er eins og það hafi ekki verið hægt að læra af reynslu annarra .
Við vorum slegin svo mikilli blindu að okkur fannst við ekki lengur geta borið okkur saman við aðra .
Sem er nákvæmlega það sama og gerist í Enron .
Og samkvæmt uppskriftinni er hruninu ekki lokið – baráttan um orkulindirnar er rétt að hefjast .
Í Dauðasyndunum var tekist á við allt sem varð okkur að falli ; græðgi , hroka , ofneyslu , heift og fleira í þeim dúr þar sem andleg leti er upphaf allra synda .
Fyrir kreppuna var sýningin sett í samhengi við neysluna , hraðann og efnisástina sem var allsráðandi en þessi sama sýning gæti verið á fjölunum núna og við gætum haldið áfram að vera andlega löt , gráðug , rifist um peninga og laun og verið brjáluð út í allt , notað heiftina sem afl til að drífa okkur áfram .
Auðvitað á að reiðast ranglætinu en það er beinlínis lífshættulegt að næra reiðina þannig að hún verði viðvarandi heift .
" Bergur kemur líka fyrir augu landans sem Bjöggi í kvikmyndinni Óróa þessa dagana , en þótt hann hafi áður leikið í sjónvarpsefni á borð við Stelpurnar , Venna Páer og áramótaskaupið er þetta fyrsta kvikmyndin sem hann leikur í .
Á næstu dögum hefjast svo tökur á nýrri sjónvarpsþáttaröð , Tríó , sem sýnd verður í Ríkissjónvarpinu eftir áramót , en þar fer Bergur með aðalhlutverkið , blaðberann Friðbert sem er mikill einfeldningur og á sér það takmark heitast að komast til Danmerkur að heimsækja drottninguna .
Verkefnin hafa því sjaldan verið jafn fjölbreytt og spennandi og nú hjá Bergi , sem hefur þó aldrei þurft að kvarta undan því að hafa ekki nóg að gera .
" Ég hef verið ótrúlega heppinn með ferilinn minn en kannski má segja að ég þurfi ekki að berjast jafn mikið fyrir tilvist minni og áður .
Þegar ég útskrifaðist 1995 var ég þessi sprúðlandi leikari fullur af áhuga , lífi og vilja til að standa sig en inni í honum hrópaði leikskáldið og leikstjórinn sem vildu líka fá rými .
Núna finnst mér ég hafa leyfi til að takast á við þessi þrjú hlutverk og ég skil ekki á milli þeirra – mér finnst það vera eitt starf að leika , búa til og leikstýra .
" Sögurnar lífsnauðsynlegar Velgengni Bergs undanfarin ár hefur haldist í hendur við aukna rækt hans við andlegu hliðina .
" Ég áttaði mig á því fyrir nokkrum árum að ég væri hrikalega meðvirkur sem lýsti sér í stöðugum ótta við álit annarra , að ég stæði mig ekki nógu vel og væri ekki nógu góður .
Ég var svo meðvirkur að þegar ég fór á svið var ég að reyna að sjá inn í hausinn á 500 manns úti í sal til að kanna hvort þeim líkaði ekki örugglega við mig .
Ég ákvað því að fara í Al Anon-samtökin og tók tólf sporin þar en þau eru algert undrameðal sem er algerlega ókeypis .
" Hann segir þetta hafa verið ótrúlega frelsandi .
" Hins vegar er ekkert til sem heitir þrjár teskeiðar út í vatn og hræra þegar kemur að lífinu , ólíkar aðferðir geta virkað vel .
Ég glugga stundum í tilvitnanabók í móður Theresu sem ágætur prestur og mikill aðdáandi trúðanna gaf mér ; ég hef mikinn áhuga á heimspeki , Lao Tse , Taóisma og bara bókmenntum yfirleitt .
Ég reyni líka að muna að vera þakklátur og tala af mér áhyggjurnar því yfirleitt eru þær eru miklu minni en maður heldur þegar maður ber þær einn .
Maður er stöðugt að reyna að hafa heilann , hjartað og hið efnislega í jafnvægi en svo detta hlutirnir úr jafnvægi og hrökkva í það aftur .
Þannig er bara lífið og maður er alltaf að fást við það sama í leiklistinni .
" Sjálfur segist hann vera meira fyrir " að líma saman en að sprengja upp " í leikhúsinu .
" Mannkynið þarf á sögum að halda til jafns við mat og drykk og ef við fáum ekki sögur þá deyjum við .
Allir þurfa á sögum að halda , hvort sem það eru kjaftasögur eða sögur af því hvernig gekk í vinnunni eða einhverju öðru .
Mín ástríða er að segja sögur , helst með kærleika og með opinn faðminn fremur en steyttan hnefa .
Steyttur hnefi og sprengingar eiga alveg rétt á sér og eru nauðsynlegar í leikhúsi .
Og mér finnst ofboðslega gaman að fá að taka þátt í því .
Hins vegar á ég yfirleitt aldrei frumkvæðið að einhverjum sprengingum , ég á frekar frumkvæði að því að líma saman og að hugga .
" Til þess fær hann aldeilis tækifæri á næsta ári .
Þá mun hann leikstýra uppfærslu Borgarleikhússins á Galdrakarlinum í Oz á stóra sviðinu sem áætlað er að frumsýna næsta haust , en hann skrifar einnig nýja leikgerð að verkinu .
" Þetta verður risastórt verkefni með tónlist , dansi og fimleikum og einhvern veginn þarf ég að fylla upp í þetta fræga verk , sem verður mjög spennandi .
Ég byrja undirbúninginn strax eftir áramót og þarf þá að byrja að finna krakka og hund til að taka þátt í sýningunni svo hægt sé að ljúka æfingunum fyrir sumarfrí .
" Hann játar að þetta sé stærsta verkefni hans hingað til hvað umgjörð varðar .
Umfjöllunarefnið sé líka spennandi , en líkt og í Hornum á höfði þurfi söguhetjan að takast á við nánast óyfirstíganlega erfiðleika .
" Og hvert leitar barnið við slíkar aðstæður ? Það leitar í sinn eigin heim sem er fullur af skáldskap , forvitni og umburðarlyndi .
Allt eru það græjur til að takast á við vandamálin skref fyrir skref þar til búið er að ná nægilegri reynslu til að geta horfst í augu við það allra hræðilegasta .
Og það var kannski ekki alveg jafn hræðilegt og þú hélst .
" 