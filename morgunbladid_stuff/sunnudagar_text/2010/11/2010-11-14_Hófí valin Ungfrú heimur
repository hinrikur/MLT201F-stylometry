Ég er svo hamingjusöm að ég á ekki til orð ! Ég trúi þessu varla og veit ekki almennilega hvort þetta er vaka eða draumur , " sagði Hólmfríður Karlsdóttir , 22 ára fóstra ( leikskólakennari á nútímamáli ) úr Garðabæ , við Morgunblaðið í Royal Albert Hall í Lundúnum á þessum degi fyrir aldarfjórðungi .
Stundu fyrr hafði hún verið kjörin Ungfrú heimur – fegursta stúlka heims .
Hundruð milljóna manna fylgdust með keppninni í beinni útsendingu í sjónvarpi .
Íslendingar voru að vísu ekki í þeim ágæta hópi en keppnin var sýnd í heild í íslenska sjónvarpinu strax eftir fréttir kvöldið eftir .
Hólmfríður kom sá og sigraði í keppninni Ungfrú alheimur 1985 en 78 stúlkur tóku þátt .
Grípum niður í frásögn Morgunblaðsins : " Eftir þetta kom stóra stundin – fegurðardrottningar heimsálfanna .
Þar féll stúlkan frá Jamaica úr keppninni – fegurðardrottning Ameríku varð Ungfrú Bandaríkin .
Hólmfríður var valin fulltrúi Evrópu .
Þegar hér var komið sögu var svo mikil spenna í salnum að hann titraði .
Meðal áhorfenda var allstór hópur Íslendinga og mátti sjá nokkra þeirra tárfella þegar úrslitin voru tilkynnt .
Í undanúrslitum voru tekin viðtöl við stúlkurnar hverja fyrir sig .
Hólmfríður stóð sig mjög vel , var mjög örugg í allri framkomu , talaði góða ensku , var hispurslaus og hversdagsleg fyrir framan 500 milljónir manna .
" Í samtali við AP-fréttastofuna kvaðst Hólmfríður reikna með að hætta á barnaheimilinu , sem hún vann á , því næsta árið yrði hún á ferð og flugi til að sinna " embættisskyldu " sinni .
" Ég mun gera mitt besta .
" Hólmfríði hafði verið spáð góðu gengi en fáir Íslendingar þorðu að vona að hún yrði í raun og veru hlutskörpust .
Nokkur geðshræring greip því um sig í kjölfarið .
Morgunblaðið stóð á tröppunum hjá foreldrum Hófíar , eins og hún er jafnan kölluð , strax um kvöldið og samgladdist þeim .
" Við erum alveg í skýjunum ! " sagði faðir hennar , Karl Guðmundsson verkfræðingur .
" Við eigum alveg eftir að átta okkur á þessu .
Við höfum svifið í lausu lofti undanfarna daga en nú erum við vitaskuld ósköp ánægð .
Við vonum bara að þetta færi Hólmfríði gæfu og að hún verði landi og þjóð til sóma .
" Fréttinni fylgdi skemmtileg mynd af hjónunum , þar sem þau reyndu að ná símasambandi við dóttur sína er úrslitin voru ljós .
Á þeim tíma voru engir farsímar .
Baldvin Jónsson , umboðsmaður Fegurðarsamkeppni Íslands , var einnig kampakátur .
" Það var markmið mitt þegar ég tók við keppninni heima , að koma Íslandi á kortið , eins og sagt er .
[ ...
] Þetta var markmið okkar – ef við ætlum að taka þátt í þessari keppni á annað borð , þá þarf að standa vel að því heima .
Ég held að það hafi skilað sér .
Þetta er stórt mál – kannski miklu stærra en menn gera sér almennt grein fyrir .
" Daginn eftir var Hófí á allra vörum í Bretlandi , blasti brosandi við á síðum allra helstu blaða .
" Bretar sjá nú í eitt skipti fyrir öll , " stóð í Morgunblaðinu , " að Ísland hefur upp á fleira að bjóða en varðskipin , sem forðum daga gerðu breskum togurum lífið leitt á Íslandsmiðum .
" Ennfremur sagði í Morgunblaðinu : " Ljóst er að Hólmfríður Karlsdóttir hefur ekki aðeins unnið eftirsóttan titil .
Hún hefur unnið hug og hjörtu Englendinga og jafnframt orðið þjóð sinni til mikils sóma .
Glæsileg frammistaða hennar hefur án nokkurs vafa orðið dýrmæt landkynning , sem á eftir að skila sér með einum og öðrum hætti .
" Á sömu síðu í blaðinu er rætt við forstöðumanninn á barnaheimili Vífilsstaða og " krakkana hennar Hófi " en þar á bæ var að vonum slegið upp veislu .
" Hófi er frábær starfskraftur , " sagði Oddný S. Gestsdóttir forstöðumaður .
Það fór líka svo að Hófí sneri aftur til starfa þegar skyldum hennar sem fegurðardrottning lauk .
Hún starfar enn sem leikskólakennari .
orri@mbl.is 