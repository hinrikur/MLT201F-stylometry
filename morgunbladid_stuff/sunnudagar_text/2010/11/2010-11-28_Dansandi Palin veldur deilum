Bandaríska ABC-sjónvarpsstöðin fékk allt sem hún vildi út úr lokaþætti raunveruleikaþáttarins " Dancing With the Stars " á þriðjudag : 25% meira áhorf en í fyrra og sigurvegara sem aðdáendum þáttarins finnst vel að sigrinum kominn .
Velgengni þessarar þáttaraðar má þakka þátttöku Bristol Palin , dóttur fyrrverandi ríkisstjóra Alaska og varaforsetaefnis repúblikana , Söru Palin .
Í þáttunum eru frægir einstaklingar paraðir við atvinnudansara og í hverri viku keppa pörin í samkvæmisdönsum .
Dómarar gefa þeim stig auk þess sem áhorfendur greiða uppáhaldsparinu sínu atkvæði sitt .
Dómaraeinkunn og atkvæðagreiðslu er svo slegið saman og fellur það par úr keppni sem hlýtur lægstu samsettu einkunnagjöfina .
Hávær gagnrýni heyrðist yfir því að sjónvarpsáhorfendur skyldu kjósa Bristol Palin áfram , alla leið í lokaþáttinn , þar sem hún fékk almennt lágar einkunnir frá dómurum þáttanna .
Þannig þurftu pör með hærri dómaraeinkunn að lúta sjö sinnum í lægra haldi fyrir henni .
Héldu ýmsir því fram að Teboðshreyfingin svonefnda , sem hefur dálæti á móður hennar , stæði á bak við áhorfendakosninguna .
M.a. stærði nafnlaus , íhaldssamur aðdáandi sig af því að hafa kosið áttatíu sinnum á tveimur klukkutímum og á mánudag var álagið á sím- og netkerfi sjónvarpsstöðvarinnar svo mikið að það hrundi .
Bristol Palin féll úr leik á þriðjudagskvöld , en var á skjánum meirihluta lokaþáttarins .
Móðir hennar var ekki viðstödd en hvatti dóttur sína áfram í undanúrslitunum kvöldið áður .
Þáttastjórnandinn viðurkenndi að þáttatímabilið væri hið umtalaðasta í sögu þáttanna og leikur enginn vafi á að áhugi á Bristol Palin – bæði jákvæður og neikvæður – átti drýgstan hlut í því að hífa upp áhorfstölurnar .
Palin sjálf kynti undir umræðurnar með því að segja opinberlega að með þátttöku sinni væri hún að bjóða " hatursfólkinu " byrginn eins og hún kallaði það – fólki sem gerði lítið úr frammistöðu hennar vegna óbeitar á móður hennar .
Hún var við sama heygarðshorn í lokaþættinum þegar hún sagði að sigur í þættinum yrði sé afar mikilvægur og um leið " stór langatöng í andlit allra þeirra sem hata mömmu mína og mig " .
Öll þessi aukaathygli var himnasending fyrir ABC .
Um 25 milljónir áhorfenda stilltu á sjónvarpsstöðina þetta kvöld , sem er mesta áhorf þáttarins í sex ár og alger viðsnúningur miðað undangengin ár .
Undanúrslitin á mánudag og lokaþátturinn á þriðjudag eru þeir tveir skemmtiþættir sem fengið hafa mest áhorf í Bandaríkjunum á þessu áhorfstímabili og í ár hafa aðeins þrír leikir í bandaríska fótboltanum slegið þessar áhorfendatölur út .
Deilurnar um Bristol Palin náðu hámarki þegar efasemdir um árangur hennar voru viðraðar opinberlega .
Í kjölfarið spunnust umræður meðal fólks um hvort hugsanlegur sigur Palin stefndi trúverðugleika keppninnar í voða .
Að lokum var það hins vegar leikkonan Jennifer Grey sem fór með sigur af hólmi en einhverjir muna eftir henni í hlutverki Frances " Baby " Houseman sem dansaði á móti Patrick Swayze í kvikmyndinni Dirty Dancing .
Hún virðist hafa litlu gleymt því flestir voru á einu máli um að hún væri besti dansarinn í þáttunum .
Bristol Palin og félagi hennar enduðu hins vegar í þriðja sæti .
Skaut á sjónvarpið af reiði yfir þátttöku Bristol Fáum hefur sennilega gramist jafn mikið velgengni Bristol Palin í " Dancing with the stars " og manni nokkrum í Wisconsin í Bandaríkjunum sem skaut sjónvarpið sitt með haglabyssu eftir að Palin komst alla leið í undanúrslitaþættinum á mánudag .
Eiginkona mannsins hringdi í lögregluna á mánudagskvöld eftir að hafa lagt á flótta frá manni sínum sem trylltist í kjölfar þess að tilkynnt var um niðurstöður áhorfendakosningarinnar .
Náði lögregla ekki að yfirbuga hann fyrr en næsta morgun eftir 15 klukkustunda umsátur um hús hans .
Samkvæmt lýsingu eiginkonunnar á hann að hafa öskrað " Helv ...
stjórnmál " þegar Bristol birtist á skjánum , en honum mun ekki hafa þótt mikið til danshæfileika hennar koma .
Stuttu síðar hljóp hann upp á loft til að ná í haglabyssu sem hann hlóð og skaut af á sjónvarpið .
Samkvæmt fréttum glímir maðurinn við geðhvarfasýki en hafði auk þess drukkið áfengi um kvöldið .
Var eiginkonan hrædd um að maðurinn myndi skjóta á sig og hringdi því eftir hjálp .
