Ég veit ekki hvað það er , en ég er alveg viss um það að ég er farinn að bera meiri virðingu fyrir fólki sem ég hefði átt að bera meiri virðingu fyrir áður fyrr .
Kannski er það aldurinn .
Verð náttúrlega fertugur á næsta ári .
Sennilega partur af aldurskrísu á einhvern hátt .
Það er nefnilega ekkert ósvipað að eldast og vera fullur .
Það verða allir bara svo fallegir .
Og góðir .
Sem er mikill léttir get ég sagt ykkur .
En það er alveg hægt að finnast þetta allt án þess að vera í glasi .
Þvert á móti er miklu betra að vera allsgáður og finnast þetta .
Ég er nefnilega búinn að komast að því að maður kemst ansi langt á hreinni og tærri virðingu og væntumþykju .
Stundum á ég samtöl við guð .
Nú hef ég reyndar aldrei hitt guð , svona beint , en það er eitthvað sem hefur fengið mig til þess að eiga við hann samtöl .
Veit hins vegar að það er til fullt af fólki sem trúir alveg rosalega mikið á guð og fer reglulega í kirkju og svoleiðis og á við hann háalvarleg samtöl .
En ég er ekki þar staddur .
Fer til dæmis ekki reglulega í kirkju .
Finnst þær yfirleitt frekar vandræðalegar .
Og formlegar .
Og fólkið sem þar starfar tekur sjálft sig oft mjög hátíðlega .
Mér finnst hins vegar ekkert svo hátíðlegt við guð ef ég á að segja alveg eins og er .
Mér finnst guð vera eins hversdagslegur og hugsast getur .
Allavega guðinn sem ég tala við .
Kannski eru til margir guðir .
Sem er mjög sennilegt .
En ég er samt ekki frá því að guðinn sem ég tala við sé kona .
Allavega kemur Astrid Lindgren alltaf upp í hugann þegar ég tala við guð .
Veit ekki af hverju .
Og samtölin sem ég á við guð eru mjög hversdagsleg .
Reyndar svarar hún nú aldrei svona beint .
Hún Astrid .
Sem getur verið dálítið pirrandi .
Hún fer greinilega sínar eigin leiðir í því sambandi .
Hún er meira fyrir að sýna hvað hún meinar í verki .
Og oft tekur hún fáránlegar ákvarðanir .
Ég meina hvað hefur guð á móti Val ? Valur er ekki búinn að vinna einn leik í handboltanum ( meistaraflokki karla ) það sem af er þessu keppnistímabili .
Sem sýnir það nú bara svart á hvítu að guð er ekki alltaf að lesa salinn .
En já , það sem hins vegar hefur gerst eftir að ég fór að tala við fröken guð er að ég fór að bera meiri virðingu fyrir fólki .
Þetta var ekkert meðvituð ákvörðun , síður en svo .
Og í raun alls ekki .
Þetta bara gerðist .
Óvart .
Ég finn að ég er farinn að bera ómælda virðingu fyrir fólki sem ber hag annarra , meira en sjálfs sín , fyrir brjósti .
Mér finnst það nefnilega vera alveg svakalegur eiginleiki .
Þetta kann að hljóma ansi frumstætt , ég veit það , en í grunninn held ég að þetta sé erfiðara en maður heldur .
Í allri þessari einstaklings- og neysluhyggju nútímans er bara það að hugsa fyrst um aðra umfram sjálfan sig nokkuð frumstætt .
Því miður .
Og ég veit að fröken guð er sammála mér .
Því það hefur komið fram í samtölum okkar .
En af hverju þarf allt að snúast um okkur sjálf ? Af hverju snýst dagurinn í dag svona mikið um það hvað við sjálf viljum og hvað við sjálf þurfum ? Meira að segja eignumst við börn og það virðist litlu breyta .
Fyrir suma allavega .
Maður hefur heyrt að það sé svo heftandi að eignast börn .
Þá kemst maður náttúrlega ekki í gymmið og svona .
Sem , þegar á heildarmyndina er litið , er agalegt .
Ég meina hver vill ekki fara upp til guðs í formi ? Sennilega talar fröken guð aðallega við fólk sem hún þarf að tala við .
Fólk á brúninni .
Sem skiptir mig svo sem litlu máli .
Ég meina ég ætla að halda áfram að tala við fröken guð eins lengi og ég mögulega get .
Því það er bara svo gott .
Og ég ætla líka að byrja að bera virðingu fyrir fleirum .
Til dæmis KR-ingum .
Já , svei mér þá .
