Sjáðu karlinn , Ómar ! Passaðu þig að fljúga ekki á hann ! " Ha , sástu mann ofan í sprungunni , hvar er hann ? " svaraði Ómar í talstöðina , alltaf jafnspenntur .
Þú varst að fljúga fram hjá honum , hann er með lokuð augun í miðri sprungunni .
Hann hlýtur að vera að hvíla sig eftir öll lætin þegar vatnið úr Skaftárkötlunum braust niður undan jöklinum og niður í þröngan farveg Skaftár í hrikalegum boðaföllum .
Við vorum á flugi ég og Mekkinó Björnsson , flugstjóri hjá Lufthansa á þessum tíma , og Ómar Ragnarsson .
Veðrið var eins gott og hægt var að hugsa sér á þessum degi , hægur vindur og gott flugverður .
Við Ómar höfum oft notað hvor annan sem viðmið , þannig að það sjáist stærðarhlutföll í landslaginu á myndinni .
Sigkatlarnir sem myndast þegar vatnið brýst fram undan jöklinum og niður í sjó eru alltaf hrikalegir að sjá .
Það getur verið mjög erfitt að átta sig á hversu stórir þeir eru úr lofti með enga viðmiðun , en þegar flugvél flýgur einhvers staðar í rammanum sést hversu hrikalegir þeir eru .
Að meta stærðarhlutföll í hvítri ísbreiðu með engin viðmið er mjög skrítið , það virkar allt miklu minna en það raunverulega er og fjarlægðir styttri .
" Ha , ha , ha , já , þarna er hann , ha ha , ha .
Nú sé ég hann .
Hann er alveg frábær og hann steinsefur , ha , ha , ha , " kallaði Ómar í talstöðina .
Flugvélin hristist og tók bakföll í stíl við eiganda sinn – hún eiginlega hló með honum .
Ómar flaug nokkra hringi við brún sigketilsins og tók einn bæði kvikmyndir og ljósmyndir eins og hann er vanur að gera .
Ég skil ekki hvernig það er hægt en Ómar getur það .
Við Mekkinó flugum aðeins fyrir ofan og við brúnina á sigkatlinum ef eitthvað færi úrskeiðis þá væri betra að lenda á jöklinum sjálfum en ofan í sigkatlinum .
Fyrir nokkrum árum flugum við Ómar saman langt á haf út frá Vestfjörðum að mynda hafísinn sem lónaði einhverjar 30 til 40 mílur undan landi .
Það er ekki góð tilfinning að fljúga langt út á haf á einshreyfils flugvél .
Ég klæddi mig í flotgallann minn á flugi og við gerðum samning að ef eitthvað kæmi fyrir og við misstum mótor yfir hafísnum mundi ég draga hann upp á ísjaka ef við færum í sjóinn .
Ég hefði sennilega aðeins meiri tíma en hann í gallanum .
Við flugum yfir hafísbreiðunni dágóða stund og Ómar var hálfur út úr flugvélinni að mynda .
Á meðan hélt ég í stýrið og flaug í hringi .
Þegar Ómar kom loks inn með höfuðið eftir nokkrar mínútur var eins og hann hefði verið á Spáni í tvær vikur – svo útitekinn var hann .
Ómar sagðist ekki hafa ætlað að vera svona lengi en ólin á kvikmyndatökuvélinni festist í krók sem heldur uppi glugganum svo Ómar komst ekki inn .
Það var erfitt heimflug úr þessari ferð , það var að skella á vitlaust veður og lágskýjað á heimleiðinni , en ég held stundum að Ómar þekki landið betur en sá sem skapaði það .
Ómar þarf ekki að sjá nema stein upp úr skýjum þá veit hann hvar hann er .
Oft þarf að berjast við veðrið við fréttaöflun og ekki alltaf hættulaust .
Ómar fór daginn eftir í öræfin á sömu flugvélinni og þá drapst á mótornum hjá honum og hann varð að nauðlenda á vegi við Hof í Öræfum , áfallalaust .
Það hefði verið öðruvísi að lenda langt frá landi á örþunnum hafís .
Ómari voru gefin níu líf en hann er sennilega búinn með rúmlega tuttugu – æðri máttarvöld hafa bara gleymt að telja .
Það hafa verið góðir tímar þegar maður lítur til baka á allar þær flugferðir sem við Ómar höfum farið á sömu slóðir þegar eitthvað fréttnæmt gerist í náttúrunni .
Ég vona að flugið fái að dafna á Íslandi og fréttamenn framtíðarinnar geti gert það sama og Ómar hefur gert : Að upplýsa þjóðina um stóratburði hverju sinni .
Það er þó ekki sjálfgefið þar sem allur kostnaður við flug hefur farið úr böndum og flugmenn geta fyrir vikið varla haldið sér í þjálfun .
Það eykur ekki flugöryggi að geta ekki haldið sér við .
Áherslur hafa mikið breyst í fréttamennsku seinustu árin .
Fréttamenn fara núorðið alltof sjaldan á staðinn til að upplifa grimmd náttúruaflanna og skila því til landsmanna .
Stundum þarf að sjá hlutina til að skilja þá , upplifa það sem maður sér og koma þeirri tilfinningu á síður blaðanna eða á skjái landsmanna .
Myndin af karlinum í sigkötlum Skaftár var tekin 25. apríl 2006 og minnir á að nú hriktir í og gos gæti verið í vændum á þessum slóðum .
Kannski vaknar karlinn á myndinni og kíkir upp næst þegar við fljúgum yfir , kannski sefur hann enn um stund .
En á endanum mun hann opna augun aftur .
