Ég er fædd í þessu húsi og vona að þær aðstæður komi ekki upp að ég þurfi að flytja mig neitt .
Er afskaplega helg þessum slóðum , " segir Sigrún Kjartansdóttir sem býr við Skálabrekku á Húsavík .
Gatan er ein af þeim efstu í bænum og var á sínum tíma nánast úti í sveit .
Þegar kyngdi niður snjó á veturna var alltaf rutt síðast þangað upp eftir .
Núna er gatan nánast í hjarta bæjarins .
Hins vegar var það svo að þegar Þórður Friðbjarnarson afi Sigrúnar reisti húsið þar sem hún býr , það er árið 1932 , var Skálabrekka sem götuheiti ekki komið til .
Að sið síns tíma var því farið að tala um Þórðarstaði og hefur heitið fylgt húsinu alveg fram á þennan dag .
" Það er húsvísk hefð og kannski er hún víðar á landinu við lýði , að fólk hér er einfaldlega kennt við húsið sitt .
Ég heyri að stundum er nefnd hún Sigrún á Þórðarstöðum .
Annar siður sem er áberandi hér í bænum er að konur eru kenndar við mennina sína .
Einhverjir tala víst um Sigrúnu hans Hauks , " segir Sigrún sem er gift Hauki Tryggvasyni sem lengi hefur starfað sem kirkju- og kirkjugarðsvörður Húsvíkinga .
Eiga þau þrjú börn sem tvö búa á Akureyri en eitt á heimaslóð .
Húsavík má að sönnu nefna elsta bæ landsins .
Sænski landneminn Garðar Svavarsson fór , að því er sögur herma , í könnunarleiðangur til Íslands og hafði þá vetursetu á Íslandi og var það var löngu áður en Ingólfur og Hallgerður settu sig niður í Reykjavík .
Þegar bændur í Þingeyjarsýslum stofnuðu fyrsta kaupfélag landsins voru höfuðstöðvar þess settar niður á Húsavík og upp frá því fór að myndast þéttbýli .
Mjór varð mikils vísir .
Við Skálabrekku þar sem Þórðarstaðir standa hefur löngum búið fólk í hennar ættboga sem skýrir með öðru hve bönd bönd hennar við þennan bæjarhluta eru sterk .
" Þegar ég lít til baka er mér minnisstætt hvað mikið var af krökkunum hérna ; stór hópur í nánast hverju húsi .
Sjálf er ég ein níu systkina , amma átti tíu börn og systir hennar ellefu stráka .
Svipaða sögu má að segja víðar frá hér í grenndinni og fyrir vikið voru krakkahóparnir stórir .
Og leikirnir fjörugir ; á sumrin var oft farið í slagbolta og á veturna á skíði í brekkurnar hér fyrir ofan þaðan sem mátti renna sér af hæsta hjalla og alveg heim í hús að leik loknum .
Önnur skemmtileg æskuminning er sú að þegar ná þurfti í einhvern í síma hér í grenndinni var alltaf hringt á Þórðarstaði og við krakkarnir sóttum fólk .
Þetta var snúningasamt en einhverntíma man ég eftir því að sjómaður sem bjó hér í grenndinni launaði mömmu þetta með soðningu .
" Ein helstu hlunnindi þess að búa við Skálabrekkuna er friðsældin .
" Við erum mátulega út úr .
Það eru engin hús hér fyrir ofan okkur en hér hefur á undanförnum árum sprottið upp fallegur skógarlundur sem er paradís .
Og héðan úr efstu götu er ekki lengi farið á þær slóðir sem talist geta miðpunktur bæjarins .
Ég er bara tvær mínútur að labba niður í safnahús , " segir Sigrún sem lengi hefur starfað á bókasafni bæjarins .
" Ég er ein af þeim sem hafa dálæti á bókum og þarf alltaf að hafa bækur í kringum mig .
Les glæpasögur Arnaldar og sveitarómantík Guðrúnar frá Lundi og Ingibjargar Sigurðardóttur , " segir Sigrún á Þórðarstöðum sem nú fylgist með því þegar jólabækurnar berast í hús – ein af annarri og allar spennandi .
sbs@mbl.is Uppáhaldsstaðir 1 .
Skógarkjarrið hér fyrir ofan húsið er ljúfur lundur .
Trén hafa dafnað vel á undarförnum árum og það er gaman að fara þarna um .
Þá hefur verið gert heilmikið fyrir staðinn , til dæmis þar sem hafa verið lagðir viðarkurlaðir stígar og komið upp eldstó enda kemur fólk oft þarna á sumrin og grillar pylsur með krökkunum sínum .
Þessum skógarlundi hefur ekki verið gefið neitt nafn það ég best veit , en Skálabrekkuskógur er líklega ágætt nafn .
2 .
Sendin fjaran hér undir Bökkunum , eins og sagt er á Húsavík , er skemmtilegur staður .
Barnabörnunum mínum finnst gaman að fara þangað með skóflur og mál og leika sér í sandinum og sama finnst mér sjálfri .
Og í fjörunni er gaman að fylgjast með ferðum skipa og báta , til dæmis á sumrin þegar litlu eikarbátarnir sem notaðir eru við hvalaskoðunarferðir skríða hér um Skjálfandaflóann .
