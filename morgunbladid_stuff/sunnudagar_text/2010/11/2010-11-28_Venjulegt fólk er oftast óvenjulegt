Ég sé ekkert svona gleraugnalaus er smásagnasafn eftir Óskar Magnússon , útgefanda Morgunblaðsins .
Þetta er annað smásagnasafn Óskars en það fyrsta , Borðaði ég kvöldmat í gær ? , kom út árið 2006 .
Óskar er fyrst spurður af hverju hann hafi einbeitt sér að því að skrifa smásögur .
" Upphaflega var það tilviljun .
En það er líka þannig að þótt smásöguformið sé erfitt þá kann það að henta betur en skáldsagnaformið mönnum sem eru í öðru annríki .
En þá skiptir auðvitað öllu að maður ráði við smásagnaformið og kunni á það .
" Hafðirðu skrifað mikið áður en þú gafst út fyrsta smásagnasafn þitt ? " Eina efnið sem ég átti áður en ég skrifaði smásögurnar voru nokkuð margar barnasmásögur .
Ég las mikið fyrir ungan son minn fyrir mörgum árum og mér fannst þær sögur sem rak á fjörur okkar væmnar og smeðjulegar .
Þess vegna skrifaði ég fyrir hann öðruvísi sögur , sem voru tvær vélritaðar síður eða svo .
Þær voru vinsælar hjá honum og börnum vina minna , en fóru ekki lengra .
Ævintýramaður í stétt prentara bar sig eitt sinn eftir þeim en ég ráðlagði honum að finna aðra og seinvirkari aðferð til að fara á höfuðið .
Hann er enn að prenta .
" Mótaðar grunnhugmyndir Hvert sækirðu söguefni ? " Það eru tiltekin atvik eða ýmislegt í fari fólks sem ýtir mér af stað .
Langflestar sögur mínar fjalla um venjulegt fólk .
Sannleikurinn er sá að venjulegt fólk er oftast mjög óvenjulegt .
Þar eru sem betur fer engir tveir eins .
Það sem ég hef fengist við á ævinni ratar líka í sögur mínar .
Mín kynslóð og yngri kynslóðir hafa búið við þá gæfu , þótt nú sé reynt að þrengja að því , að hafa haft tækifæri til að vinna með skóla á sumrin , kannski í tíu ár við mismunandi störf .
Fyrir vikið skilja útlendingar ekkert í því þegar maður segir : Ég hef verið til sjós , ég hef verið slökkviliðsmaður , hef verið múrari og unnið í malbiki .
Þá spyrja útlendingar : Hvað ert þú eiginlega gamall ? Alla mína skólagöngu vann ég með skóla , eins og langflestir Íslendingar .
Að þessu bý ég , og ekki síst þegar ég fer að umgangast annað fólk í vinnu , þá þekki ég oft það sem aðrir eru að gera .
Stundum ratar það í smásögu .
" Það er léttleiki og húmor í flestum sögunum , er það eitthvað sem þú sækist meðvitað eftir að skapa ? " Ég byrjaði að skrifa af því mér fannst það gaman .
Ég sá ekki fyrir mér að þjóðinni væri lífsnauðsynlegt að heyra hvaða skoðanir ég hefði á hinum og þessum málum .
Ég sá bara fyrir mér eitthvað sem mér fannst skemmtilegt , vildi koma því á blað og vissi að það gæti falið í sér eitthvað meira en yfirborðskenndan húmor .
Þetta er eins og svo margt í lífinu .
Tökum sem dæmi : Maður getur haldið ræðu á alvarlegri ráðstefnu en það mun aldrei saka að sú ræða feli í sér einhver skemmtilegheit því það sem maður er að segja er miklu líklegra til að fá meiri og jákvæðari athygli ef það er sett fram á skemmtilegan hátt en ef maður flytur boðskapinn steinrunninn með samanbitnar tennur .
En þetta gerir maður ekki nema manni líði vel með það .
Ég held að það sé ekki hægt að setjast niður og segja : Nú ætla ég að verða óskaplega skemmtilegur .
" Kosta skrifin áreynslu eða ertu fljótur að skrifa ? " Ég sest yfirleitt ekki niður til að skrifa án þess að vera með nokkuð mótaða hugmynd um söguna .
Hugmyndin er ekki fullunnin að öllu leyti en grunnhugmyndin er mótuð .
Ég skrifa venjulegt mál af því þar eru rætur mínar , bæði í uppeldinu og þeirri vinnu sem ég vann sem ungur maður og langt fram eftir .
Þannig að þegar fólk les sögur mínar þarf það ekki að fletta miklu upp til að skilja það sem skrifað er .
" Hef lært þó nokkuð frá síðustu bók Þú hefur fengið góða dóma fyrir bæði smásagnasöfnin .
Kvíðirðu ekki dómum eins og langflestir rithöfundar ? " Jú , ég dauðkvíði þeim .
Þegar ég gaf út fyrri bókina kveið ég dómum reyndar ekkert óskaplega .
Ég vildi bara komast skammlaust frá bókinni og vonaði að hún þætti í lagi .
Ég fékk svo miklu betri dóma en ég bjóst við og varð auðvitað mjög ánægður með það .
Núna hafði ég meiri áhyggjur af dómum en þeir hafa verið mjög góðir , og það gleður mig .
Ég held að ég hafi lært þó nokkuð frá því ég skrifaði síðustu bók .
Ég hef haft þann hátt á að leita til fólks sem hefur vit á texta og sækja til þess ráð .
Þá gæti ég mín á því að setja mig ekki á of háan hest og hlusta á það sem við mig er sagt .
Það er rithöfundi mjög hollt – og kannski fleirum .
" Lærirðu af því að lesa skáldskap ? " Já , ég læri örugglega af því .
Ég hef mikla ánægju af því að lesa og les mjög hægt enda hef ég enga sérstaka ástæðu til að flýta mér að lesa góða bók .
Til hvers á maður að gera það ? Ég held að maður sé alltaf að læra þegar maður les sæmilega góðar bækur .
Og nú orðið áttar maður sig á því hvað er hvað í þeim efnum .
" Áttu eftirlætishöfunda ? " Á árum áður hafði ég sérstakt dálæti á nafna mínum Oscar Wilde og las verk hans fram og til baka .
Mér finnst Böðvar Guðmundsson góður rithöfundur og Vesturfarasögur hans eru mikið afrek .
Í síðustu bókum Ólafs Hauks Símonarsonar er tónn sem höfðar mjög til mín .
Þá hefur Einar Kárason auðvitað skrifað fínar bækur undanfarin ár og er skemmtilegur maður og höfundur .
" Það er yfirleitt þannig að þegar tekin eru viðtöl við smásagnahöfunda eru þeir spurðir hvort þeir ætli ekki að skrifa skáldsögu .
Geturðu hugsað þér að skrifa skáldsögu ? " Þegar ég gaf út fyrri bókina var sagt við mig að ekki kæmi annað til greina en að næst kæmi skáldsaga .
Ég taldi að þannig yrði það að vera í hinum virðulega bókmenntaheimi , maður kæmist ekki í fullorðinna manna tölu nema skrifa skáldsögu .
En viti borið fólk í kringum mig sagði að það væri ekki lífsnauðsynlegt svo ég lét slag standa öðru sinni og sendi frá mér smásagnasafn .
Það er ástæðulaust að lofa einhverju um það að skrifa skáldsögu .
Smásagnaformið á fullkominn rétt á sér eitt og sér og það er ekki hægt að ætlast til þess að þeir sem skrifa smásögur fari að skrifa eitthvað annað .
Það getur vel verið að það gerist en ég held að ég muni komast af án þess .
Þegar ég skrifaði fyrri bók mína var sagt á bókarkápu að þetta væri fyrsta bók höfundar en ekki sú síðasta .
Sumir töldu þetta hótun , aðrir loforð .
Nú er best að hóta engu og lofa engu en hafa samt orð Bjarna múrara í huga þegar hann sagði : Maður getur ekki svikið meira en maður lofar .
" 