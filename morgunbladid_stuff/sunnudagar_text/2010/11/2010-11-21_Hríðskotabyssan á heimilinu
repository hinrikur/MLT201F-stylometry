Ólafía Hrönn Jónsdóttir er löngu landsþekkt fyrir ljúfan söng og léttan leik en nú síðast sló hún í gegn í hlutverki sínu sem amman í leikritinu Finnski hesturinn sem Þjóðleikhúsið sýnir .
Leikritið er fyndið en þó enginn farsi , undirtónninn er alvarlegur eða kannski frekar sorglegur en sagan gerist á finnskum bóndabæ , sem stendur ekki undir nafni lengur .
Sögupersónurnar eru sjö þó næstum mætti telja Evrópusambandið áttundu persónuna en nærvera sambandsins sem einhvers konar stóra bróður vakir yfir verkinu .
Amman býr á bænum ásamt dóttur sinni og barnabarni að ógleymdum fyrrverandi tengdasyni , sem hefur ekki efni á því að flytja í þorpið og búa með kærustunni .
Amman er ráðandi persóna á heimilinu sem og í leikritinu og gerir miskunnarlaust grín að gestum og gangandi .
Fæðingin tók tíma Ólafía Hrönn er í miklu gervi í leikritinu og er í raun óþekkjanleg og skapar þarna ógleymanlegan karakter .
Það tók samt smá tíma fyrir ömmu að verða til .
" Ég hefði getað hent einhverjum karakter fram og verið í honum allan tímann en það hefði ekki verið neitt skemmtilegt .
Það er fínt að fara rólega af stað og velta fyrir sér hvað er að gerast í leikritinu og á milli persónanna , " segir leikkonan , sem hafði áður verið gömul kona á sviði en hún fékk fína dóma fyrir hlutverk sitt sem Ása í Pétri Gaut .
" Ég var upptekin af því að gera þessa ekki alveg eins , og talaði oft við Maríu [ Reyndal leikstjóra ] um þetta .
Mig langaði að finna aðra gamla konu í mér .
Hin bara sprakk út fyrirvaralaust á einni spunaæfingu .
" Hún velti persónunni mikið fyrir sér og hugleiddi að hafa hana " kisulega en hroðalega í kjaftinum .
En svo kom það aldrei , " segir hún en amma er kraftaleg karlakona sem klæðist buxum og lætur engan segja sér fyrir verkum .
" Ég var alltaf viss um að hún væri svolítið karlmannleg , svona töffari , " segir hún en mest einkennandi við ömmuna er að hún dælir fúkyrðunum úr sér .
Mismunandi spælingar " Hún er eins og hríðskotabyssa á heimilinu .
Dritar þarna á fólkið í kringum sig og hefur ekki mikið álit á heimilisfólkinu .
Spælingarnar eru mismunandi , hún er blátt áfram og móðgar fólk hrikalega en stundum er hún viljandi að taka fólk niður , " segir Ólafía Hrönn sem hafði tvær gamlar konur sem hún þekkir í huga við persónusköpunina en vill alls ekki nefna einhver nöfn .
" Ég hafði þær pínulítið á bak við eyrað .
Svona tóninn .
" Hún var glöð með viðbrögðin sem hún fékk strax í frumsýningarpartíinu þegar fólk kom upp til hennar og líkti ömmunni við gamlar konur sem það þekkti .
" Þetta gleður mig alveg sérstaklega .
" Henni fannst líka margt erfitt við þennan karakter .
" Harmurinn og áföllin byggjast ekki upp í henni heldur fær hún áfall , jafnar sig og heldur áfram , " segir hún en oftar en ekki er það þannig í leikhúsi að spennan byggist upp og endar með sprengingu .
" Þetta endurspeglar að hún er svo vön áföllum í lífinu , " segir Ólafía Hrönn og segir það segja eitthvað um hana og fjölskylduna .
" Þau sjá ekki verðmætin sem eru við tærnar á þeim eins og fólki hættir til .
Þau eru eitthvað svo föst í þessu gamla .
" Amman er finnska sálin Amman er kannski fyndin en hún er allt annað en uppbyggileg .
" Mér finnst að höfundurinn sé að deila á finnsku þjóðarsálina með því að skrifa hana svona .
Það er erfitt að ná að blómstra undir þessum kringumstæðum .
" Amman er óspör á stóru orðin þó ekki fari fyrir tilfinningaseminni .
" Það er gaman að horfa á hana en mann langar ekki til að búa með henni .
Hún brýtur niður dóttur sína og gefur henni enga hlýju .
Það er bara stöðugt niðurrif og vantrú .
Það er alveg ægilegt að hafa ekki trú á börnunum sínum .
Ef skilaboðin eru stöðugt : Þér mun aldrei takast þetta , þá verður aldrei neitt úr neinu .
Mér finnst þetta vera einhver helstu skilaboðin hjá höfundinum .
Þó amman sé skemmtileg þá rífur hún sína nánustu niður gegndarlaust og það hefur svona mikið að segja .
" Kynntu sér Evrópusambandið Evrópusambandið kemur nokkuð við sögu í leikritinu , birtist sem eyðublaðafargan og stóri bróðir sem fylgist með öllu .
Þó er leikritið langt í frá svo einfalt að hægt sé að afgreiða það sem áróður gegn ESB .
Hvernig var farið í þennan hluta í undirbúningnum ? " Við fengum fólk úr utanríkisráðuneytinu til okkar til að kynna fyrir okkur hvernig málum er háttað hjá bændum í Finnlandi og hvort mikið hafi breyst með ESB .
Við fengum líka Eirík Bergmann og Bjarna Harðar til okkar , við vildum fá báða póla .
" Leikkonunni fannst leikritið við fyrsta lestur vera áróður gegn Evrópusambandinu .
" En þegar maður tekur þetta aðeins lengra þá áttar maður sig á því að það er ekki víst hvað er hverjum að kenna en fjölskyldan er náttúrulega alls ekki að standa sig .
" Vildi hafa hana í buxum Gervið er mikið og það tekur tíma að fara í það .
" Ég mæti klukkan sex , " segir hún en sýningar hefjast klukkan átta .
" Ég hef hingað til verið með rakettu í rassinum og oft mætt á síðustu stundu .
Núna vil ég hafa vaðið fyrir neðan mig og vera tilbúin snemma fyrir sýningu af því að þetta er svo mikið gervi og leiðinlegt að vera að flýta sér .
" Amma er líka talsvert mikið öðruvísi vaxin en Ólafía Hrönn .
" Ég var alveg ákveðin í því að hafa stoppið og mér finnst það þrælvirka .
Hún er með öfugan vöxt við mig , breið að ofan á meðan ég er perulaga með kvenlegri vöxt , " útskýrir hún .
Ein ástæða þess að Ólafía Hrönn vildi hafa ömmu mikla um sig að ofan var að hún vildi ekki hafa ömmu í kjól .
" Mig langaði alltaf að hafa hana í buxum .
Margrét [ Einarsdóttir ] búningahönnuður tók vel í það .
Það var sérstaklega þægilegt að vinna með henni .
Ég hafði skoðað myndir frá öðrum sýningum og þá var amman oftast í kjól , " segir hún en búningurinn svínvirkar á ömmu , undirstrikar harðari hlið hennar .
Höfundur leikristins , Sirkku Peltola , var viðstaddur frumsýninguna í Þjóðleikhúsinu .
" Við hittum hana ekki fyrr en eftir frumsýninguna .
Hún varð alveg steinhissa þegar hún sá mig .
Hún hélt ég væri eldri kona .
Ég var montin af því .
" Þýðir ekkert að láta þau þegja Ýmsum sögum fer af Finnum , staðalmyndin er þögla týpan með svartan húmor .
" Ef þetta væri alveg raunverulegt , þá væri ekki svona mikið talað í leikritinu , " grínast Ólafía Hrönn og heldur áfram : " Þetta er náttúrulega leikrit .
Það þýðir ekki að láta þau þegja .
Allt það sem amman er að hugsa , hún segir það í leikritinu .
" Hún heldur samt að Íslendingar séu almennt léttari í lundu en Finnar .
" Ég held að húmorinn okkar sé álíka , svolítið svartur húmor en við erum ekki svona rosalega þung eins og Finnar , " segir hún og rifjar upp gamansögu sem Sigurður Karlsson þýðandi leikritsins sagði leikhópnum .
" Finnsk kona sagði við manninn sinn eftir þrjátíu ára hjónaband : Þú segir aldrei við mig að þú elskir mig .
Hann svaraði : Ég sagði þér það þegar við giftum okkur og meinti það og ég skal láta þig vita ef það breytist .
" Ólafía Hrönn fór í námsferð til Finnlands í leiklistarnáminu og hitti þar finnskt leikhúsfólk .
" Þau höfðu trú á því að ef það væri búið að tala of mikið um tilfinningarnar væri búið að skemma augnablikið .
Viðhorfið var að sá sem þyrfti alltaf að vera að tala , hann væri síðri og það væri meira spunnið í þögla hugsuðinn .
" Af hestaferðum og hrossakjötsáti Eins og nafnið gefur til kynna kemur hestur við sögu í leikritinu , hann er " leikinn " af íslenska hestinum Punkti .
" Hann hefur staðið sig afskaplega vel , lætur ljós og læti ekki hafa nein áhrif á sig , " segir hún en hesturinn er eina dýrið sem er eftir á sveitabænum þegar leikritið hefst og þykir ömmu afskaplega vænt um gripinn .
Saumaklúbbur Ólafíu Hrannar fór á tímabili í hestaferð einu sinni á ári en reiðdagar leikkonunnar eru nú að baki .
" Síðasta skipti sem ég fór , datt ég af baki og braut spjaldhrygginn .
Í þessu hlutverki set ég mig í klemmda stellingu og finn fyrir bakinu þegar ég er búin að leika , " segir hún og ætlar ekki að taka neina útreiðatengda áhættu eftir þetta .
Hrossakjöt getur hún vel lagt sér til munns .
" Það finnst mér gott , og folaldakjöt .
Það er ekkert að því .
" Talið berst frá sviðinu en Ólafía Hrönn hefur leikið bæði í sjónvarpi og kvikmyndum .
Margir minnast hennar áreiðanlega fyrir leik sinn sem hótelstýran Gugga í hinum vinsælu þáttum Dagvaktin .
" Hún var svona karlakona líka .
Það var pínu erfitt að leika hana .
Hún vílaði ekkert fyrir sér að fleka lítinn bangsa , " segir hún og á þá við Ólaf Ragnar .
" Það var ekki fallegt .
Satt að segja þá fannst mér þetta ekkert skemmtilegt .
Týpan var allt í lagi en það sem hún gerði var annað mál .
Ég sagði stundum : Þetta er fjölskylduþáttur ! Maður á nú börn .
Ég er ekki til í að gera hvað sem er , " útskýrir hún .
" Krökkunum fannst þetta síðan bara fyndið .
Ég var ekki viss áður en þau sáu þetta hvað þeim fyndist .
En ALLIR krakkar sáu þættina .
Ég gat ekki farið í Kringluna lengi á eftir .
Mér var sama þegar það var verið að öskra á eftir mér þegar ég var ein , en mér fannst það leiðinlegt þegar ég var með manninum og börnunum , " segir hún en börnin eru þrjú , Magnús , 25 ára , Skarphéðinn , 20 ára , og María , sem er 11 ára en maður hennar heitir Örn Johnson .
" Við fórum í bæinn eftir sýningu eitt kvöldið og fengum okkur öllara .
Þá benti einhver á mig og öskraði : Finnski hesturinn ! Þá hugsaði ég : Gott , þá er Gugga dauð .
" Fer aldrei eftir uppskrift Amman í leikritinu er handavinnukona en Ólafía Hrönn er sömuleiðis mikil prjóna- og heklukona .
Hún mætir í viðtalið í fallegri skærgrænni peysu sem er bæði prjónuð og hekluð af henni sjálfri við blátt heklað sjal .
" Ég er alltaf með eitthvað í gangi .
Það hentaði mér ákaflega vel að mega hekla á kostnað Þjóðleikhússins , " segir hún og hlær og bætir við að hún fari aldrei eftir uppskriftum .
" Ég hef oft sagst ætla að hekla utan um bíl , það væri flott .
" Hún segir að hún þyki halda eitthvað asnalega á heklunálinni en því verði ekki breytt úr þessu .
Hún kenndi leikkonunni Þórunni Örnu Kristjánsdóttur , sem leikur barnabarn ömmunnar , að hekla á æfingatímabilinu , rétt eins og amman gerir í leikritinu .
" Hún heldur líka vitlaust á heklunálinni eins og ég .
Ég er mjög stolt af því .
" Næsta hlutverk Ólafíu Hrannar er Fíflið í Lé konungi sem er jólasýning Þjóðleikhússins .
Arnar Jónsson fer með titilhlutverkið .
" Hann er í banastuði , " segir hún og bætir við að þetta hafi verið draumahlutverk hjá honum .
Sjálf segist hún ekki eiga nein sérstök draumahlutverk .
" Mér finnst ég hafa fengið svo skemmtileg hlutverk í gegnum tíðina .
Mér finnst virkilega gaman í mínu starfi og er þakklát fyrir það að finnast svona gaman að leika .
Núna eru börnin líka orðin stærri og samviskubitið minna , því maður er alltaf að leika á kvöldin , núna er þetta orðið léttara .
" Hún hefði ekkert á móti því að leika ömmu aftur en Peltola hefur skrifað tvö leikrit til viðbótar um fjölskylduna .
" Ég væri alveg til í að leika þessa kellingu aftur .
Leikhópurinn í þessu verki er yndislegur og leikrit númer tvö er mjög skemmtilegt .
Það gerist í blokk en þá eru þau flutt í bæinn .
Ég sagði við höfundinn að mér þætti það eiginlega fyndnara en það fyrsta .
Þá svaraði hún grafalvarleg í bragði : Það var ekki meiningin .
" Verður hress prjónakona í ellinni En hvernig skyldi Ólafía Hrönn verða sem gömul kona , hress að prjóna og grínast ? " Ég geri mér vonir um það .
Líka vegna þess að mínir draumar hafa ræst .
Mér finnst mér bara allir vegir færir í mínu starfi .
Ég fæ að gera svo margt skemmtilegt og er mjög þakklát fyrir það .
Ég held að ég nagi ekki á mér handarbakið " ég hefði átt " þegar ég flyt í þjónustuíbúðina .
" Kvikmynd í bígerð um Hannes og Smára Hannes og Smári eru góðhjartaðir tónlistartöffarar , sem Ólafía Hrönn og Halldóra Geirharðsdóttir túlka svo snilldarlega .
Kannski er varla hægt að segja túlkun en tvíeykið er orðið hluti af leikkonunum en þær hafa farið í gervi gæjanna frá árinu 1994 .
" Það er gaman að leita að þessu í sjálfum sér .
Ég fór á námskeið hjá Maríu Pálsdóttur fyrir leikkonur sem leika karla .
Þetta snýst svolítið um að ná í karlinn í sjálfum sér , spyrja sig : Hver er karlinn í þér ? " Hún tekur það fram að þær séu ekki að gera grín að Hannesi Smárasyni , eins og þær hafa oft verið spurðar að , Hannes og Smári hafa verið lengur til en svo .
Ólafía Hrönn segir margt öðruvísi við að koma fram sem karl .
" Okkur fannst svo merkilegt þegar við vorum að byrja að skemmta sem karlar , að þeim er alveg sama hvað öðrum finnst .
Þeir eru bara kúl á því .
" Ekki skotnar í Hannesi Hún segir líka öðruvísi að vera karl og daðra við konur og sjá hvernig þeim líður .
" Ég varð bara skotin í þér , segja þær við Dóru .
Þær eru ekki skotnar í Hannesi , " segir hún og hlær .
Hannes og Smári hafa víða skemmt á löngum ferli og bættust áreiðanlega fleiri aðdáendur í hópinn þegar þeir komu fram á Arnarhóli í kvennafansi á kvennafrídeginum .
Núna ætla þeir sér enn stærri hluti því Hannes og Smári eru á leiðinni á hvíta tjaldið .
" Við erum búnar að gera kvikmyndahandrit en okkur langar rosalega að gera bíó um þá .
Það er draumurinn .
Við erum búnar að gera fyrsta uppkast og bíðum eftir viðbrögðum .
Þetta á að vera vegamynd .
Þeir eru tónlistarmenn og í myndinni fara þeir í innra og ytra ferðalag .
" Senda textaskilaboð sem gæjarnir Hún segir gervin líka vera orðin svo raunveruleg eftir að Stefán Jörgen förðunarmeistari setti hár beint á húðina á þeim fyrir gervin .
" Þetta verður svo raunverulegt að mér þótti skrýtið að horfa á mig í speglinum .
" Hún segir Hannes og Smára þekkjast vel .
" Við Dóra sendum stundum sms-skilaboð okkar á milli sem Hannes og Smári .
Ég segi honum að halda kjafti og fæ til baka : " Rólegur ! " Þeir eru alveg sestir að í okkur .
" Tónleikar á nýju ári Hannes og Smári ætla að vera með tónleika í Rósenberg í janúar og febrúar .
" Það hefur verið planið að halda tónleika í einhver tvö ár en núna er búið að festa dagana .
Við fengum inni í æfingahúsnæðinu hjá Röggu Gísla og hittumst einu sinni í viku til að semja músík fyrir gæjana .
Sú músík verður síðan notuð í myndinni í tónleikaferðalaginu þannig að við erum að æfa okkur fyrir myndina .
" Hún er að vonum spennt fyrir þessu skrefi piltanna og lofar góðri skemmtun á tónleikunum .
" Þetta verða tónleikar / leikrit því það verða einhverjar óvæntar uppákomur , kannski eitthvert uppgjör eða að gömul kærasta mætir á staðinn .
" Hendir út bolta og Dóra grípur hann Þegar þær koma fram eru vissir punktar ákveðnir fyrirfram en svo er spunnið á milli .
" Dóra er þvílík spunadrottning .
Það er rosalega gott að vinna með henni .
Við vinnum svo vel saman að því leytinu til að ég hendi út bolta , hún grípur hann og gerir eitthvað með hann .
Hún er duglegri að landa hugmyndunum .
" Hún segir karla almennt séð ekkert hafa móðgast við þær fyrir túlkun þeirra á karlmönnum fyrir utan eitt skipti sem hún rifjar upp .
" Maður sagði við mig : Ég hef aldrei séð karlmann láta svona ! Þá var ég með einhver ofbeldislæti .
Það er nefnilega svolítið stuttur þráðurinn í Hannesi .
Ég hef nú alveg séð svoleiðis karlmenn ! " 