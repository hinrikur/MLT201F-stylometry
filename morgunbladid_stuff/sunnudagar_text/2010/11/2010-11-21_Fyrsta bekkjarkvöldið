Ekki fór hjá því að spennu gætti hjá krökkunum í 1-KL í Mýrarhúsaskóla þegar kom að fyrsta bekkjarkvöldi skólagöngunnar .
Tilefnið var ekki af verri endanum , að skreyta piparkökukarla og kerlingar , jafnvel heilu piparkökuhúsin .
Sumir virtust reyndar misskilja fullkomlega tilganginn með þessu bekkjarkvöldi og borðuðu piparkökurnar .
Átti það bæði við um börn og fullorðna .
Og fyrstu tuttugu mínúturnar fóru reyndar í allt annað en að skreyta piparkökur .
Kannski síðasti hálftíminn líka .
Þann tíma notuðu krakkarnir samviskusamlega til að hlaupa um ganga skólans , án þess þó að hætta sér alltof langt , og fylgdi því nokkur skarkali .
Það truflaði nefnilega engan .
Óljóst er hvort hávaðinn stafaði af látum í krökkunum eða öðrum ærslabelgjum , nefnilega skóladraugunum .
Ef marka má skýrslur sem foreldrarnir fengu reglulega þennan dag , þá eru ófáir slíkir á göngunum í Mýró , ekki síður en í Hogwarts-skóla .
Pétur Blöndal pebl@mbl.is 