Gissur Sigurðsson hefur verið fréttamaður í fjóra áratugi .
Síðustu fjórtán árin hefur hann unnið á Stöð 2 og kemur reglulega fram í morgunþætti Bylgjunnar , Í bítið .
Hann vaknar klukkan hálffimm á morgnana alla virka daga .
" Ég kann mjög vel við þetta fyrirkomulag , " segir hann .
" Ég vakna hálffimm og vinnutími er til hádegis , þá fæ ég mér snarl , fer svo heim og tek mér beauty-blund í fjörutíu og fimm mínútur .
Þess vegna er ég svona fallegur .
" Er ekkert einmanalegt að vakna svona snemma ? " Þegar ég vakna á þessum tíma held ég stundum að ég sé flugfreyja .
Annars er ég einn í heiminum og svo einn að ef ég er þungur eða slappur þegar ég vakna þá get ég ekki hringt í vinnuna og sagst vera veikur því það er enginn í vinnunni fyrr en ég kem þangað .
Það er yndislegt að keyra í vinnuna , það er enginn fyrir mér og ég hef góðan tíma til að hugsa .
" Þú þykir hafa sérstakan stíl sem fréttamaður , hvernig myndirðu lýsa þessum stíl ? " Ég velti engum stíl fyrir mér .
Það skiptir mig mestu að vera góður , hjálplegur og gagnlegur við fólkið sem hlustar á mig .
Ég reyni að hafa texta minn nógu skýran og einfaldan og skreyti aldrei með kjánalegum fræðiyrðum .
Þegar ég er að skrifa textann er ég allan tímann að hugsa hvernig hann hljómi þegar ég segi hann við einhvern .
Hlustandinn þarf að geta numið hann um leið og þess vegna þarf þráðurinn að vera hárréttur og allt þarf að vera tært .
Stundum kemur fyrir , þótt ég hafi verið þokkalega ánægður með textann þegar ég skrifaði hann , að ég breyti honum í lestrinum til að hann verði enn skýrari .
Virðing mín fyrir hlustendum ræður öllu sem ég geri .
Ég er ekki þarna til að sýna hlustendum hvað ég sé gáfaður , hvað ég hafi mikla reynslu eða kunni mörg flott orð .
Uppskeran er að ég á í góðu sambandi við hlustendur sem oft hringja í mig eins og við séum aldavinir , þótt ég þekki hvorki haus né sporð á viðkomandi .
Sumir skamma mig , sem er gott ef það er réttmætt , aðrir segja mér til , sem ég er þakklátur fyrir , og nokkrir hrósa mér og þá fer ég í flækju .
" Þeir sem hlusta á þig fá á tilfinninguna að þú vitir margt .
Lestu mikið ? " Ég horfi mikið á fræðsluefni og les heilmikið .
Er kannski með fjórar bækur í takinu í einu , yfirleitt mjög ólíkar , og þær liggja við hliðina á mér í rúminu þar sem aðrir menn hafa konurnar sínar .
Ég er reyndar með snert af lesblindu og ritblindu líka .
Það er í rauninni makalaust að vera haldinn þessum kvillum í mínu starfi , því bæði þarf maður að lesa mikið og hratt og skrifa hratt , helst rétt .
Þetta háir mér eitthvað því ég þarf meiri tíma en margir í að lesa og skrifa , en ég þekki ekkert annað .
" Lygin er orðin viðtekin Segðu mér aðeins frá uppruna þínum , hvaðan ertu ? " Ég fæddist í sveit fyrir austan Selfoss .
Ég var krakki í stórum systkinahóp og damlaði þarna innan um allt liðið .
Ég bjó í sveitinni til átta ára aldurs þegar ég flutti á Selfoss .
Það var gott að vera barn í sveit og ég á þar alltaf rætur .
Selfoss var líka skemmtilegur staður , allir voru að vinna sig upp og fólk hjálpaðist mikið að .
Samfélagið var ákaflega geðugt og ég á ekkert nema góðar minningar þaðan .
" Hvað ætlaðir þú að verða þegar þú yrðir stór ? " Ég var aldrei viss um það en Jóhann heitinn Hannesson , skólastjóri í Menntaskólanum á Laugarvatni , hitti á það .
Hann bauð mér eitt sinn inn í skólastjórabústað í kaffi .
Ég hélt að nú væri eitthvað illt nærri , en þá fór hann að spjalla og spurði hvað mig langaði til að verða .
Ég sagðist ekki geta nefnt neitt .
Hann nefndi ýmsar greinar og ég sá svo sem möguleika í þeim öllum , en langaði ekki sérstaklega að leggja neitt þessara faga fyrir mig .
Eftir nokkra stund sagði þessi glöggi maður : " Gissur , ég held að þú verðir eins konar fjölfræðingur .
" " Hvað er fjölfræðingur ? " spurði ég .
Hann svaraði : " Það er maður sem veit lítils háttur um ógurlega margt en ekki mikið um neitt .
" Og veistu , þetta er ég , alveg lifandi kominn .
Ég er svo forvitinn að ég get ekki fest mig við neitt eitt og grafið mig ofan í það .
Ég þarf alltaf að vita meira um hitt og þetta .
" Hvernig byrjaðirðu í fréttamennsku ? " Það var fyrir tilviljun .
Ég var byrjaður í flugnámi og átti helming í gamalli flugvél .
Mér fannst eðlilegt að vinna með námi og ég fékk starf á Alþýðublaðinu hjá Gísla J. Ástþórssyni sem var merkilegur maður og vel að sér í blaðamennsku .
Blaðamennskan gagntók mig strax .
Ég hóf vinnu sama daginn og Sigtryggur Sigtryggsson sem nú vinnur á Morgunblaðinu .
Í ár eigum við Sigtryggur fjörutíu ára starfsafmæli og við héldum upp á það fyrir nokkrum vikum með því að fara saman tveir að borða .
Við borðuðum að sjálfsögðu á 101 því að í því húsi var Alþýðublaðið í gamla daga .
" Hvernig finnst þér þróunin í fjölmiðlum hafa verið á þessum áratugum ? " Versta þróunin sem ég hef séð er að lygin er orðin viðtekin .
Núna heitir hún : " að tala hlutina upp , eða vera ekki með úrtölur " .
Flott eða hitt þó heldur ! Fjölmiðlamenn eiga ekki að setjast í dómarasæti en ef fjölmiðlafólk hefði almennt sterkari siðferðiskennd myndu þessir lygarar verða þegjandi og hljóðalaust útilokaðir frá fjölmiðlum .
Enginn fjölmiðlamaður myndi þá tala við mann sem yrði uppvís að lygi .
En því er því miður ekki þannig farið .
Lygin virðist því komin til að vera .
Ég held að þetta sé til marks um alvarlegan siðferðisbrest í þjóðfélaginu .
" Ertu að tala um stjórnmálamenn þegar þú talar um lygara ? " Stjórnmálamenn jafnt sem menn í einkageiranum og hjá hinu opinbera .
" Leiðinleg stjórnmál Stundum er sagt að stjórnmálamenn séu ekki eins litríkir og skemmtilegir og þeir voru í gamla daga , heldurðu að þetta sé rétt ? " Þeim fer fækkandi mönnunum sem eru litríkir í þeim skilningi að vera sterkir karakterar , ekki flöktandi , og sæmilega sjálfstæðir í skoðunum .
Stjórnmálamenn eru að fletjast út og hverfa inn í flokkana .
Mér finnst enginn broddgöltur vera í hópnum lengur .
Satt best að segja finnst mér stjórnmál síðustu tvo áratugi hafa þróast út í það að vera óskaplega leiðinleg .
Og fyrir bragðið njóta stjórnmálamenn æ minni virðingar – rétt eins og annað leiðinlegt fólk .
" Hvaða stjórnmálamenn hafa þér þótt skemmtilegastir ? " Gylfi Þ. Gíslason var mjög skemmtilegur maður og afskaplega vel að sér .
Ég var svo heppinn að kynnast honum fyrir utan pólitíkina .
Hann var ekki mjög bundinn á klafa flokkspólitíkur , ekki frekar en til dæmis Steingrímur Hermannsson sem var stundum ótrúlega lítill framsóknarmaður .
Ég nefni líka Einar Odd Kristjánsson sem ég kunni afskaplega vel við .
" Samskipti við búktalara Hvernig var blaðamannalífið þegar þú varst að byrja , maður hefur heyrt sögur af fylliríum blaðamanna á blaðamannafundum .
Kynntist þú því ? " Það eimdi aðeins eftir af þessu þegar ég var að hefja minn feril .
Ég man eftir að eitt sinn var opnuð lítil skóbúð og ég kom á skallanum frá því .
En þetta er sem betur fer gersamlega horfið .
Og það er óhugsandi fyrir mann eins og mig , sem þarf að vakna hálffimm og fara í vinnuna að drekka sig fullan kvöldið áður .
Hér áður fyrr tíðkuðust alls konar boðsferðir og ég fór í nokkrar þeirra .
Sumar þessara ferða voru reyndar hálfgert bull án þess að ég vilji nefna neitt sérstakt í því sambandi .
En það var þó sá kostur við margar þessar boðsferðir að maður komst í návígi við stjórnendur atvinnulífsins .
Í dag eru einhverjir búktalarar sem kallaðir eru fjölmiðlafulltrúar eða upplýsingafulltrúar sem tala fyrir hönd forstjórans .
Ég er fréttamaður sem þarf oft að vita skoðun forstjórans á einu og öðru en fæ ekki að tala við hann beint .
Ég þarf að tala við búktalara sem hringir í forstjórann og svo hringir búktalarinn aftur í mig til að segja mér hvað forstjórinn sagði við hann til að segja við mig .
Oft er þetta langlínusvar forstjórans svo þess eðlis að það vekur hjá mér þrjár nýjar spurningar .
Þá þarf ég að hringja aftur í búktalarann og hann þarf að hringja aftur í forstjórann og svo hringir búktalarinn aftur í mig með svör forstjórans við þessum þremur spurningum og þá vakna kannski tvær spurningar í viðbót .
En þá get ég ekki eytt meiri tíma í málið .
Ef svo eitthvað skolast til út af þessum millilið , hverjum er þá kennt um ? Mér .
Það er hvimleið þróun að blaða- og fréttamenn skuli ekki í þessu litla þjóðfélagi hafa beinan aðgang að leiðtogum atvinnulífsins .
Það slævir bæði áhuga og skilning blaðamannanna .
Áður en þessi plagsiður var tekinn upp man ég eftir sérstaklega góðum samskiptum við Friðrik Pálsson þegar hann var forstjóri Sölumiðstöðvar hraðfrystihúsanna sem var eitt flottasta fyrirtæki landsins .
Maður gat alltaf náð í hann , hann hafði alltaf tíma til að svara , enda skapaðist aldrei núningur eða misskilningur vegna þess fyrirtækis .
Helmingurinn af þeim misskilningi og tortryggni sem nú ríkir í garð fyrirtækja stafar af sambandsleysi , vegna þess að það er búið að búa til tengil sem ekki virkar .
Þetta er afleit þróun .
" Reyni að verða betri Þú ert fréttamaður , hefur þig aldrei langað til að fá titil og verða til dæmis fréttastjóri ? " Ég hef oft verið spurður : " Ertu ekki að vinna þig upp ? " " Jú , " segi ég .
" En ertu ekki bara fréttamaður ennþá ? " er þá spurt .
Svar mitt er : " Jú , en ég er alltaf að reyna að verða betri og betri fréttamaður .
" Metnaður minn felst í því að vilja vera góður fréttamaður .
Það nægir mér .
Hvern einasta dag er ég að vanda mig , stöðugt að gæta þess að gera ekki vitleysur .
Ég fer inn í stúdíó fimm sinnum fyrir hádegi til að lesa fréttir beint , en alltaf fæ ég smáskrekk fyrir framan míkrafóninn og hugsa : " Nú verð ég að standa mig .
" Ef ég yrði fréttastjóri væri ég kominn í allt aðra vinnu , ég yrði að gera vaktatöflur og andskotast í reikningum , sitja einhverja innanhúsfundi og þess háttar .
Ekki langar mig til þess ! Mig langar einfaldlega til að gera vel það sem ég er að gera .
Þetta er ekkert flókið .
" Hvernig er einkalíf þitt ? " Það má eiginlega segja að stundum hafi ég dansað á rósum og stundum hafi rósirnar dansað á mér – með þyrnana úti .
Annars er vandamálið með einkalífið það hvað ég var óeðlilega seinþroska .
Ég fór eiginlega ekkert að vitkast að ráði fyrr en um fimmtugt og þá var ég náttúrlega búinn að klúðra nokkrum samböndum í tímans rás og stóð uppi einhleypur .
Ég minnist þessara brostnu sambanda þó með hlýhug því ég uppskar fjögur yndisleg börn með fjórum konum .
Ég var jafn heppinn með allar þessar mæður og þær voru allar jafn óheppnar með mig .
En nú eru barnabörn farin að koma til skjalanna , ég elska vinkonu mína , er við góða heilsu og þykir vænt um vinnuna mína .
Sem sagt , ég er bara hoppandi hamingjusamur , hvað er annað hægt í þessari stöðu ? " 