Á korti séð er Viðarrimi í Grafarvogi ekki ólíkur stórum trjábol sem af eru sprottnar gildar greinar og hver anginn út frá þeim .
Þetta er ein af þessum rólegu og fallegu íbúðagötum í Grafarvogshverfi sem fyrir löngu er orðið fullbyggt og einn af fjölmennustu hlutum borgarinnar .
Um 25 ár eru liðin frá því fyrstu húsin í Grafarvogsbyggðum voru reist en það var árið 1993 sem hjónin Helga Jóhannesdóttir og Jóhannes Ingi Davíðsson hófu framkvæmdir í hverfinu .
" Við erum meðal frumbyggja hér í Viðarrima .
Lóðinni fengum við úthlutað vorið 1993 og það var á mildu maíkvöldi , þegar heyra mátti vorfuglana syngja í móunum hér , sem við Helga renndum hingað upp eftir og tókum fyrstu skóflustunguna .
Vildum hafa þetta formlegt eins og þegar reisa skal stórbyggingar .
Svo hófust framkvæmdir .
Aftur minnti þetta á fuglana – enda er það að reisa sér og sínum hús nokkurskonar hreiðurgerð , " segir Jóhannes Ingi sem er áskriftastjóri sjónvarpsstöðvarinnar Skjásins .
Út frá stofngötu skiptist Viðarrimi í tvær kvíslar og út frá þeim eru litlir botnlangar .
Við hvern þeirra standa að jafnaði fjögur hús .
" Það eru ekki mikil samskipti milli fólks hér í götunni , eins og tíðkast víða , til dæmis þar sem haldin eru götugrill eða aðrar slíkar samkomur .
En þeim mun meiri eru samskiptin milli fólks í hverjum botnlanga um sig .
Við þessi fernu hjón sem erum í þessum nærliggjandi húsum erum öll ágætt vinafólk og höfum með okkur það sem nú heitir nágrannavarsla .
Fylgjumst hvert með annars húsum ef einhver bregður sér af bæ .
Allt slíkt veitir mikið öryggi , " segir Jóhannes Ingi .
Að margra mati er Grafarvogur býsna vel skipulagt hverfi .
Meginæðarnar eru býsna skýrar og greiðfærar og sömuleiðis íbúðagöturnar sem liggja út frá þeim .
Sama má segja um þær skemmtilegu gönguleiðir liggja um og í kringum hverfið .
Þá er þjónustu býsna vel fyrir komið þar sem fyrirtæki og verslanir í Spönginni eru líkastar hjartanu í líkama hverfisins .
" Hér er öllu afar vel fyrir komið og það styrkir Grafarvoginn mjög , fyrir svo utan að hér er stutt hvert sem halda skal ; niður í bæ , upp í Breiðholt eða bara nefndu það .
Ég er bara níu mínútur niður í Skipholt þar sem ég vinn .
" Eins og Íslendinga er háttur stússaði Jóhannes Ingi í ýmsu sjálfur þegar þau hjónin reistu húsið við Viðarrima .
" Mér fannst gaman að þessu brasi , hvort sem það var að setja upp veggi , mála , setja hurðir í dyr , flísaleggja og svo mætti áfram telja .
Og auðvitað sparaði maður heilmikinn pening með þessu .
Það tók níu mánuði að reisa húsið og þegar við fluttum hingað inn snemma árs 1994 var ýmsu ólokið sem kom í fyllingu tímans .
" Við ljúkum þessu fyrir jól , " er stundum sagt og fyrstu jólin hér var flest hér komið í það horf sem vera skyldi .
Og þegar árunum fjölgar verður þetta hverfi enn ljúfara og betra að vera hér .
Þegar við tókum ákvörðun um að flytja í Grafarvoginn á sínum tíma þá fannst mörgum við vera að flytja út úr byggð en nú erum við ágætlega miðsvæðis .
Og í upphafi var berangurslegt hérna en eftir því sem trén vaxa mynda þau betra skjól fyrir norðangolunni og í gróðursældinni er gott að vera .
Þannig hefur gróðurinn í raun vaxið með íbúunum og það eru ekki lítil hlunnindi , " segir Jóhannes .
sbs@mbl.is Uppáhaldsstaðir 1 .
Grafarvogurinn er afar vel hugsaður með tilliti til útiveru .
Hér liggja skemmtilegar og vel skipulagðar gönguleiðir nánast til allra átta .
Sjálfum finnst mér gaman að ganga hér aðeins til vesturs og yfir Strandveginn þar sem listaverkum margskonar hefur verið komið upp .
Þar er frábært útsýni yfir Gufunesið og raunar allan Faxaflóann .
Á þeim slóðum hef ég oft staðið og fylgst með blóðrauðu sólarlagi ; þar sem sólin sest við Snæfellsjökul .
Útsýnið verður ekki mikið fallegra og ég hvet fólk til að skoða sólarlagið frá þessum stað .
2 .
Geldinganes er falinn og sérstæður staður .
Nesið er líkast eyju sem tengist fastalandinu með mjóu eiði sem er landfast skammt neðan við Borgahverfi .
Það er gaman að ganga um nesið sem er fallega gróið og ekki spillir fallegt útsýnið ; upp til fjalla og út yfir flóa .
Þá eru í Nesinu minjar um mikið grjótnám sem þar hófst fyrir nokkrum árum en var svo hætt við .
