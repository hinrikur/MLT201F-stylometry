" Þessi bók var að þvælast fyrir mér , " segir Einar Kárason um Mér er skemmt , nýja bók sína með safni " æviskáldsagna " .
" Þetta eru ekki hefðbundnar æviminningar heldur frásagnir af ýmsu sögulegu sem ég hef upplifað , " bætir hann við og upplýsir einnig að hann muni skrifa þriðju bókina upp úr söguheimi Sturlungu .
Bangsi tekur á móti mér þegar ég kem heim til Einars Kárasonar .
Hann er á sautjánda ári en ber aldurinn vel og geymir kettlinginn í hjarta sér .
Það veit ég enda nýbúinn að lesa kaflann " Fjórir meistarar " í nýrri bók húsbóndans ; Mér er skemmt , en í henni eru æviskáldsögur eins og Einar kallar þær ; þetta eru minningar og reynslusögur hans sjálfs .
Meistararnir fjórir eru kettirnir sem Einar hefur átt og segir frá á hrífandi hátt , rétt eins og hann segir frá skólagöngu sinni , ritun kvikmyndahandrita , ferðum á Litla-Hraun með Bubba Morthens , kappsfullri leit feðga að tóbaki , félagsmálastússi og mörgu fleiru .
Þetta eru afar vel sagðar og forvitnilegar sögur .
" Þetta eru ekki hefðbundnar æviminningar heldur frásagnir af ýmsu sögulegu sem ég hef upplifað , " segir Einar þegar ég spyr hann að því hvort það sé ekki nokkuð snemmt að rita ævisöguna .
" Það er svona efni sem við rithöfundar erum alltaf að vinna úr .
Mér fannst þetta njóta sín best í fyrstu persónu , í mínu nafni , og fólkið sem ég umgengst kemur að mestu leyti fram undir eigin nafni .
Í rauninni skrifaði ég þetta eins og ég væri að skrifa skáldsögu þar sem ég væri aðalpersónan .
Æviskáldsögur ? Menn hafa ekki vitað hvað ætti að kalla svona form .
Halldór Laxness talaði um essayróman og Guðbergur Bergsson bjó til orðið skáldævisaga .
Þessi bók mín er tilbrigði við þetta .
Þetta eru einhvers konar smásögur – sem byggjast á ævi ...
" – Má ekki segja að allar sögur séu á einhvern hátt ævisögur höfundanna og að svokallaðar ævisögur séu alltaf skáldsögur ? " Nákvæmlega ! En þessar sögur tengjast mér og að sumu leyti eru þetta persónulegar upplifanir af umhverfi , stöðum og fólki .
Í öðrum tilfellum er ég eins og fluga á vegg , ég dáist að og undrast það sem ég sé í kringum mig .
Enda er sumt af þessu fólki sem ég segi frá gífurlega litríkt og skemmtilegt og mér finnst gaman að fá að deila því með öðrum .
" Segist hafa respekt fyrir aulahúmor – Stundum finnst mér að allt geti orðið þér að sögu .
" Það getur verið að ég hafi komið mér upp aðferð við að horfa þannig á það sem gerist ; ég miða allt út frá því hveru mikil saga er í því .
Spyr mig hvort þetta sé saga til að segja , eitthvað sem ég get notað .
Ef eitthvað er óvenjulegt , skemmtilegt eða dramatískt , þá fer það að spólast í höfðinu .
Þeir sem hafa lesið fyrri bækur mínar kunna að sjá að ég hef áður moðað í skáldsögum og smásögum úr sumu sem ég skrifa nú um .
En þegar svo er þá er ástæðan sú að efnið á eitthvað inni ; ég bæti við fyrri útgáfuna með því að segja núna hvernig þetta var í raun .
Þetta á til dæmis við um kaflann um heimsóknir mínar á Litla-Hraun með Bubba Morthens , en þær eru að mörgu leyti einhverjar dramatískustu upplifanir sem ég verð fyrir .
Á tveimur eða þremur stöðum hafði ég notað eithvað af þessum upplifunum í sögu , en með því að setja þetta í þetta raunverulega samhengi , þá get ég líka sagt frá því hvaða áhrif upplifunin hafði á mig .
" Einar hugsar sig um .
" Svo er spurningin hversu tímabær svona minningabók er , " segir hann svo .
" Ég hef verið að vinna í tveimur eða þremur öðrum verkum en þessi bók var að þvælast fyrir mér , mig langaði til að klára hana .
Þá er ekkert vit í að láta svona þvælast fyrir sér endalaust ...
" Í Mér er skemmt má lesa í tveimur köflum um leið höfundar til þroska .
Hann segist sækja kaflaheitin , " Háskólar mínir " , í rómaða sjálfsævisögu Maxims Gorkís .
" Merkilegt nokk þá fór Gorkí aldrei í háskóla , háskólar hans voru kynni af fólki og stöðum , " segir Einar .
" Í þessum köflum sem ég kalla " Háskólar mínir " er heldur aldrei minnst á mitt háskólanám – enda er ekki frá miklu að segja ...
og þó .
" Hann hugsar sig um .
" Reyndar voru mín tvö ár í Háskólanum gífurlega eftirminnileg því ég hafði stórkostlega kennara , eins og Sigfús Daðason og Kristján Árnason , að öðrum kennurum ólöstuðum .
En þessir tveir kaflar já , í þeim er ég að leita að einhverju því sem mótaði mig , þetta eru vinnustaðirnir til sjós og lands og svo barnaskólarnir .
Í skólunum rakst ég aldrei almennilega .
Ég sé nú að það var vegna þess að á einhvern hátt passaði ég ekki alveg inn í þá aðferð sem var notuð til að kenna krakkahóp , og það var oft nokkuð erfitt fyrir mig sem barn og ungling .
Það varð beinlínis til þess að ég fór að sérhæfa mig í að vera sniðugur í orðum .
Allt sem sneri að því varð mitt forte í skóla ; það varð endalaus straumur af ferlega fúlum og lélegum bröndurum , sem ég held að hafi verið mjög þroskandi að reyna að gera eitthvað úr .
Enda hef ég alltaf respekt fyrir aulahúmor , eins og segir á einum stað í bókinni .
En svo viðurkenni ég líka að ég skrifa þessar sögur núna einfaldlega vegna þess að ég hafði mjög gaman af því .
Margar þeirra hef ég sagt oft og hef smám saman fundið hvernig ég á að segja þær .
Þótt ég reyni yfirleitt að hafa einfaldan og ljósan stíl á því sem ég skrifa og segi , þá hentar stundum að týna sér í smáatriðum og fara út um víðan völl .
Beinlínis út af því sem á eftir kemur , það er hið svokallaða " pönslæn " og þá er ágætt að menn viti ekki almennilega hvert er stefnt .
" Ekki Einari að kenna að Sturlunga saga seldist upp Þetta orð , frásagnarlist , dregur tal okkar að talsvert eldra verki ; aftur til þrettándu aldar .
Að Sturlunga sögu .
Þetta mikla höfuðrit íslenskra bókmennta hefur verið ófáanlegt um skeið en var að koma út að nýju , í tveimur bindum og þriðja bindið með skýringum og kortum ; öll bindin þrjú í fallegri öskju .
Á öskjunni er vitnað í Einar sem segir að í verkinu megi finna " einhver stórbrotnustu örlög og ægilegustu fegurð samanlagðra heimsbókmenntanna " .
Einar Kárason á þátt í því að Sturlunga saga seldist upp í fyrri útgáfu , bækur hans Óvinafagnaður ( 2001 ) og Ofsi ( 2008 ) vöktu gríðarlega athygli þegar þær komu út og fengu marga til að byrja að lesa Sturlungu .
" Nei , það er rangt að það sé mér að kenna að Sturlunga hefur ekki verið fáanleg , " segir Einar þegar ég ber það upp á hann .
" Hún var uppseld .
Eða hefur orðið uppseld um svipað leyti og Óvinafagnaður kom út .
En mér finnst Sturlunga sjálf nægileg ástæða þess að hún eigi alltaf að vera til á markaði á Íslandi .
Allt annað er fáránlegt ! Vissulega hefur verið aukinn áhugi á Sturlungu á síðustu árum og að einhverju leyti hef ég sjálfsagt kynt undir honum með því að skrifa þessar bækur , en að einhverju leyti græddi ég líka á því að það var jarðvegur fyrir þær .
Fólk þyrstir í að vita meira um þessa tíma .
Þrettánda öldin er , ásamt þeirri tuttugustu , okkar samtíma , litríkasta öld sem íslensk þjóð hefur upplifað .
Þá var þessi blómstrandi bókmenning , feiknalegur kraftur í þjóðinni , og svo þessi borgarastyrjöld sem geisaði í landinu .
Allt var þetta í gangi á sama tíma ; það er hreinlega eins og þjóðin hafi verið kraftmeiri en hún réð við .
" Einar segir að þegar hann byrjaði að vinna út frá Sturlungu , að skrifa sögu Þórðar kakala , þá hafi vitaskuld aldrei hvarflað að sér að hann ætti síðar eftir að aðstoða lesendur við að komast inn í þetta forna verk , hann hefur nefnilega verið með fjölmenna kúrsa um það hjá Endurmenntun HÍ .
" Ég man að það var ekki einfalt að brjóta sér leið í þennan söguheim í fyrsta skipti , " segir hann .
" Þessir kúrsar hafa gengið beinlínis út á það að vísa fólki leiðina inn í bókina .
Ég tel alrangt að ráðast beint framan að Sturlungu , byrja fremst , því margir gefast upp á fyrstu 150 síðunum .
Hins vegar er hægt að lauma sér inn um hliðardyr og þá kemst maður inn í þennan söguheim .
Það er þó hættulegt , því ég veit ekki um neinn sem hefur losnað út úr honum aftur – en það er allt í lagi .
" Einar hefur alls ekki sagt skilið við Sturlungu , segist ekki hafa áhuga á því .
" Ég er ennþá með aðra löppina í þessum heimi , " segir hann .
" Ég hef alltaf séð fyrir mér að ég myndi gera þrjár bækur um þessa tíma , en ég held að sú þriðja verði ólík hinum tveimur ...
" Einar þagnar og vill ekkert segja segja um það hvenær von sé á lokabindi þríleiksins .
Við verðum bara að bíða .
