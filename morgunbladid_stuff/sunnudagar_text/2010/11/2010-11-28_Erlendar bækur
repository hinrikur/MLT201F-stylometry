Making an Elephant – Graham Swift * * ½ - Í greinasafninu Making an Elephant , eftir enska rithöfundinn Graham Swift , er ýmislegt efni sem birst hefur víða og eins skrif sem ekki hafa litið dagsins ljós áður .
Sumt af því hefði reyndar verið skynsamlegt að birta aldrei , til að mynda afleit ljóð sem hann hefur samið í gegnum árin og eins er lítið spunnið í viðtöl við hann sem birt eru í bókinni , en fengur að öðru , til að mynda að lesa grein hans um leitina að tékkneska rithöfundinum Jiri Wolf .
Eins er fróðlegt fyrir aðdáanda Swifts að lesa minningaþætti frá æsku hans .
Að sama skapi er forvitnilegt að lesa fyrirlestur um skáldskap sem hann flutti í Nice skömmu eftir að Last Orders kom út , en ýmislegt í þeim fyrirlestri rímar vel við það sem hann sagði þegar hann tók við Booker-verðlaununum fyrir þá bók fyrir fjórtán árum : Skáldsögur eru ekki skrifaðar fyrir opinber tilefni , heldur hið nána , þögla , ósýnilega en þó töfrandi samband lesandans og blaðsíðunnar .
The Axe and the Oath – Robert Fossier * * * - Robert Fossier er franskur miðaldafræðingur á níræðisaldri og þetta mun áttunda bókin sem hann skrifar um mannlíf á miðöldum .
Undirtitill bókarinnar er " Hversdagslíf á miðöldum " , en þótt það beri vissulega á góma er þetta langtífrá fræðileg samantekt .
Ekki er bara að Fossier fer út um víðan völl heldur flækist hann fram og aftur í tíma og fer ekki endilega rétt með – eins og hann segir í inngangi að bókinni þá vísar hann ekki í heimildir , einfaldar þar sem honum þykir henta og stílfærir eftir þörfum .
Mér þykir líklegt að miðaldafræðingar kunni lítt að meta þessa bók , en sem almennur lesandi þá þótti mér nokkur fengur í henni ; að lesa hana var því líkast sem maður sæti á rabbi við sérvitran fræðimann sem hefur viðfangsefnið vel á valdi sínu , en fer ekki augljósa leið í túlkun .
Ilustrado – Miguel Syjuco * * * * * Þessi merkilega skáldsaga hefst þar sem lík filippseyska rithöfundarins Crispins Salvadors er veitt upp úr Hudson-á í New York .
Salvador er ekki bara vel þekktur í heimalandi sínu heldur er hann líka afar umdeildur .
Miguel lærisveinn hans einsetur sér að skrifa ævisögu hans og finna um leið handritið að bók þeirri sem hann var að skrifa þegar hann lést , en í henni fletti Salvador ofan af spillingu í filippseyskum stjórnmálum þar sem voldugar fjölskyldur hafa skipt með sér völdum í áranna rás .
Miguel segir söguna með textabrotum frá Salvador , viðtölum , persónulegum minningum og blaðafréttum , fer út og suður og út um allt og lýsir um leið filippseysku samfélagi síðustu áratuga .
Frábærlega skemmtileg bók og skrifuð af mikilli íþrótt .
Árni Matthíasson arnim@mbl.is 