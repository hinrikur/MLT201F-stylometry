MEÐ Bryndís Björg Halldórsdóttir í stjórn VG í Reykjavík Umsókn Alþingis fyrir rúmu ári um aðild Íslands að ESB var á þeim forsendum að hægt væri að fara þar inn og halda samt sem áður yfirráðum yfir landhelgi , rétti til samninga um deilistofna og sérstöðu og fullveldi á ýmsum sviðum .
Umræða og gögn sem hafa komið fram sl. ár hafa sýnt að í raun er umsóknin byggð á röngum forsendum .
Í gögnum frá ESB kemur líka fram að 90.000 bls. af lögum eru óumsemjanlegar og sett eru skilyrði um meirihlutafylgi við aðild .
Slíkt var aldrei til staðar og síðan umsóknin var lögð fram hefur heldur dregið úr fylgi við aðild .
Evrópusambandið hefur mikinn áhuga á að fá Ísland inn sem skýrir hví ekki er gengið eftir því að Ísland uppfylli t.d. skilyrði um að hér sé almennur vilji til ESB-aðildar áður en sótt er um .
Nú boðar ESB að það geti bætt úr þessum vanda með því að dæla hér inn peningum í kynningarstarf og til að styrkja hin og þessi verkefni hjá stjórnsýslu og einkageira .
Hér vísa ég í sk .
IPA-styrki sem eiga að , , auðvelda " aðild fyrir okkur .
Styrkirnir skekkja vitaskuld hina lýðræðislegu umræðu og ríkisstjórnin er komin með þjóðina inn í ólýðræðislega blindgötu .
Það getur verið of seint að snúa við þegar ESB hefur náð hér ítökum með fjárupphæðum sem eru smápeningar fyrir þá en stórfé fyrir okkar litla samfélag .
Einhverjir munu fagna þessu fé og saka okkur sem viljum stöðva þetta um hræsni og óþarfa stolt á erfiðum tímum .
Til lengri tíma mun Ísland greiða meira til ESB en það fær þar til baka .
Það er viðurkennt af Evrópufræðimönnum og samræmist reynslu norðlægari ríkja ESB .
Því verða þessir styrkir greiddir margfalt til baka og aðild að ESB mun draga úr velmegun og sjálfstæði okkar .
Verst er þó að með aðild er bundinn endi á lýðræðið sem hér ríkir .
Ég held því ekki fram að kerfið hér sé gallalaust .
Staðan er þó mun betri hér en í ESB þar sem þjóðþingin og Evrópuþingið eru valdalítil en sífellt meiri völd safnast fyrir í ólýðræðislegu , yfirþjóðlegu og ósnertanlegu skrifræðisbákni .
Það lýðræðislega í stöðunni nú væri að hætta yfirstandandi aðlögunarferli að ESB , hætta s.k .
rýnivinnu ( screening process ) og afþakka boðaða IPA-styrki .
Þess í stað ætti að taka upp efnislegar viðræður við Evrópusambandið um grundvallarhagsmuni Íslands .
Alþingi getur síðan ákvarðað í ljósi þeirrar niðurstöðu eða , sem væri lýðræðislegra , að þjóðin , sem aldrei var spurð , fengi að segja sína skoðun á því hvort hún telji rétt að halda yfirstandandi ferli áfram .
MÓTI Heimir Björn Janusarson Félagsmaður í VG Ísland á alls ekki að draga umsókn sína um aðild að Evrópusambandinu til baka .
Ég tel að umsóknarferlið geti verið jafn mikilvægt ferðalag ef ekki mikilvægara en ákvörðunarstaðurinn .
Í fyrsta lagi var ákveðið í samstarfssamningi stjórnarflokkanna að hefja umsóknarferli að ESB .
Sá samningur var samþykktur á flokksráðsfundi VG eftir þó nokkuð góðar umræður .
Það á því öllum að vera ljóst um hvað málið fjallaði og á ekki að hafa komið neinum á óvart að ferlið hafi verið sett af stað .
Það að setja það inn í samstarfssamninginn og samþykkja hann síðan , hlýtur að þýða að fólk ætli að standa við gerða samninga og það sé eitthvað að marka orð þess .
Þeir hafi ekki bara sagt já til að komast í ríkisstjórn og svíkja svo gerða samninga .
Samstarfssamningar hljóta alltaf að vera málamiðlanir og niðurstaða samtals , sem er ein af birtingarmyndum lýðræðislegrar umræðu .
Í öðru lagi má ekki gleyma því að ESB-umræðan er komin á fullan skrið hvort sem VG líkar það betur eða verr .
Til þess að umræðan verði vitræn þarf fólk að vita um hvað málið snýst , hvað það þýðir raunverulega fyrir Íslendinga að ganga inn , hverjir eru kostir og gallar inngöngunnar .
Í dag er verið að bera löggjöf Íslands og stjórnsýslu saman við ESB , hverju þurfi að breyta ef til inngöngu kæmi .
Nokkrar ábendingar frá framkvæmdaráði ESB er lúta að umsókn Íslendinga í ESB snúa t.d. að því að sjálfstæði dómstóla verði aukið , stöðugleiki náist í ríkisfjármálum , umhverfislöggjöf verði bætt , neytendaréttur aukinn og endurbætur gerðar á fiskveiðistjórnarkerfinu .
Er eitthvað í þessum athugasemdum sem VG eða hinn almenni Íslendingur er á móti ? Til eru tvö góð svör við því hvort Ísland eigi að ganga í ESB eður ei .
Þau eru já eða nei .
Við erum alls ekki komin á þann stað að geta tekið afstöðu .
Til þess þarf að fara fram almenn upplýst umræða .
Bjölluat hefur oft verið nefnt í þessari umræðu .
Að draga umsóknina til baka nú líktist því að gera bjölluat .
Ég tel að réttara væri að banka upp á en segjast svo hafa farið húsavillt ef manni líkar ekki móttökurnar .
Höfum það hugfast að það eru Íslendingar sem sækja um aðild og það er í höndum Íslendinga að hafa síðasta orðið með já-i eða nei-i í kjörklefanum við samning .
Það er ekki í höndum nokkurra pólitíkusa af gamla skólanum sem vilja koma í veg fyrir lýðræðslega , opna og heiðarlega umræðu .
Fáum samning á borðið , ræðum hann í þaula og tökum svo upplýsta ákvörðun í þjóðaratkvæðagreiðslu eftir það .
