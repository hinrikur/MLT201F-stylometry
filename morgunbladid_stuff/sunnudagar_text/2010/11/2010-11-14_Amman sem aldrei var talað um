Hvað gerðist í afskekktri sveit á Íslandi á fyrri hluta 20. aldarinnar , þegar og ef geðveiki sótti að ? Þá voru engin geðlyf til , sem gerðu lífið bærilegra .
Því lýsir Kristín Steinsdóttir í skáldsögunni Ljósu , sem nýlega er komin út og leggur áherzlu á að um skáldsögu sé að ræða , þótt kveikjan að sögunni sé ævi ömmu hennar .
Lýsingarnar í bókinni á lífi Ljósu og viðbrögðum nánasta umhverfis hennar , foreldra , systkina , barna , sveitunga við alvarlegum geðsjúkdómi , sem á hana lagðist , eru hins vegar með þeim hætti , að þær geta ekki orðið til í hugarheimi nokkurs skálds .
Þær hljóta að byggjast á frásögnum barna hennar og annarra aðstandenda , lýsa lífsreynzlu og þjáningum þeirra vegna sjúkdóms , sem mótar líf allra sem fyrir honum verða og sennilega næstu kynslóða á eftir .
Þær eru settar fram af slíkri virðingu fyrir hrikalegum örlögum þessa fólks að eftir stendur einstæð frásögn af veröld , sem áður var lokuð og fæstir vissu mikið um .
Fyrir nokkrum árum sagði gamall vinur minn , sem nú er kominn nokkuð á níræðisaldur og ólst upp í æsku norður á Ströndum , mér frá því , að hann hefði séð með eigin augum geðveikan einstakling geymdan í lokuðu búri , sem var utanhúss á bæ þar norður frá .
Að lokum var Ljósa geymd um skeið í slíku búri , sem í bókinni er lýst sem eins konar fjárkró , en innanhúss .
Nokkru síðar skoðaði ég gamla sjúkrahúsið á Ísafirði , sem er merkileg bygging .
Í kjallara þess mátti finna næsta stig þessa búnaðar .
Lítið lokað herbergi , með bólstruðum veggjum .
Á hurðinni var skilti .
Á skiltinu stóð : Geðveiki .
Í Ljósu er fjallað um nánast öll þau siðferðilegu álitamál , sem upp koma , þegar geðveiki kemur til sögunnar .
Ljósa eignast fjölda barna .
Kannski eru það þau , sem halda í henni lífinu ? En hvernig á að halda heimilinu gangandi með fjölda lítilla barna , geðveika móður og eiginmann , sem er löngum stundum að heiman við smíðar á öðrum bæjum ? Á svipuðum tíma var annað fólk í öðru landi að velta þessu fyrir sér .
Skáldkonuna Virginíu Woolf langaði til að eignast barn .
Hún þjáðist af sama sjúkdómi og Ljósa .
Læknar hennar hvöttu til þess .
Eiginmaður hennar , Leonard , var því andvígur .
Taldi það ganga of nærri heilsu hennar .
En var heilsa hennar hin raunverulega ástæða ? Var það kannski svo , að Leonard Woolf , sem stjórnaði heimilishaldi þeirra og samkvæmislífi með harðri hendi alveg eins og Vigfús , eiginmaður Ljósu gerði , treysti sér ekki í meira ? Að hann hafi ekki getað hugsað sér að takast á við hvort tveggja í senn , geðhvarfasýki Virginíu Woolf og afleiðingar hennar og barnauppeldi ? Jafnvel þótt barnið hefði kannski orðið mesta lífsbjörg Virgíníu , sem að lokum gekk í nærliggjandi á eftir að hafa fyllt kápuvasa sína með steinum .
Hálfri öld síðar leitaði sama hugsun á Kay Redfield Jamison , höfund bókarinnar An Unquiet Mind .
Memoirs of Moods and Madness , sem komið hefur út á íslenzku og nefnist Í róti hugans .
Hún sagði : " Mundi ég vera fær um að sjá um börnin mín með viðunandi hætti ? Hvað kæmi fyrir þau , ef ég yrði alvarlega þunglynd ? Og það sem var þó enn skelfilegra : Hvað mundi koma fyrir þau ef ég yrði manísk , ef dómgreind mín bilaði , ef ég yrði óstjórnlega ofsafengin ? " Við þessu álitamáli er ekki til neitt eitt rétt svar .
Ein fallegasta lýsingin í skáldsögu Kristínar Steinsdóttur er þegar fortölur annarra duga ekki til að fá Ljósu til að fara til læknis í fjarlægri sveit en hún fer , þegar lítil börn hennar lofa að fylgja henni á leið , hjálpa til við heimilisverkin og segja að þau hlakki til heimkomu hennar , þegar henni hafi batnað .
Þau voru þau einu , sem hún treysti .
Slíkar lýsingar eru ekki skáldskapur .
Þær koma beint úr mannlífinu .
Og ekki bara í Suðursveit .
Kristín Heiða Kristinsdóttir , sem skrifaði gagnrýni um bókina hér í Morgunblaðið , hafði áhuga á að kynnast betur sálarlífi eiginmanns Ljósu .
Um þá hlið hefur lítið verið fjallað .
Að vísu töluvert í bók brezka læknisins Peter Dally , sem nefnist Marriage of Heaven and Hell .
Manic Depression and the Life of Virginia Woolf .
Þar er því m.a. lýst , hvernig Leonard reyndi að tryggja Virginíu reglusamt líf ( varð alltaf að vera komin heim úr samkvæmum á miðnætti ) , sem hann taldi forsendu fyrir því , að hún gæti notið sín sem rithöfundur .
Reyndar er sú athyglisverða tilgáta sett fram í ævisögu Leonards Woolf eftir Victoriu Glendinning , að Leonard kunni að hafa hrakið Virginíu út í ána með einu orði .
Hún yrði að leita læknismeðferðar , hennar vegna og líka hans .
Gekk hún í ána vegna þess að hann vísaði ekki bara til hennar heilsu heldur sinna hagsmuna ? Vildi hún losa hann við sig ? Taldi hún sig byrði á honum ? Mér finnst eiginmaður Ljósu ekki þurfa málsvarnar við .
Hún kemur fram í frásögn Kristínar Steinsdóttur af lífi þessa fólks .
Hvað í ósköpunum átti maðurinn að gera ? Hann þurfti að vinna og sjá fyrir stórri fjölskyldu .
Hann þurfti að tryggja uppeldi barna þeirra .
Hvað bjó inni fyrir ? Það mun aldrei nokkur maður vita .
Langaði hann til að leggja á flótta eins og einhverjir hafa gert ? Var hægt að flýja þennan veruleika í þá daga ? Hann átti engan kost annan en bíta á jaxlinn og þrauka .
Ljósa var amman , sem aldrei var talað um .
En nú er hún orðin amman , sem mun lifa með þessari fjölskyldu og mörgum fleirum um aldur og ævi .
Kona mikilla örlaga og erfiðra .
Í þessari sögu eru margar hetjur .
