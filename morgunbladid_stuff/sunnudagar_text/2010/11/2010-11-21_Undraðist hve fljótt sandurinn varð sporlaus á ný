Hún drap tittlinga út um bílrúðuna .
Það var lágskýjað og örlítil rigning .
Telpan hafði aldrei séð jafnmörg auð hús .
Þetta var eins og draugaþorp en hún þorði ekki að spyrja .
Strandakonan sagði henni í óspurðum að þetta væri Djúpavík en eitt sinn hefði hún verið blómlegur síldarbær og nú væri ekki langt þangað til þau kæmu í Ingólfsfjörð .
Þau ættu eftir að keyra fram hjá Gjögri í gegnum Trékyllisvík og yfir í Ingólfsfjörð Stelpan varð fegin að heyra þessar fréttir því maginn á henni var nefnilega fullur af fiðrildum sem voru að hræra saman gulu gumsi .
Telpan taldi kindur út um gluggann til þess að drepa tímann og dreifa huganum frá fiðrildunum .
Í sveit hafði borgarstelpan aldrei komið og þessi sveit var víst ekkert venjuleg .
Fyrst ætluðu þau að fara á Seljanes og vera þar í nokkra daga áður en þau færu yfir að Dröngum .
Svo norðarlega við Íslandsstrendur færi aðeins yfir fuglinn fljúgandi því þar voru engir vegir , aðeins stöku vegtroðningar .
Það voru hins vegar litlir vélbátar sem ferjuðu fólk á milli staða .
Og samt var þetta árið 1978 , fjórum árum eftir að lokið var við hringveginn .
Í Ingólfsfirði tók á móti þeim maður , með miðlungssítt skegg , ljós yfirlitum , skítugur eins og eftir erfiðisvinnu og sagði þeim að koma upp í bílinn sinn – gulan jeppa sem annars var ólýsanlegur , það var alveg eins og hann væri heimatilbúinn – ekkert líkur nútímajeppum .
Síðar fékk hún þá vitneskju að þetta væri jeppi forföðurins og héti reyndar Gulbrandur .
Hún átti líka eftir að komast að því Strandamaður er með stóru S-i og þeir kölluðu ekki á allt ömmu sína þegar kom að því að bjarga sér , hvort sem það var að smíða bát eins og Örkina , búa til ljósavélar til að framleiða rafmagn eða koma upp sögunarverksmiðju .
Á Ströndum bjó fólk ekki aðeins yfir bókviti , en forfaðirinn öllu rituðu máli , heldur réð þar líka verksvit og handverk .
Sá skeggjaði í gula , ólýsanlega jeppanum sagðist myndu skutla þeim út eftir , þ.e. á Seljanes .
En áður en að því kom fékk stelpan að anda að sér langþráðu fersku lofti og skoða sig aðeins um .
Maginn í tátunni varð hvíldinni ósköp feginn .
Hún andaði að sér fersku sjávarloftinu og hóf svo að skoða fjöruna .
Strandakonan sýndi henni og sagði frá alls kyns skeljungum og kuðungum .
Telpan spurði hvort hún mætti tína nokkrar og Strandakonan sagði að hafið ætti svo mikið af þessum gersemum að hún mætti taka eins og margar og hana lysti .
Stelpan stóðst ekki mátið og fyllti báða úlpuvasana af þessu fágæti sem hún hafði aldrei séð áður .
Þá kom hún auga á skrítið , glært , kvikindi , sem virtist hreyfa sig í fjöruborðinu .
Þegar hún ætlaði að snerta það greip Strandakonan í hönd hennar og sagði að það mætti hún ekki því þó að kvikindið virtist sárasaklaust þá brenndi það hörundið svo undan sviði eins og eldsloga .
Þetta væri marglytta .
Það voru sem sagt líka hættur í sveitinni , ekki bara borginni .
Ferðin út á Seljanes byrjaði ágætlega og í himnaskærri fegurð náttúrunnar sem stelpan horfði hugfangin á út um bílgluggann , gleymdist næstum því verksmiðjuframleiðsla fiðrildanna á gula gumsinu .
Það var vætusamt en sólríkt á milli og eitt sinn sá hún regnbogann .
Eða svo finnst henni í minningunni .
En fiðrildin létu illa .
Hún sat aftur í ólýsanlega jeppanum en var of feimin til þess að minnast á það við bílstjórann , óviss hvernig hann myndi taka í svona grun um gular gusur .
Það virtist ekki auðvelt að losa sig við þær í bílnum .
Hún reyndi að róa magann með því að sitja í keng en bíllinn lét illa og þegar hún leit út um bílrúðuna skildi hún hvers vegna .
Það var enginn vegur .
Það var bara brún leðja með hjólförum í .
Gulbrandur seiglaðist áfram í leðjunni og virtist heldur ekkert slá af þegar þau voru skyndilega farin að keyra í fjöru .
Svona var þetta sko ekki í henni Reykjavík ! Sá guli ólýsanlegi skrölti áfram en nú svimaði tátuna og var viss um að lífs kæmist hún ekki af úr þessari ferð .
Á örmjóum vegarslóða , nálægt , að því er tátunni virtist , þverhníptum hömrum , sniglaðist bíllinn áfram .
Hún lokaði augunum , hélt niðri í sér andanum og bað guð blessaðan um að koma þeim heilum heim á Seljanes .
Tálgað á nýrri plánetu Það var ekkert stórhýsi á Seljanesi en kotið rúmaði samt ótrúlega marga .
Það ríkti einnig sérstakur andi í húsinu þar , andi sem fyrirfinnst áreiðanlega ekki í stórhýsum , einstaklega afslappaður þótt þar hnyti fólk nánast hvað um annað þvert .
Þegar húsbóndinn , forfaðirinn , skeggjaður að hætti Strandamanna , sinnti ekki útiverkum eða dyttaði að húsum , lá hann upp í rúmi í risinu , lét sér fátt finnast um hamaganginn í húsinu og las Morgan Kane af mikilli áfergju .
Reyndar var hann víðlesinn , kunni Íslendingasögurnar frá a-ö , öll trúarrit og hafði komist að þeirri niðurstöðu að best væri að vera trúlaus .
Hann las raunverulega allt sem hann náði í á prenti , þótt honum þætti það misgott .
Á kvöldin steikti húsmóðirin , sem fæddi fjórtán börn á ævi sinni , sjálf fædd seint á 19. öld og telpuna minnir að hafi verið með tvær , gráar síðar fléttur teknar upp í hnakkann , flatbökur sem borðaðar voru með ríkulegu smjöri og jafnvel drukkið heitt kakó með .
Á meðan kenndu eiginmaðurinn og synir , afkomendunum og öðrum ómögum sem rekið hafði á fjörur Seljaness , listina að tálga .
Forfaðirinn hafði engar áhyggjur af sjö ára barni með hníf í hendi , meiri hafði hann af uppalendum sem væru sálfræðingar og kennarar .
Hann átti það samt til að andskotast svo yfir krakkaskaranum að tátan varð stundum hrædd en þegar hún hafði verið þarna dálítið lengur áttaði hún sig á því að það var allt í nösunum á honum .
Þau voru hans meistaraverk , ættin eins og hún lagði sig .
Hann naut samvistanna jafnt sem gleðinnar og erfiðisins sem fylgdi barnauppeldinu , sínum fjórtán börnum , þar af fimm sem hann gekk í föðurstað , barnabörnum sínum og stundum aukaómögum úr borginni eins og tátunni .
Og tátan tálgaði manneskjur , dýr og skip .
Hún skar sig bara einu sinni en til blóðs og henni brá .
Það batnaði ekki þegar tálgarinn mikli sussaði á hana og spurði hvaða væl þetta væri um leið og hann lét plástur á sárið og strauk henni um vangann .
Þá langaði hana samt heim til mömmu .
Hver dagur bar með sér ný ævintýri , þessi eyðisveit var eins og önnur pláneta .
Tátan var ekki eins plánetuvön og flest hinna krakkanna sem eytt höfðu þar mörgum sumrum en var fljót að læra nýja siði , reglur og leiki – eins og rekstur búa .
Fullorðnir kunna að halda að það sé leikur einn að reka bú en það er nú öðru nær .
Það þarf að skipa í hlutverk , hver er pabbinn og hver er mamman , börnin og svo auðvitað hundurinn .
Önnur húsdýr gátu verið steinar og stokkar en hundurinn varð að vera lifandi .
Hann var besti vinur mannsins .
Það tók einnig tímana tvo að afla til búsins , þrífa það og dytta að því og reka eins og hvert annað stórbýli svo ekki væri minnst á uppeldi barnanna sem áttu það til að vera óknyttasöm .
Það þurfti að fara margar ferðir til fléttukonunnar til þess að fá umbúðir utan af hinu og þessu , áhöld til matargerðar þurfti að útvega eða tálga , ná í vatn í lækinn og mold í grautinn og fleira til matargerðar .
Tátunni þótti þetta oftast mjög skemmtilegur leikur , nema stundum , þegar kastaðist í kekki , einhver gerðist of stjórnsamur eða fór í fýlu .
Þá reyndi tátan bara að hafa hægt um sig – hún hafði enga mömmu að hlaupa til og kvarta undan krökkunum .
En ef til vill var þetta bara sumarið sem hún varð sjálfstæð stelpa .
Sjálfstæð ferðalög og símhleranir Í sveitinni voru flestir framsóknarmenn , þótt stelpan vissi ekki alveg hvað það þýddi en tálgarinn var hins vegar eitilharður alþýðubandalagsmaður .
Hann fór aldrei troðnar slóðir .
En krakkarnir voru ekki að velta fyrir sér stjórnmálaskoðunum þó að stundum spynnust um þær umræður , þau höfðu hvort sem er nóg af því sem enginn flokkur hafði ofarlega á stefnuskránni á þessum tíma : Frelsi .
Úti var það endalaust , inni við var dálítið mikið þrengra .
Þar þótti stelpunni mest spennandi , eins og krökkunum öllum , að reyna að komast að leyndarmálum sveitunganna með því að stelast í sveitasímann – og hlera .
Þá var snúningssíminn gamli , þessi brúni – ein stutt , tvær langar – enn við lýði í eyðisveitunum á Ströndum .
Ekki það að hún skildi nokkuð í mannamáli hinna fullorðnu en það var eitthvað heillandi við áhættuna af að vera hugsanlega staðin að verki við það sem væri bannað – eða sleppa með það .
Útivera var samt oftast dagskipunin , hvernig sem viðraði og þar áttu krakkarnir náttúruna , gátu ferðast um hana að vild og skapað úr henni og með henni það sem þau lysti .
Stundum fóru þau í langferðir , gengu inn að Ingólfsfirði eða í áttina að Ófeigsfirði .
Það var dagsferð til Ingólfsfjarðar .
Á leiðinni höfðu þau gert sér áningarstað , byggt lítið byrgi , sem kom sér oft vel þegar veður var vætusamt .
Áðu þau þá þar og borðuðu nestið sem þau höfðu haft með að heiman .
Í hverri ferð þurfti að dytta að byrginu , þétta það með spýtum , staga í göt með mosa og skreyta í kring með steinum .
Stundum héldu þau áfram alla leið til Ingólfsfjarðar og léku sér þar í fjörunni , stungu í marglytturnar með prikum og veiddu , tíndu skeljar og kuðunga fyrir búið .
Stelpurnar stungu líka á sig fallegum steinum og býttuðu jafnvel þegar heim var komið .
Ófeigsfjörður var öðruvísi – þar var eins og fremur þyrfti að óttast óvætti eins og tröll og álfa – að ógleymdum tófunum .
Vegslóði var varla nafn á fyrirbærinu þangað en umhverfið allt í kringum þennan Ófeiga fjörð var hrauni grýtt og ómannvænlegt .
Um leið og það stafaði ógn af firðinum með dauðanafnið var samt eitthvað heillandi við björgin og græna grasbalana sem þar voru inni á milli .
Þau vopnbjuggust til vonar og vara , tréstafir urðu að bareflum og spjótum , byssur voru tálgaðar og sprengjuvörpur útbúnar .
Þegar líða tók á sumarið tíndu krakkaormarnir berin beint af lynginu og upp í munninn svo hann virtist blár og marinn .
Þá var engu líkara en þau hefðu í alvöru lent í slagsmálum við drauga og tröll eins og þau ímynduðu sér oft og stundum léku þau sér að því að sprengja ber á fótum og höndum til þess að gera áverkana gasalegri .
Og það þarf ekki að spyrja að endalokunum í þessum orrustum .
Krakkarnir sáu alltaf við óvættunum .
Það var svo margt sem kom stelpunni spánskt fyrir sjónir í sveitinni .
Eins og þessi tófa sem einhverjir synir tálgarans voru að reyna að temja í því sem eitt sinn var hlaða og þar áður íbúðarhús en hýsti nú ljósavélina sem sá húsunum fyrir rafmagni .
Það var oft brýnt fyrir krökkunum að hún væri stórhættuleg en stelpunni sýndist hún aldrei gera neitt annað en að hlaupa fram og til baka í gryfjunni sem hún var geymd í .
Hún skildi samt ekki hvers vegna fullorðið fólk væri að hafa svona hættulegt dýr nálægt heimili sínu .
Stelpunni hefði liðið betur ef bræðurnir hefðu bara tekið eina af byssunum sem hún hafði séð í húsinu og skotið tófuna .
Nú þegar hún er orðin stór langar hana hins vegar að vita hvernig tófutamningin hafi gengið ! En sú hugmynd ...
En Strandamenn eru nú víst svolítið galnir .
Annað sem stelpan skildi ekki var hversu ofsareitt fullorðna fólkið varð þegar krakkarnir höfðu farið í lækinn , verið að vaða , ef til vill farið í vatnsstríð og kannski blotnað svolítið mikið .
Mamma hennar varð aldrei svona reið þótt föt stelpunnar yrðu rennandi blaut .
Seinna skildi hún að í eyðisveitinni var allt þvegið í höndunum – og jafnvel köldum læknum – og þá voru fatahrúgur af krakkaskara ekki til vinsælda fallnar .
Stímt á Svaninum að Dröngum Í einu af útihúsunum á Seljanesi voru Strandabræður komnir í enn eitt stórverkefnið .
Þrátt fyrir ýmis verkefni , bæði á Seljanesi og á höfuðbólinu Dröngum , eins og að fylgjast með æðarvarpi , skjóta svartfugl , tína æðaregg , ná í rekavið í fjörunum og saga niður í girðingarstaura að ógleymdri tamningu tófunnar þá víluðu þeir sér ekki fyrir sér að smíða heilt skip .
Nafnið varð að vera stórfenglegt því þetta var sko enginn vélbátur , þetta var heilt skip , með húsi fyrir skipstjórann , lúkar fyrir farþegana og öllu saman .
Það var ævintýralegt að fylgjast með smíði þessa báts , sem var sá fallegasti sem stelpan hafði séð .
Það voru sko heldur ekki allir krakkar sem höfðu stigið um borð í Örkina eða Örkina hans Nóa eins og stelpan kallaði skipið alltaf .
Í höfuðból þessarar Strandafjölskyldu , Dranga , var ekki farið á bílum .
Þangað komst bara fuglinn fljúgandi eða þeir sem gátu frá náttúrunnar hendi komist sjóleiðis .
Mannfólkið fór á bátum .
Tálgarinn átti bát sem hét Svanurinn , opinn vélbát sem rúmaði um sex til átta manneskjur .
Það gat orðið heldur margt um manninn á Seljanesi , enda oftast aðeins viðkomustaður á leið að Dröngum .
En veðurguðirnir voru ekkert að spá í það og dögum saman gat viðrað þannig að ekki var sjófært fyrir lítinn vélbát þessa tveggja tíma leið sem þá var .
En loksins rann upp dagurinn og stelpan stímdi að Dröngum .
Það pusaði á litla vélbátinn , sem kleif samt hverja ölduna af annarri .
Bárur hafsins voru ólgandi og ógnandi í augum stelpuræfilsins sem enn á ný hóf framleiðslu á gulu sulli sem hún skilaði reglulega yfir bátsbrúnina svo hvarf í það bláa .
Sjórinn gekk yfir bátinn og þrátt fyrir seglið sem lagt hafði verið yfir sjófarendur var ekki þurr þráður á henni þegar Svanurinn sigldi svo sá í fjallið .
En hún skalf ekki á beinunum vegna kulda heldur yfir fegurðinni sem við henni blasti .
Sjálfur skáldguðinn stakk sér eins og elding niður í huga hennar og úr varð hennar fyrsta vísa – guðinn gleymdi þó að skilja eftir bragreglur : Konungur fjallanna , Drangaskörð konunglegt á að líta .
Fegursta fjall í eigu Íslands sem reis upp úr sjó í fornri öld .
Hafi Seljanesið bergnumið stelpuna fönguðu Drangar hana .
Svart fjallið hafði fimm horn .
Fjörusandurinn öðrum megin við víkina var hvítur og skammt utan við hann feyktust ljósbrún strá í vindgolunni .
Hún hafði gaman að því á hlýjum dögum að hlaupa berfætt um í fjörunni og sjá sjóinn sópa yfir fótsporin sín en undraðist jafnan hve fljótt sandurinn varð sporlaus á ný .
Eins og hún hefði ekki gengið þarna , svifi ef til vill yfir fjörunni eins og engill – eða væri bara ekki til .
Húsið á Dröngum var sannkallað stórhýsi , steinhús á þremur hæðum , með mörgum stórum herbergjum sem hvert hafði sitt nafn .
Það virtist allt hafa nafn í sveitinni .
Stelpan hafði aldrei séð jafnstórt hús og það á hjara veraldar .
Hvernig þeim hafði tekist að byggja það var henni ráðgáta .
En það var líka margt fleira .
Það var ekkert klósett í húsinu ! Til þeirra þarfa hafði verið reistur kamar , virtist af miklum vanefnum , um 20 metra frá húsinu , beint fyrir ofan læk sem rann þar framhjá og út í sjó , og þar átti víst að fara og gera það sem gert var á salernum .
Þetta var eina húsið sem stelpunni hafði fram að þessu ekki litist á í sveitinni .
Þegar hún átti ekki annarra kosta völ fór hún þangað inn , fann megna skítalykt og skildi hvers vegna þegar hún leit niður um gatið sem var á fjölunum .
Hún tók á honum stóra sínum , dró djúpt að sér andann , reyndi að loka fyrir nefið og bætti einum , brúnum , mjóum í skítinn í læknum .
Af tvennu illu fannst henni kamarinn þó skárri heldur en stóru Gunnars Majones-dollurnar sem íbúarnir notuðust við á nóttunni og krakkarnir voru látnir safna saman á morgnana og fleyta svo í lækinn fyrir neðan kamarinn eða út í sjó .
Örkin hans Nóa vígð Og loksins kom Örkin að Dröngum .
Það var annar merkisdagurinn , stórt og stæðilegt skip , byggt af Strandamönnum .
Slík mikilmennska kallaði aftur á skáldguðinn sem nú hafði gefið stelpunni smárím : Örkin núna siglir sjó og stefnir beint á Dranga .
Hásetarnir eru tveir Óskar og Guðjón heita þeir .
Það var ekki fyrr en löngu síðar , þegar stelpan var orðin fullorðin kona , sem hún uppgötvaði hversu einstök dvölin bæði á Seljanesi en ekki síst Dröngum hafði verið .
Hún hafði náð að upplifa skottið á veröld sem var einhvers staðar á bilinu 1900-1930 .
Í húsinu var ekkert rafmagn en hitað upp með , sennilega , miðstöðvarkatli .
Eldavél sem var kynt með spýtum en stelpan fór oft ásamt fléttukonunni um steinafjöruna þar sem rekaviðinn bar að og tíndi næfur sem notaðar voru til þess að kveikja upp í vélinni .
Nær allur matur var súrsaður og mjólk og önnur kælivara var geymd í læknum – fyrir ofan kamarinn ! Í morgunmat var alltaf hafragrautur , lýsi og súrsað slátur og á borðum voru stundum súrsaðir selshreifar .
Kríuegg þóttu líka herramannsmatur , sem og svartfuglsegg og bringur .
Æðaregg og kríuegg soðin , stundum var innvolsið úr þeim sogið hrátt og borðað en það átti víst að vera einstaklega hollt .
Á kvöldin var stundum selkjötsveisla .
Einu sinni í viku var farið á vélbát í Kaupfélagið í Norðurfirði og keypt inn fyrir vikuna og það var oft mikið magnið af mat sem komið var með til baka , enda dvöldu oft margir í einu á Dröngum .
Þar var engin ísskápur á bænum svo sú matvara sem þurfti kælingar , eins og mjólk og djús , var geymd í læknum – fyrir ofan kamarinn .
Einu sinni kom telpan í Kaupfélagið í Norðurfirði og þvílíka verslun hafði stelpan aldrei áður komið í og það þótt hún hefði alla tíð búið í borginni .
Engin Kringla eða Smáralind mun nokkurn tímann standast samanburð í upplifun við að standa í Kaupfélaginu í Norðurfirði í kringum 1980 .
Vöruúrvalið var svo mikið að stelpuna svimaði .
Helvítið hún Brigitte Bardot og selveiðar Nær allt lífið á Dröngum var eins sjálfbært og hægt var þegar um hlunnindabúskap er að ræða en þar var nú aðeins búið hálft árið eins og á Seljanesi .
Of harðbýlt hafði orðið nokkrum áratugum áður á þessum slóðum til þess að reka búskap eins og tíðkaðist og bærinn var og er afar einangraður .
En frá vori og fram á haust höfðu allir verk að vinna .
Á daginn fór hluti af fullorðna fólkinu út á pramma ásamt krökkunum til þess að ná í rekaviðinn sem rak meðfram ströndinni frá Rússlandsslóðum .
Svo var hann sagaður í girðingarstaura sem síðan voru seldir .
Í kríuvarpinu voru eggin tínd , æðardúnninn hreinsaður og seldur og svartfuglinn skotinn á vorin .
Strandabræður veiddu selinn í net , til heimilisnota , en það hafði verið ein helsta búgreinin áður en mótmæli gegn seladrápum urðu víðtæk .
" Helvítið , hún Brigitte Bardot , " sagði tálgarinn sem jafnan kenndi henni einna helst um bannið en stelpan skildi bölvið þannig að honum þætti hún ekkert falleg .
Á kvöldin voru sögur sagðar , tréð tálgað og jafnvel vísur kveðnar .
Laugardagar voru oftast laugar dagar .
Þá var farið með krakkastóðið að náttúrulegri , heitri uppsprettu , potti , sem var um hálftíma gang frá Dröngum , og allir settir í bað , sápaðir upp úr og niður úr .
Í uppsprettunni mátti fara í vatnsslag án þess að nokkur reiddist .
Stelpunni fannst þetta unaðsstundir sem vógu svo sannarlega upp á móti Gunnars Majones-dolluferðunum .
Stelpan fór þrjú sumur aftur í " sveitina sína " en hefur ekki komið þangað síðan þá .
Eftir því sem árin hafa liðið verða töfrarnir yfir sveitinni hennar sterkari en nú er stelpan orðin kona og konan orðin borgarbarn og þekkir ekki Ísland lengur .
En innst inni á náttúran alltaf ítök í henni vegna þess töfraheims sem náttúran og lífið á Ströndum gáfu henni .
Ef til vill er kominn tími til að tengja – aftur .
Upplifa á ný undur íslenskrar náttúru , eitthvað sem kallar fram skáldskaparguðinn í henni – hafa með sér sjóveikitöflur og hver veit ; ef til vill laumar guðinn að henni bragreglunum .
