Geturðu ekki opnað ? " heyrist kallað í dyrasímann .
– Nei , svarar blaðamaður og reynir að bera sig vel .
" Ég hleyp niður .
" Rithöfundurinn Kristín Steinsdóttir stendur í dyrunum .
" Hurðin er bara fyrir sérvalda , " segir hún .
" Og er steinhætt að hleypa inn fólki ! " Einum kaffibolla síðar hefst samtal við eldgamalt borð í fallegri stofu við Flókagötu .
" Það er frá því við bjuggum úti í Þýskalandi fyrir hundrað árum , " segir Kristín og smeygir servíettu undir einn fótinn til að það verði stöðugra .
Erindið er að ræða um skáldsöguna Ljósu , sem vakið hefur nokkra athygli .
– Þú byggir á frásögnum af ömmu þinni , sem átti við geðveiki að stríða í byrjun síðustu aldar ? " Já , við skulum segja að kveikjan sé amma mín , því að ég hafði hugsað mikið um hennar líf , sem mig langaði til að vita meira um , en vissi lítið annað en að hún hafði verið geðveik .
Og einhvern veginn var aldrei talað um hana , þessa alvarlegu konu , sem hékk á vegg inni í stofu .
" Djöflar í mannsmynd Hún stendur upp , tekur innrammaða mynd af veggnum og leggur hana á borðið .
" Mig langaði einlæglega að vita , hvað væri að á bak við þessi augu , hvað hún væri að hugsa , af hverju hún væri svona alvarleg – samt er hún svona ung .
Þegar ég var lítil tók ég myndina , fannst henni hlyti að leiðast svo mikið , og fór með hana út í glugga , þannig að hún gæti horft út .
Ég vildi reyna að létta henni lífið .
Svo var myndin tekin aftur og hengd upp á vegg .
Ég hafði aldrei neina þörf fyrir að flytja afa minn út í glugga , hann var svo hvass á svipinn , að ég var hrædd við hann .
Samt var hann víst ljúflingur , myndaðist bara öðruvísi .
Pabbi var ógurlega ánægður með hann , fannst hann líkur Stalín á myndinni , og hin amma mín , Guðrún , bað guð að geyma sig , gat ekki hugsað sér neitt verra undir sólinni en Hitler og Stalín , það voru djöflar í mannsmynd .
Ég held að pabbi hafi verið að stríða henni , en afi var ákaflega mikill sjálfstæðismaður , hefði ekki viljað láta kalla sig Stalín ! " Hún brosir að minningunni .
" En ég held að undir niðri hafi ég mjög lengi verið staðráðin í að komast til botns í því , hvernig líf þessarar konu gæti hafa verið .
Ég komst hins vegar að því , að þetta er líf mjög margra sem ég er að lýsa , þegar við komum að sjúkdómnum .
Það voru engin frávik leyfð – þú áttir bara að vera að gera það sem þú áttir að vera að gera , " segir Kristín og hlær .
" Konur áttu að vera á sínum stað á heimilinu , hugsa um sinn karl og sína krakka , og gera það vel .
Og hún hafði það fram yfir margar aðrar konur , að hún gekk í Kvennaskólann um aldamótin 1900 .
Það þýðir að hún hafði farið út fyrir sveitina .
Og hún kom óneitanlega heim með ýmsar nýjungar , hafði held ég gaman af mörgu öðru en venjulegu bústangi og saumaði sannarlega fyrstu gluggatjöldin í sveitinni .
Fólk kom til hennar til að skoða gluggatjöldin .
Svo getur maður spurt sig hvort það ýti undir óánægju að koma til baka í sveitina eftir að hafa séð heiminn , sem síðan verði að sinnisveiki .
Það má spyrja sig , en ég er ekki með neina patentlausn .
Nú tek ég fram að amma var dáin löngu áður en ég fæddist , en ég talaði við marga og fór tvisvar austur að ræða við gamalt fólk sem mundi ömmu mína .
Og það var mér mikil opinberun , því ég hafði heyrt svo lítið um hana .
Allt í einu kom ég á ýmsa sveitabæi og í hús á Höfn , þar sem fólk settist niður og sagði mér sögur af ömmu .
Og ein frænka mín sem mundi hana sagði mér líka margt .
Svo seint sem 2006 kem ég austur í upplestur og hitti gamla konu sem man hana .
Hún er orðin blind og er á elliheimilinu .
Hún sagði mér ýmislegt , til dæmis hvað amma hafði alltaf verið góð við börn .
Allir voru hræddir við hana í köstunum , en hún gerði engum mein , síst börnum .
Ég spurði hana : " Hvernig heldurðu að henni hafi liðið ? " Þá sagði hún : " Maður sá það alltaf á augunum í henni hvernig henni leið .
Þú hefðir átt að sjá augun í henni í köstunum .
" Mér fannst ótrúlegt að heyra þetta – 70 til 80 árum seinna .
En auðvitað er þetta ekki ævisaga , heldur skáldsaga .
Ég nota það sem fólk hefur sagt mér um hana , aðallega til að varpa ljósi á hennar sjúkdóm , en allar aðrar persónur bý ég til .
Börnin hennar eru ekki í bókinni eða nánasta fólkið hennar í þeirri veru sem var .
Nema ef vera skyldi pápi .
Hann er einfaldlega svo sterkur í minningu fólks austur í Skaftafellssýslu enn í dag , að það er ekki hægt að breyta honum .
Þau tvö halda sér að hluta til – annað er skáldskapur .
" – Hvað um manninn hennar ? Hvernig var hjónabandið ? " Þegar ég ferðast um sveitina heyri ég látið afskaplega vel af honum , hann var smiður , alveg völundur , og hreppstjóri , sem ég læt þó ekki gilda um Vigfús .
Ég held að margir hafi dáðst að honum og öllum á heimilinu , börnunum ekki síður , fyrir að þau skyldu þrauka ! Og hann sendir hana ekki frá sér , hún fer ekki á Klepp sem þarna er kominn til sögunnar , heldur hefur hana heima .
Það var erfitt að koma fólki inn á Klepp .
Frænka sagði mér líka að þau hefðu aldrei sent hana þangað , því það fólst svo mikil niðurlæging í því .
Ef til vill spurðist ég ekki eins mikið fyrir um hann , en alls staðar sem hann barst í tal hafði fólk gott um hann að segja .
Svo veit náttúrlega enginn hvernig það var .
Og þar kemur skáldið upp í mér , ég bý til sögu og leiði líkur að ýmsu .
Ég er til dæmis sannfærð um að ýmis upplifun sem Ljósa verður fyrir í barnæsku setur mark á hana áfram þegar hún tekst á við eigið hjónaband og lífið .
Hún treystir aldrei Vigfúsi .
Og ég hef alla tíð verið sannfærð um , að það er hluti af þessari geðveiki .
Auðvitað blundaði hún í henni , en hluti af því er að treysta engum .
" Minnti næstum því á snotra líkkistu – Þú lýsir öðrum tíðaranda , þar sem geðveikt fólk var geymt í búri , jafnvel í útihúsum .
" Það var opinberun fyrir mig að kynna mér þennan aðbúnað .
Ég var nógu vitlaus til að halda að ég gæti farið eitthvað og séð þessar dárakistur , en þær eru gjörsamlega gleymdar og búið að henda þeim í ystu myrkur .
Kannski er það gott , þó að maður hefði gjarnan viljað sjá þær , búr eða kistur eða kró , eins og karlarnir kölluðu það sem ég talaði við fyrir austan .
Þessu var slegið upp , oft í útihúsum , en í Ljósu tilfelli var það inni , þar var hlýrra og hún var nær fólkinu sínu , sem sýnir góðan hug .
En þegar einhver situr í svona kistu í litlum bæ og hljóðar nótt og dag , hrópar , kallar , leiðist , vill komast út , langar þetta , langar hitt , syngur , þá er hægt að verða veikur af tilhugsuninni um að heyra síbyljuna .
Þess vegna voru margir hafðir í útihúsum , fjósum , hlöðum , skemmum , jafnvel bundnir á bás með dýrunum , þannig að þeir kæmust ekki burtu .
Ég sá óskaplega fína mynd í bók Óttars Guðmundssonar , frá því Kleppur var 100 ára , af dárakistu sem var fín og dönsk .
Hún var svo fín að hún minnti næstum því á snotra líkkistu , en það kom ekki heim og saman við lýsinguna sem ég fékk á dárakistum .
Þeim var slegið upp í snatri , þegar þurfti að koma einhverjum í öruggt skjól , þar sem hann varð hvorki sjálfum sér né öðrum að fjörtjóni .
Það var ekki gert fyrr en í harðbakkann sló .
Og svo þegar betur gekk fengu menn að koma út , ef bráði af þeim , en ef þeir sýndu merki um að eitthvað væri að byrja aftur , þá voru þeir settir inn og fengu að dúsa þar .
Ég talaði við fólk sem hefur verið með geðhvarfasýki og sagði mér af líðan sinni .
Ég get nærri að líðanin hefur ekki verið góð þegar fólk fór í króna .
" – Hún er áhrifamikil lýsingin á því þegar Ljósa reynir að passa sig , svo hún verði ekki lokuð inni .
" Svo henni verði ekki stungið inn .
Ég hef oft heyrt um hvernig sveiflurnar eru .
Ljósa liggur með breitt upp yfir höfuð dögum saman og grætur yfir því hvað hún er vond móðir og húsmóðir og misheppnuð á alla lund , en svo bráir af henni , henni líður betur og betur , hún kemst upp úr depurðinni , kemst á fætur , svo grípur hana gleðin – og þannig gengur þetta í hring .
Þetta er samt mjög ólíkt frá einum til annars , en ég reyndi að kortleggja það og kannski er eitthvert samræmi á milli manna .
Þetta er ákveðin sveifla , þar sem þú ferð hærra og hærra , ert svo ótrúlega klár og næmur , allt leikur í höndunum á þér , lífið er bara sólskin og bros .
Þú hleypur út og faðmar heiminn , syngur og trallar , en dettur svo niður aftur .
Þetta er síendurtekin saga .
Því fylgir ofboðslega mikið líkamlegt álag að vera í maníu og fólk verður svo þreytt að það liggur eftir .
Ég skal alveg viðurkenna , að það var ekki auðvelt að skrifa þetta , því ég hef ekki lent í þessu , og þurfti því að láta segja mér aftur og aftur , og upplifa sjálf á fólki sem ég þekki .
Nú höfum við reyndar lyf sem jafna sveiflurnar – þannig að þær eru ekkert hjá því sem var .
En ég fór eins langt og ég gat .
" – Og það hefur ekki auðveldað málið að hafa frásögnina í fyrstu persónu ! " Ég hef skrifað þessa bók ansi oft , gert margar atlögur .
Ég byrjaði á hefðbundinni skáldsögu í þriðju persónu og það var ómögulegt .
Ég prófaði fram og aftur , vildi alltaf komast nær henni , þurfti að komast alveg að henni , og það gerist ekki nema með því að skrifa í fyrstu persónu .
Þá valdi ég það .
En mér lætur vel að skrifa í myndum , eins og í Sólin sest að morgni , það voru stuttar myndir , þannig að ég ákvað að gera eins .
Svo þegar hún er orðin mjög veik , þá getur hún ekki sagt lengur frá , og þá varð að koma hjálp .
Ég hugsaði mikið um það , hver hjálparinn væri , hvernig ég ætti að kynna hann , og ákvað að hafa hann í annarri persónu , sem er lítið notuð aðferð og gamaldags .
Mér fannst það passa inn í þessa bók , var svolitla stund að venjast við það , en svo varð ég leikin í því fyrir rest .
Það varð að koma rödd að utan sem sá hana , svo kemur litla barnabarnið síðast og segir frá , líka í fyrstu persónu .
Þannig að þetta er allt útpælt – það er ekki eins og ég skrifi bara eitthvað ! " Fólk varð bara að hafa í sig og á – Þú nefnir að engin frávik hafi verið leyfð .
Má ekki skrifa það á harða lífsbaráttu í þá daga , þar sem lítið svigrúm var fyrir frávik af neinum toga ? " Jú , en ég vil undirstrika það , að þó að ég sé að skrifa sögu konu , þá er ég ekkert að halda því fram að karlarnir hafi haft meira val eða haft það betra .
Ég held að Vigfús í sögunni eigi til dæmis mjög erfitt .
Og hvern langaði til að verða sjómaður , bóndi eða vinnumaður ? Það var ekkert spurt að því .
Fólk varð bara að hafa í sig og á .
Það var einstaka gáfumenni eða fólk sem var betur sett sem gekk menntaveginn , en það voru bara örfáir – hinir voru ekkert spurðir .
Þannig var lífsbaráttan .
" – Lífsskilyrðin höfðu nánast ekkert breyst á Íslandi svo öldum skiptir ! " Þetta var óskaplega hart .
Fólk var í torfbæjum , þarna í Suðursveit höfðu menn fjósbaðstofur , það gerðu menn upp á hlýindin , enda söknuðu þeir fjósbaðstofunnar þegar höllin var byggð úr timbri – en hún var óskaplega flott með gardínum ! Ef maður skoðar gamlar myndir , þá var verið að bera inn vatnið og elda við mjög frumstæðar aðstæður , það var þvegið úti í læk og það sem gerir það að verkum , að það er svona gaman að þessum afturábakpælingum , er að það er svo stutt síðan þetta var , en samt er það mörg ljósár frá okkur .
Ef þú leiðir hugann að því , þá deyr þessi kona sem ég hef til hliðsjónar árið 1938 .
Þá er byrjað að byggja steinhús , en margir eru ennþá í moldarkofunum .
Við látum nefnilega oft eins og lífsskilyrðin hafi alltaf verið eins og núna , en okkur er hollt að líta til baka og sjá hversu ótrúlega margt hefur breyst á skömmum tíma hjá einni þjóð .
" Hún hallar sér fram .
" Kannski fórum við of hratt út úr moldarkofunum – kannski er það hluti af okkar óhamingju að við kollsigldum okkur í ósköpunum ? " 