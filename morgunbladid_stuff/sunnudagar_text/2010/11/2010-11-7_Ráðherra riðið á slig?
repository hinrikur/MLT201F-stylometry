Silvio Berlusconi , forsætisráðherra Ítalíu , hefur enn einu sinni komist í hann krappan .
Niðurskurður í ríkisfjármálum , breytingar á dómskerfinu og neyðarástand vegna deilna um sorplosun í Napólí hafa verið í brennidepli ítalskra fjölmiðla um langt skeið en síðustu daga hafa þær vikið fyrir fréttum af Berlusconi sjálfum .
Menn spyrja sig einu sinni sem oftar : Ríður umfjöllunin honum jafnvel á slig að þessu sinni ? Nú er Berlusconi sakaður um að hafa , í maí á þessu ári , beitt lögreglu í Mílanó þrýstingi til þess að sleppa ungri stúlku sem sökuð var um þjófnað .
Til að bæta gráu ofan á svart hefur saksóknari hafið opinbera rannsókn á þeim ummælum nefndrar stúlku að henni hafi verið greitt fyrir að mæta í svallveislur á setri forsætisráðherrans í grennd við Mílanó .
Fram hefur komið að stúlkan , Karima El Mahroug , kölluð Ruby , hafi selt ráðherranum blíðu sína fyrir fé og skartgripi .
Fregnum af framburði stúlkunnar ber reyndar ekki saman en eitthvert óhreint mjöl virðist þó í pokahorni hins 74 ára gamla milljarðamærings og forsætisráðherra .
Eins og það sem á að hafa farið fram innan veggja seturs ráðherrans sé ekki nógu slæmt fyrir orðspor hans þá var stúlkan undir lögaldri þegar veislurnar áttu sér stað , aðeins 17 ára .
Stjórnarandstæðingar á Ítalíu krefjast afsagnar Berlusconis en lögmenn hans hafa þó vitaskuld neitað því að nokkurt sannleikskorn sé að finna í ásökunum á hendur honum .
Berlusconi segist sjálfur lífsglaður maður og vilji einfaldlega lifa lífinu .
Það er ekki dregið í efa .
" Enginn fær mig til þess að breyta um lífsstíl , ég er stoltur honum .
" Eiginkona Berlusconis , Veronic Lario , fór fram á skilnað í maí á síðasta ári eftir að hún komst að því að hann hefði mætt í afmæli 18 ára ljósku .
Um svipað leyti hélt gleðikona því fram að hún hefði átt með honum villta kvöldstund .
Eiginkonan fyrrverandi brást þannig við nýjustu fréttunum af Berlusconi að þær sýndu einungis fram á það sem hún hefði áður haldið fram ; að hann væri " sjúkur " og " taumlaus " maður .
Pólitískir andstæðingar Berlusconis hafa reynt margt til þess að losna við hann í gegnum tíðina .
Tímaritið The Economist veltir því nú fyrir sér hvort hann verði hreinlega hleginn út af hinu pólitíska sviði , eins og það er orðað .
Meira að segja dyggustu stuðningsmenn ráðherrans geri sér grein fyrir því að frásagnir af þessu nýjasta hneyksli geri það að verkum að Ítalir séu hafðir að háði og spotti .
