Kaffibrúsinn sem lagður er á borðið á heimili rithöfundarins líkist helst veðruðum reykháfi frá dögum iðnbyltingarinnar í Bretlandi .
" Ég hef átt hann lengi , " segir Pétur Gunnarsson .
" Hann er forn .
" Svo tínir hann til fallega bolla úr sparistellinu ; aldurinn hefur farið betur með það .
Samdrykkjan í tilefni af útgáfu Péturspostillu með " hugvekjum handa Íslendingum " .
– Þú ert ekkert feiminn við það sem rithöfundur að bíta í pólitísk þrætuepli ? " Nei , það er aðferð rithöfundarins , að opna sig fyrir ástandinu sem er ríkjandi í þjóðfélaginu hverju sinni , láta það orka á sig , upplifa það og reyna að túlka það í texta .
Þannig að af sjálfu leiðir , að þegar maður skrifar í dagblað , þá hlýtur maður að skrifa um ríkjandi ástand .
Þessar greinar spanna tólf ára tímabil og urðu til í aðsigi hrunsins .
Mér finnst þær bera keim af því .
Eins og hjá dýri sem skynjar jarðskjálfta áður en hann kemur .
Ég held að rithöfundur þjálfi með sér þann eiginleika , að skynja ástand og um leið það ókomna – það sem er í vændum .
Þetta var á gósentíðinni og rithöfundar ekki hátt skrifaðir sem álitsgjafar , en það voru aftur á móti sérfræðingarnir – þeir voru taldir búa yfir þekkingu sem byggði á gögnum .
En rithöfundurinn vinnur öðruvísi , meira út frá næmi .
Hann getur þess vegna skotið langt yfir markið , en hann getur líka skynjað það sem á eftir að gerast .
" – Týndi þjóðin rótum sínum og ef svo er , hefur hún fundið þær aftur ? " Nei , ég held alls ekki að það sé tilfellið .
Stundum hef ég vakið athygli á sérstöðu okkar Íslendinga og mér finnst hún liggja í þessu langa samhengi í tungumálinu .
Við erum sér á parti í Evrópu að því leyti , að geta lesið og skilið texta sem voru skrifaðir fyrir þúsund árum og eru þar af leiðandi virkir í okkar hugarheimi í dag .
Við höfum líka þetta langa samhengi í landinu .
Borgarvæðingin sem er allsráðandi í Evrópu er miklu skemmra á veg komin á Íslandi og afmarkaðri .
Við getum svo auðveldlega talið okkur trú um það þegar við erum stödd úti í sveit , að við séum stödd í landslagi sem fyrstu forfeður okkar og allar götur síðan þekktu , sömu fjöll og jöklar .
Síðan einkennir það okkur í heiminum að við erum eina fólkið sem kemur að ónumdu landi í nútímanum – inúítar voru á Grænlandi og frumbyggjar í Ameríku og Ástralíu .
Við horfum á þessa þjóð fæðast og verða til , fyrir vikið lifir það alltaf með okkur – upphafið .
Flestar þjóðir búa við að uppruni þeirra liggur langt aftur í forsögu og tilfinningin þar af leiðandi sú að þær hafi alltaf verið til staðar – án upphafs .
Ég skoða ræturnar í sögulegu samhengi og tel mikilvægt að við missum ekki sjónar á þeim .
Þá myndum við flosna upp frá landinu og menningunni .
Á meðan við höfum vakandi tilfinningu fyrir þessum sérkennum , þá erum við á réttri leið .
Í þessum greinum legg ég áherslu á nauðsyn þess að hlúa að og rækta okkar sérkenni .
Þær miklu breytingar sem eru sjálfkrafa okkar hlutskipti í nútímanum , útheimta að við séum með sterka miðlun úr útvarpi , sjónvarpi og fjölmiðlum yfirleitt , og skólakerfinu .
Ef við misstum alfarið samband við tungumálið og söguna , þá yrði framandi þjóð komin til skjalanna á Íslandi .
" – " En sú eina stefna sem er fær til lengdar er minna .
Og að þetta " minna " sé jafnframt meira .
" Þannig skrifarðu í febrúar 2000 .
Er stefnan réttari núna ? " Vesturlönd hafa öll orðið fyrir efnahagslegu áfalli , sem hefur verið jafnað við kreppuna miklu .
En við virðumst föst þar , ekki sé neinn skýr valkostur um hvað beri að gera .
Við sjáum að allir flokkar virðast í sömu vandræðum , sósíalistaflokkar á Vesturlöndum eiga við nákvæmlega sama vanda að stríða og hægriflokkar , til dæmis uppskáru sósíalistaflokkarnir í Svíþjóð og Frakklandi ekki fylgi í síðustu kosningum , þrátt fyrir að vera í stjórnarandstöðu .
Ég held að við séum komin að ákveðnum mærum .
Það mannkyn sem telur sex milljarða og neyslustigið í þróuðustu ríkjunum rúmast hreinlega ekki innan jarðarinnar .
Talað hefur verið um , að ef neyslustig Íslendinga yrði fært yfir á aðrar þjóðir , þá þyrfti mannkynið 21 jörð .
Mér finnst það sýna vel að við getum ekki endalaust stílað upp á meira .
Við verðum að breyta um lífsstíl og ég vildi óska að sá lífsstíll fæli í sér minna og betra .
" – Þú vitnar í Lenín – og kallar á að þjóðin eigi allt sem máli skiptir í gangverki samfélagsins : banka , póst , síma , útvarp , sjónvarp , flugfélag , skipafélag , heilbrigðisþjónustu , skólakerfi ? " Já , ég held að blindi punkturinn hjá okkur Íslendingum sé hvað við erum fá .
Við hreinlega skynjum ekki hvað við erum fá .
Og þetta er liður í hruninu – að 300 þúsund manna þjóð skuli taka á sig fjárhagskuldbindingar gagnvart heild sem telur 600 milljónir .
Fámennið gerir það að verkum að til þess að eitthvað komi út úr hlutunum , þá þurfum við að sameinast um þá .
Það á ekki síst við um fjölmiðla á Íslandi , sem eru alltof máttlausir og háðir eigendum sínum , og eina leiðin sem ég sé út úr því , er að sameinast í átaki um að halda úti því sem við þurfum á að halda , hvort sem það eru fjölmiðlar , póstur og sími , flugferðir , samgöngur .
Ég sé allt í þessu heildarsamhengi .
Og mér verður starsýnt á fámennið , 300 þúsund sálir , samanber Jónas Hallgrímsson : Bera bý bagga skoplítinn Það útheimtir að við sameinum kraftana , miklu frekar en þjóð sem telur 20 til 30 milljónir , þar getur maður úthugsað allt aðrar leiðir .
" Hann stendur upp og nær í Jónas .
" Tilvitnunin er í ljóðið Alþing hið nýja frá árinu 1840 : Hörðum höndum vinnur hölda kind ár og eindaga ; siglir særokinn sólbitinn slær stjörnuskininn stritar .
Svo koma erindin , sem hafa letrast í þjóðarsálina .
" – Ertu bjartsýnn ? " Já , mér finnast þessir tímar fela í sér svo mikla sköpun og opnun .
Ákveðin kyrrstaða sem mér fannst ég upplifa hér áður er að baki .
Þetta er frjótt og lifandi ástand sem við erum stödd í .
" – Af jarðarinnar hálfu byrja allir dagar fallega ! " Þetta eru fyrstu tvær ljóðlínurnar í fyrstu bókinni minni .
Mér þykir vænt um þessar ljóðlínur vegna þess að þær fela í sér ákveðna stefnuskrá og bjartsýni .
Að það skuli allt byrja alltaf upp á nýtt .
" Hann hlær .
" Og fallega .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 