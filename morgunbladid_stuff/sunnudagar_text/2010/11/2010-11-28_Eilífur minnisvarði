Í því jólabókaflóði sem nú steypist yfir landsmenn er að finna kilju sem lætur ekki mikið yfir sér og virðist líkleg til að týnast í öllum látunum .
Samt er þessi bók innihaldsríkari og minnisstæðari en megnið af þeim bókum sem nú eru auglýstar svo rækilega í fjölmiðlum .
Þetta er ekki sagt öðrum bókum á jólamarkaði til hnjóðs .
Sannleikurinn er einfaldlega sá að þessi bók er alveg sérstök og gleymist ekki þeim sem lesa hana .
Bókin sem hér er verið að ræða um kom fyrst út árið 1976 , vakti þá gríðarlega athygli og hlaut mikið og verðskuldað lof .
Þetta er Fátækt fólk eftir verkamanninn Tryggva Emilsson .
Nú áratugum seinna er bókin komin út í kilju .
Þeir sem aldrei hafa lesið þessar æviminningar Tryggva Emilssonar eiga að verða sér úti um þessa bók , því hún er ein merkasta og áhrifamesta ævisaga sem skrifuð var hér á landi á 20. öld .
Þarna er íslenskum veruleika fátæks fólks lýst af manni sem bjó í þeirri veröld sem barn .
Þar ríkti vinnuharka og hungur , líka kuldi og sóðaskapur .
Þarna var dauðinn iðulega á næsta leiti og talið var svo að segja sjálfsagt að sjá afturgengnu fólki og draugum bregða fyrir .
Og að sjálfsögðu lét huldufólk einstaka sinnum vita af sér , og vissa um tilvist þess þótti ýmsum huggunarrík .
Lýsingar Tryggva á þessum heimi eru svo lifandi og sterkar að lesendur geta ekki látið frá sér bókina án þess að hafa orðið djúpt snortnir .
Frásagnargáfa höfundar er slík að lesandinn gengur inn í verkið og fylgir hinum unga , hungraða dreng sem þarf alltof oft að takast á við ömurlegt umhverfi og óvinveitt fólk .
Og einhvern veginn virðist þessum gáfaða dreng hafa tekist að varðveita svo fjarska vel mennskuna í sjálfum sér , þrátt fyrir að hafa verið í eymdinni miðri .
Tryggvi Emilsson skrifaði Fátækt fólk þegar hann var að komast á elliár og orðinn heilsulítill .
Hann hlaut nær enga menntun í æsku en unni skáldskap og fegurð og bjó yfir sannri frásagnargáfu , eins og Fátækt fólk vitnar um , en hún er einstaklega fallega skrifuð bók .
Þorleifur Hauksson skrifar formála að þessari nýju útgáfu og gerir grein fyrir höfundinum og þeim viðtökum sem bókin fékk við útkomu .
Fátækt fólk er gefið út í ritröð Forlagsins " íslensk klassík " .
Þetta er tímalaus bók og gæði hennar eru slík að hún mun standast alla tískustrauma .
Hún er eilífur minnisvarði um lífsbaráttu fátæks fólks .
