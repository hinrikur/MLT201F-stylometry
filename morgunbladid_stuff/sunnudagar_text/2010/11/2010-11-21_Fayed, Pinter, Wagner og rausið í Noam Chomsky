Ég hef alltaf verið sílesandi .
Oftast er ég með nokkrar bækur í takinu .
Auk þess les ég að staðaldri ensk dagblöð og tímarit .
Núna eru sex bækur á náttborðinu .
Þær eru hver annarri skemmtilegri og fróðlegri , en ef mér líkar ekki bók hika ég ekki við að leggja hana frá mér .
Efst í staflanum er Must You Go ? Þar tvinnar Antonia Fraser saman dagbókarfærslur um árin með Harold Pinter , en ástarsamband þeirra vakti mikla athygli á sínum tíma .
Þetta er skínandi fín bók .
Þar sem ég bjó lengi í Englandi kannast ég við ýmsar skírskotanir í bókinni .
Einnig les ég mér til mikillar ánægju endurminningar bandaríska leikarans Roberts Wagners , Pieces of My Heart .
Mér fannst aldrei mikið til um hann sem leikara en hann reynist harðgreindur og hafa frá mörgu að segja .
Það er varla dauður punktur í bókinni .
Robert var mikill kvennaljómi og segir hann frá mörgum ástkonum sínum ( flestar frægar kvikmyndastjörnur ) , en aðallega þó stóru ástinni í lífi sínu , Natalie Wood .
Öðru hverju glugga ég ritgerðasafn sem heitir The Anti Chomsky Reader .
Þar er flett ofan af allri vitleysunni sem út úr þeim manni veltur .
Það er til vitnis um ástandið í þessu landi að fólk skuli fylla Háskólabíó til að hlusta á rausið í Noam Chomsky .
Ég er líka langt kominn með kostulega ævisögu egypska svindilbraskarans Als Fayeds sem til skamms tíma átti Harrods í Lundúnum .
Bókin er eftir rannsóknarblaðamanninn Tom Bower sem skrifað hefur margar fínar ævisögur áhrifamanna í óþökk þeirra .
Þá bættist nýlega á náttborðið nýútkomin skáldsaga Sigurjóns Magnússonar , Útlagar .
Ég hlakka mikið til að byrja á henni .
Sigurjón er kunnur að því að draga upp áhrifamiklar myndir í bókum sínum sem festast með manni .
