Hvað ? " Minn útgangspunktur er alltaf sá sami þegar rætt er um að bæta samfélagið ; maður verður að byrja á sjálfum sér og sínu nærsamfélagi .
Ég er mjög upptekinn af því að okkur beri að ala upp ábyrga þjóðfélagsþegna , sem taka ákvarðanir um sitt eigið líf .
Ég vil laða fram það góða í manneskjunni , " segir Karl Frímannsson skólastjóri Hrafnagilsskóla í Eyjafjarðarsveit .
Hver ? " Allir .
Hver og einn verður að líta í eigin barm og ekki bara í stutta stund .
Ég sem skólastjóri get til dæmis ekki rifist og skammast ef við ætlum að byggja skólastarf á virðingu fyrir hvert öðru , eins og hefur verið yfirlýst stefna hér í skólanum í um það bil áratug .
Það þýðir sem sagt ekki bara að tala um hlutina .
Við þurfum að sýna vingjarnleikann og virðinguna í verki .
" Hvers vegna ? " Af því að við viljum skapa réttlátt , sanngjarnt og farsælt samfélag .
Það getur ekki gerst nema menn séu sáttir við umhverfið og lögin sem þeir búa við .
Ef ekki er borin virðing fyrir lögum , ef menntunarstig er lágt , þá skapast óreiða .
Á Íslandi hafa báðir þessi þættir verið í lagi undanfarna áratugi og eru enn þrátt fyrir ákveðinn forsendubrest í kjölfar efnahagshrunsins .
Við gætum farið þá leið að láta rétt hins sterka ráða , en þá endaði leikurinn eins og ef menn spiluðu fótbolta án þess að styðjast við reglur – með ofbeldi .
Íþróttafélagsfræðingar hafa einmitt bent rækilega á að ástæðan fyrir því að settar voru reglur fyrir hina ýmsu leiki var til þess að draga úr ofbeldinu .
Við getum aldrei tryggt að við séum að ala upp siðferðilega sterka einstaklinga og mannfólkið virðist þannig gert að það hugsar fyrst um eigin hagsmuni frekar en almanna hagsmuni , en það er mikið unnið með því að ala fólk upp við það að bera virðingu fyrir lögum .
" Hvernig ? " Það þarf að efla einstaklinginn þannig að hann verði sem hæfastur til þess að lifa í lýðræðissamfélagi .
Fyrirmyndir skipta mestu máli og þegar drífandi fólk er á mörgum stöðum í samfélaginu verður til ákveðinn galdur .
Ég get nefnt sem dæmi að frjáls félagasamtök hér í Eyjafjarðarsveit tóku að sér í annað skipti nú í sumar að sjá um árlega handverkshátíð að Hrafnagili .
Það er engin smá framkvæmd því 7.000 borguðu sig inn á sýninguna á einni helgi , " segir Karl .
Í fararbroddi þeirra sem komu að því að sjá um hátíðina er ungmennafélagið Samherjar og hjálparsveitin Dalbjörg en kvenfélögin og Lionsklúbburinn komu einnig við sögu .
Mjög margir leggja hönd á plóginn í sjálfboðavinnu en félagasamtökin fá ákveðið fjármagn fyrir .
" Líklega hafa um 120 manns starfað á hátíðinni fyrir ungmennafélagið , þar af helmingurinn börn .
Þeim voru fengin verkefni sem þau réðu við , börn og fullorðnir voru því á sama báti og starfið þar af leiðandi mjög fjölskylduvænt og " eignarhaldið " sameiginlegt .
" Þessi leið er mikilvæg , segir hann ; að gefa öllum tækifæri ; að skapa vettvang þar sem flestir og helst allir geti tekið þátt .
" Við búum í sósíaldemókratísku samfélagi og viljum að samneyslan komi þeim til hjálpar sem geta ekki bjargað sér eða búa við skerðingu af einhverju tagi .
Við byggjum á þeirri grundvallarreglu að allir hafi sama aðgang að heilbrigðis- og menntakerfi og ég er sannfærður um að við eigum að halda í þetta fyrirkomulag og laða það enn frekar fram með lýðræðislegum aðferðum sem mjög hafa verið í umræðunni hér undanfarin tvö ár .
" Talandi um fyrirmyndir : " Arnar Árnason oddviti Eyjafjarðarsveitar , hefur verið í farabroddi í sjálfboðaliðastarfinu og það eru góð skilaboð að forystumaður í sveitarfélagsins leggi sitt af mörkum endurgjaldslaust , " segir skólastjórinn .
Karl nefnir annað dæmi um samtakamáttinn í sveitarfélaginu ; hópur fólks innan vébanda U.m.f .
Samherja tók sig til og er um þessar mundir að ljúka við fullkominn sparkvöll við skólann , sambærilegan þeim sem KSÍ hafði frumkvæði að víða um land .
" Fullbúinn völlur myndi kosta sveitarfélagið 17-20 milljónir en við náum að klára hann fyrir rúmar sjö milljónir , " segir Karl .
Aðeins er greiddur efniskostnaður en nokkur hópur manna hefur lagt fram mikla sjálfboðavinnu .
" Kostnaður vegna jarðvegsskipta við svona völl er til dæmis áætlaður um ein og hálf milljón króna en kostar okkur líklega 50 þúsund .
Bændur og fleiri sjálfboðaliðar komu hingað á vélum sínum og þetta var klárað á tveimur eða þremur dögum .
" Karl segir verkefnið samfélaginu gríðarlega mikilvægt og sjálfboðaliðastarfið við byggingu vallarins börnum mikil fyrirmynd .
Hvar ? " Skólinn er mjög góður vettvangur en uppeldið fer sannarlega fyrst og fremst fram á heimilinu .
Börnum á að sjálfsögðu að líða vel í skóla , þau eiga að búa við öryggi og eiga að fá þjónustu og faglega vinnu af bestu gæðum því við höfum mannskap til þess .
En ef maður setur hlutverk skóla í annað samhengi kemur í ljós að barn á grunnskólaaldri er að meðaltali þrjá klukkutíma á dag í skólanum – þegar reiknað er meðaltal fyrir alla daga ársins – en samkvæmt íslenskum rannsóknum þá eru börn rúma fjóra klukkutíma á dag fyrir framan sjónvarp eða tölvu heima hjá sér .
Barnið er því lengur við skjáinn en í skólanum að meðaltali yfir árið .
Hlutverk heimilanna er því sannarlega mikið og mikilvægt í þessu samhengi .
" Karl segir skólann aldrei geta sagt foreldrum fyrir verkum við uppeldið en samtal þurfi alltaf að eiga sér stað á milli skóla og heimilis .
" Skólinn má ekki verða eyland í samfélaginu en við megum heldur ekki ganga svo langt til móts við óskir samfélagsins að við gefum afslátt af kjarnastarfsemi okkar sem er nám barnanna .
En á báðum stöðum er mikilvægur vettvangur til þess að efla einstaklinginn og að koma börnum vel til manns .
" Karl segir að umræða um skólastarf í fjölmiðlum snúist oftar en ekki um annað en nám og kennslu .
Oft sé þrýstingur frá samfélaginu um að skólar eiga að gera hitt og gera þetta .
" Stundum er talað um að við eigum að halda þyngd barnanna innan skynsamlegra marka eða að skólinn eigi að sjá um að mataræðið sé í lagi , en það gefur auga leið að slík verkefni eru skólum of vaxin .
En skólinn er auðvitað vettvangur til þess að vinna með foreldrum að uppeldi barna ; að börnin séu alin upp sem ábyrgir einstaklingar sem taki farsælar ákvarðanir um eigið líf , rækti eigin heilsu , vilji mennta sig , rækti vinasambönd og haldi góðu sambandi við foreldra sína , svo dæmi séu tekin .
Við munum bæta samfélagið ef þessum þáttum verður gert hátt undir höfði .
" Karl nefnir að sem betur fer hafi tóbaksneysla dregist saman , vímuefnasneysla , þ.m.t. áfengisneysla , virðist hins vegar heldur vera að aukast og þá bendir hann á að svo mikið sé af of þungu fólki í dag að aukningin sé skilgreind sem faraldur í læknisfræðilegu samhengi .
" Því má ekki gleyma að þetta eru allt þættir sem við tökum ákvarðanir um sjálf .
Þyngd fólks er yfirleitt ekki tilviljum heldur stjórnast að langmestu leyti af mataræði , svo dæmi sé tekið .
" Hvenær ? " Ég kemst ekki að annarri niðurstöðu en þeirri að þetta sé eilífðarverkefni .
Mannlegt eðli og hegðun er einhvern veginn þannig að við virðumst sífellt þurfa að minna okkur á svokallaða sjálfsagða hluti .
" Hver er maðurinn ? Karl Frímannsson hefur verið skólastjóri Hrafnagilsskóla í Eyjafjarðarsveit frá árinu 1999 .
Áður kenndi hann árum saman auk þess að starfa sem íþróttaþjálfari .
Hann útskrifaðist sem íþróttakennari frá Laugarvatni árið 1984 , íþróttafræðingur frá íþróttaháskólanum í Osló 1992 og tók meistarapróf frá Háskólanum á Akureyri í júní 2010 .
Karl sat í stjórn Leikfélags Akureyrar frá 2003 til 2008 og hefur verið formaður stjórnar menningarfélagsins Hofs frá 2008 .
