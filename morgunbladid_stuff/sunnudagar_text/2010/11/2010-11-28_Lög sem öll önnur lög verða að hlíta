Stjórnarskrá lýðveldisins Íslands er í deiglunni enda hafa kröfur um endurskoðun á henni verið háværar upp á síðkastið , einkum eftir bankahrun .
Stjórnarskránni verður ekki breytt eins og hendi sé veifað og kosningar til stjórnlagaþings sem fram fara um helgina eru liður í ferlinu .
Stjórnarskráin er æðstu lög landsins sem öll önnur lög verða að hlíta og var núverandi útgáfa samþykkt sem lög nr. 33/1944 af Alþingi við lýðveldisstofnunina á Þingvöllum , 17. júní 1944 .
Saga stjórnarskrárinnar er um margt merkileg .
Um miðja nítjándu öld hljóp mikið líf í baráttu fyrir auknum borgaralegum réttindum víðsvegar um Evrópu .
Þessum straumum skolaði á land hér í fásinninu og urðu þeir vatn á myllu sjálfstæðisbaráttunnar , sem hafin var fyrir alvöru í nafni þjóðernishyggju .
Í júní 1849 fann þáverandi konungur Danmerkur sig knúinn til að ganga til móts við kröfur frjálslyndra og þjóðernissinna og samþykkti stjórnarskrá fyrir Danmörku og þar með einnig Ísland .
Afnam stjórnarskráin einveldið og kom á stjórnarskrárbundinni konungsstjórn þar sem völd yfir nokkrum mikilvægum málaflokkum voru færð til þjóðkjörins þings .
Hleypti illu blóði í Íslendinga Þessi gjörningur hleypti illu blóði í Íslendinga enda þýddi hann í raun skerta sjálfsstjórn nýlendunnar .
Fram að þessu höfðu íslenskir embættismenn leynt og ljóst ráðið því sem þeir vildu ráða í málefnum landsins en nú var það komið undir stjórn þings sem Íslendingar höfðu engin áhrif á .
Á þjóðfundinum 1851 settu Íslendingar fram kröfu um sjálfsstjórn en Danir voru ófúsir að ganga að þeim á þeim forsendum að það gæti skaðað hagsmuni Dana í Slésvík og Holtsetalandi .
En þegar þau héruð voru limuð inn í Prússland árið 1867 sköpuðust nýjar aðstæður .
Stöðulögin voru sett 1871 og mæltu fyrir um samband Íslands og Danmerkur .
Kristján IX. , þáverandi konungur Danmerkur , kom til landsins 1874 til að vera viðstaddur hátíðahöld í tilefni af þúsund ára afmæli Íslandsbyggðar .
Við það tækifæri gaf hann Íslendingum sérstaka stjórnarskrá eins og þeir höfðu krafist .
Var hún kölluð " Stjórnarskrá um hin sérstaklegu málefni Íslands " og er að stofni til sú sama og núgildandi stjórnarskrá .
Með sambandslögunum 1918 varð Ísland fullvalda ríki og árið 1920 fékk landið nýja stjórnarskrá til að endurspegla þær miklu breytingar sem höfðu orðið á stjórnskipun þess .
Sú stjórnarskrá var kölluð " Stjórnarskrá konungsríkisins Íslands " .
Snemma árs 1944 samþykkti Alþingi að fella niður sambandslögin og samþykkti nýja stjórnarskrá auk þess að boða til þjóðaratkvæðagreiðslu um hvort tveggja .
Í maí sama ár var gengið til kosninga og var kjörsókn 98% .
Álitið var á einn veg , 97% greiddu atkvæði með sambandsslitum og 95% samþykktu lýðveldisstjórnarskrána .
Þann 17. júní 1944 kom Alþingi svo saman á Þingvöllum þar sem lýst var yfir gildistöku stjórnarskrárinnar og stofnun lýðveldis .
Sjö kaflar og áttatíu greinar Stjórnarskrá lýðveldisins Íslands er í áttatíu greinum í sjö köflum sem hver tekur á ólíkum þáttum stjórnskipunarinnar .
Í stjórnarskránni er stjórnskipan landsins ákveðin og ýmis grundvallarréttindi borgaranna vernduð .
Í fyrsta kafla er kveðið á um að Ísland eigi að vera lýðveldi .
Sjö sinnum verið breytt Frá gildistöku stjórnarskrárinnar hefur henni verið breytt alls sjö sinnum , oftast vegna breytinga á kjördæmaskipan og skilyrðum kosningaréttar .
Árið 1991 var skipulagi Alþingis breytt þannig að það starfar nú í einni deild en ekki tveimur eins og áður var .
Umfangsmestu breytingarnar voru gerðar árið 1995 þegar mannréttindakafli stjórnarskrárinnar var endurskoðaður .
Þar sem stjórnarskráin er æðsta réttarheimild landsins nýtur hún meiri verndar en almenn lög og erfiðara er að breyta henni .
Skv. 79. grein stjórnarskrárinnar verða breytingar að vera samþykktar af tveimur þingum með þingrofi og almennum kosningum á milli , auk þess sem forseti Íslands þarf að staðfesta breytinguna .
Nokkrar greinar í stjórnarskránni eru þó undanþegnar þessu ferli og þeim má breyta með venjulegri lagasetningu .
Sem dæmi má nefna 35. grein sem fjallar um samkomutíma Alþingis , þeirri grein má breyta með almennum lögum .
62. grein sem skilgreinir hina " evangelísku lútersku kirkju " sem þjóðkirkju Íslands má einnig breyta með lögum , en 1. málsgrein 79. greinar segir að auki , að slík breyting þurfi samþykki í leynilegri þjóðaratkvæðagreiðslu .
