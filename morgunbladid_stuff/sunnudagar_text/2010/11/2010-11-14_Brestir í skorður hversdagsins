Þegar Sóllilja , rótlaus Reykjavíkurmær sem býr í kjallaranum hjá ömmu sinni , finnur af tilviljun mynd falda á bak við trúlofunarmyndina af afa og ömmu koma brestir í skorður hversdagsins .
Smám saman fá bernskuminningar nýja merkingu og raddir fortíðar annan blæ .
Það reynast fleiri kunna að ljúga en Sóllilja .
Þannig liggur landið í fyrstu skáldsögu Hugrúnar Hrannar Kristjánsdóttur , Stolnum röddum , sem komin er út hjá Máli & menningu .
Í samtali við Sunnudagsmoggann segir Hugrún að öðrum þræði sé þetta saga ömmu Sóllilju og afa en annars er hún ófáanleg til að gefa meira upp um söguþráðinn .
" Fólk verður bara að lesa bókina , " segir hún og hlær stríðnislega .
Að sögn Hugrúnar er hér um tæran skáldskap að ræða , sagan á sér enga stoð í veruleikanum .
Nema ef vera skyldi að því leyti að það eru leyndarmál í öllum fjölskyldum , eins og hún bendir réttilega á .
Hugrún Hrönn er íslenskufræðingur að mennt og hefur meðal annars starfað við kynningarmál og vefstjórn .
Hún kveðst lengi hafa haft áform um að skrifa bók en ekki endilega þessa bók .
Stolnar raddir hefur hún glímt við með hléum í þrjú til fjögur ár með annarri vinnu .
" Eigum við ekki að segja að ég hafi unnið markvisst í þessari sögu síðustu tvö árin eða svo , " segir Hugrún og upplýsir að hún sé þegar byrjuð á næstu bók .
" Þetta er mjög spennandi , nýr starfsferill að verða til .
" Hugrún kveðst þegar hafa fengið jákvæð viðbrögð frá fólki sem hefur lesið bókina .
" Ég er mjög ánægð með þessa bók og kvíði í raun ekki viðtökum .
Bókin er bara þarna úti og vonandi hafa sem flestir skoðun á henni .
Ég er staðráðin í að njóta augnabliksins .
" Aldrei hafa komið út fleiri bækur á Íslandi en fyrir þessi jól en Hugrún hefur eigi að síður engar áhyggjur af samkeppninni .
" Það þýðir ekkert að hugsa þannig .
Það er pláss fyrir marga ólíka höfunda á markaðnum .
" Spurð hvaðan þessi ritgleði hjá þjóðinni komi rekur Hugrúnu í vörðurnar .
" Ég hreinlega veit það ekki .
Ætli það sé ekki hefðin .
Bókaþjóðin er greinilega ekki af baki dottin .
" Sjálf kveðst hún lesa mikið – allskonar bækur .
" Ég hef mjög gaman af að lesa og ég held að það eigi við um Íslendinga almennt .
Þeir skrifa alla vega bækur .
Kannski finnst þeim það skemmtilegra en að lesa þær , " segir hún og hlær dátt .
