Óeirðarmenn um málréttingar koma óorði á umræðu um málvöndun .
Þeir vaða fram með rauða pennann og krota í allt sem fyrir verður í máli annarra , einkanlega það sem þeir hafa aldrei heyrt talað um áður .
Til dæmis væru þeir vísir með að reiðast hugmyndinni um " óeirðarmenn um málréttingar " vegna þess að þeir hafi ekki heyrt hana áður ( en skal þó bent á lýsingu á Sigurði konungi slefu í Þórðar sögu hreðu sem var " óeirðarmaður mikill um kvennafar " ) .
Um leið lýsa þeir vilja sínum til að forða íslenskri tungu frá glötun þeirrar fræðiþekkingar sem hefur orðið til með rannsóknum á tungumálum .
Fólk hefur almennt áhuga á að vanda mál sitt en það hefur takmarkaðan áhuga á að láta segja sér að það sé fífl ( fræg er tilvitnun í lögreglumann sem skráði í skýrslu að sá handtekni hefði sagt að lögreglumaður væri fífl : " Tjáði ég honum að svo væri ekki .
" ) .
Þess vegna er mikilvægt að þekkja muninn á því sem fólk kann sem eigið mál og við fáum ekki breytt með umvöndunum , og málvillum og málklúðri sem við ættum að hafa kjark til að hamra á – og fullþroska málhafar vilja gjarnan lagfæra hjá sér .
Þau sem taka að sér að leiðbeina öðrum um málfar verða að hafa vit til að greina þarna á milli .
Það er ekki síður mikilvægt að virkja fólk til að hugsa um málfar og málvöndun vegna þess að vandað mál sé eftirsóknarvert í sjálfu sér .
Alveg eins og fólk sækist eftir snyrtimennsku og vill gjarnan vera sæmilega útlítandi til að ganga í augu annarra .
Vandað og nýstárlegt tungutak eykur líkurnar á að fanga athygli og þar með að erindi manna komist til skila .
Ef hérna það var sagt mér að við séum barasta alltaf nefnilega að láta móðan mása um vandamálapakkann , auðvitað nútímalega séð í greiningarlegu tilliti , og tökum svo magnaukninguna náttúrlega inn í myndina á orðræðusviðið ...
er hætt við að fáir hlusti .
Um leið verður ljóst að málvöndun er ekki séríslenskt fyrirbæri heldur hluti af máluppeldi í öllum samfélögum .
Til viðbótar því að tjá fólki að mál þess sé allt vitlaust er önnur ágæt aðferð til að fæla það frá umhugsun um málvöndun að bölsótast yfir hvað tungumálið sé orðið ómögulegt miðað við það sem áður var .
Slíkir reiðilestrar eru af ætt heimsósómakvæða sem Íslendingar hafa ort allt frá 15. öld .
Inntakið er jafnan að upphefja hið liðna og fordæma samtímann – í því inngróna mannlega hugsunarmynstri sem endurtekur sig í ótal myndum um að í upphafi hafi verið aldingarðurinn Eden , þegar fólk sjálft var ungt .
Æskan á hverjum tíma hefur tilhneigingu til að trúa svona málflutningi þó að hann standist sjaldnast nánari skoðun .
Þannig er til dæmis með málfar í fjölmiðlum – sem er einn vinsælasti skotspónn óeirðarmanna um málréttingar .
Áður fyrr heyrðist varla talmál í útvarpi og sjónvarpi .
Frægt er að í árdaga sjónvarps á Íslandi , þegar ráðherrar voru þéraðir , fengu þeir allar spurningar sendar til sín fyrirfram .
Í hinum útsendu viðtölum las fréttamaður sömu spurningar og ráðherra þuldi undirbúin svör .
Endursýningar á slíkum viðtölum frá fyrri tíð vekja nú aðeins góðlátlegt bros en ekki aðdáun á vönduðu máli .
Enda þótt fólk geti undirbúið þætti sína og málflutning er ekki lengur boðlegt að tala ritmál í fjölmiðlum .
Það er of óáheyrilegt þótt það sé læsilegt .
Á undanförnum áratugum hefur munur talmáls og ritmáls komið æ betur í ljós og það hefur runnið upp fyrir málfræðingum að greining tungumálsins hefur ekki beinst að hinu raunverulega talaða orði heldur birtingarmynd tungumálsins á bókum .
Á þessu tvennu er áhugaverður munur sem blasir við um leið og bent hefur verið á hann .
Umræða um tungutak ætti að hafa það meginmarkmið að vekja fólk til umhugsunar um tungumálið svo það vandi sig sjálft .
Þau sem vilja sinna málrækt geta aldrei rétt málið uppi í munni hvers einasta manns eins og tannréttingamenn gera við tennur barna .
En við getum reynt að útbreiða tækin , skilninginn og þekkinguna , til að sem flest átti sig á hvað það er mikill munur á góðu máli og vondu , og réttu máli og röngu .
