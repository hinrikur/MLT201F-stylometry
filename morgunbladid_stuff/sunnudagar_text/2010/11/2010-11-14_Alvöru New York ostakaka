Það er fátt eins dásamlega ljúffengt og alvöru amerísk ostakaka .
Hún er þétt , rjómakennd og svo mettandi að yfirleitt verður maður að láta eina sneið nægja .
Því er nú verr .
Það hefur ekki verið hlaupið að því hingað til að fá slíkar ostakökur í verslunum hér á landi og því eflaust margir ostakökuaðdáendur sem leita á náðir matreiðslubóka og veraldarvefjarins til að finna uppskrift að hinni fullkomnu ostaköku .
Þeir komast þó fljótt að því að það eru margar meiningar um það hver sé hin eina rétta uppskrift .
Hjúkrunarfræðingurinn Ragna Björg Ársælsdóttir er mikill matgæðingur og bloggar reglulega um mat á heimasíðu sinni ragna.is en hún hefur verið dugleg við að taka myndir af því sem hún hefur verið að fást við í eldhúsinu og setja á bloggið .
Á meðal þeirra uppskrifta sem hún hefur sett á vefsíðuna er uppskrift að ekta bakaðri New York ostaköku en Ragna er einmitt ein þeirra sem hafa lagst í mikla leit að réttu uppskriftinni .
" Já , ég var einmitt búin að googla uppskriftir að ostaköku fram og til baka en þær eru svo ótrúlega fjölbreyttar að það er ómögulegt að ætla að segja að eitthvað eitt sér réttara en annað , " segir Ragna og bætir því við að þó að innihaldið sé oftar en ekki svipað séu hlutföllin , t.d. sykurmagnið , mjög mismunandi .
Ótrúlegur munur getur líka verið á uppgefnum bökunartíma , sem sveiflast frá því að vera 45 mínútur og upp í 6 klukkustundir .
" Margar uppskriftirnar leggja það líka til að kakan sé bökuð í vatnsbaði .
En ég hreinlega nennti ekki að standa í þessu vatnsbaðsveseni og komst að því að það er alveg eins gott að setja álpappír utan um formið .
Svo baka ég ostakökuna á 200 gráðum í 50 mínútur í staðinn fyrir að hafa ofninn á 100 og kökuna inni í 4 tíma .
Það virkar alveg jafnvel .
" Langbest daginn eftir Ragna bakaði ostakökuna fyrir útskriftarveisluna sína þegar hún kláraði námið í hjúkrunarfræðinni og var þá að fram á miðnætti að baka en kökurnar voru bornar fram seinnipartinn .
Hún segir að það sé um að gera að gera ostakökuna með góðum fyrirvara , bæði komi það sér auðvitað vel að vera ekki stressi á síðustu stundu og svo verði ostakakan betri eftir sólarhring í ísskáp .
" Það er mjög sniðugt að baka þessa köku fyrir saumaklúbb eða afmæli þegar þú ert að gera annað líka sem þarf að búa til bara rétt áður en það er borið á borð .
Þú setur ostakökuna bara í ísskápinn og gleymir henni þar og hún verður bara betri , bæði þéttari og bragðmeiri .
Ég mæli hiklaust með því að gera hana daginn áður .
" Ragna samsinnir því að þó svo að það sé kannski ekki til hin eina fullkomlega rétta uppskrift þá hljóti þessi að vera ansi nærri lagi , enda séu hlutföll hráefnanna og bökunartíminn svona í meðallagi miðað við þær uppskriftir sem hún skoðaði .
Hún segir enn fremur alls ekki eins vandasamt að baka kökuna og mætti halda en leggur mikla áherslu á það að notað sé alvöru vanillu extract en ekki vanilludropar eða sykur .
" Vanillu extract er búið til þannig að vanillukornin eru sett í alkóhól og þetta er ekki það sama og vanilludropar .
" Það er ekki skrýtið að Ragna leggi áherslu á að nota rétta vanillu-bragðefnið enda er ekta New York ostakaka vanilluostakaka þó svo að finna megi ýmsar útfærslur á henni , t.d. með kaffi- , kakó- eða karamellubragði .
Ragna mælir með því við þá sem finnst eitthvað vanta að hafa t.d. karamellu eða bláberjasósu með .
" En hún er samt alveg ógeðslega góð ein og sér , " segir hún að lokum og hlær .
Bökuð amerísk ostakaka Þessa köku er best að gera daginn áður en hún er borin á borð en hún þarf að minnsta kosti að fá að bíða í 4 tíma eftir bakstur og vera alveg búin að kólna .
Uppskriftin passar í smelluform sem er 9 tommur eða 26 cm .
Botn 300 gr digestive kex , mulið í vél eða með höndunum 50 gr sykur 85 gr smjör Kexinu og sykrinum er blandað saman í skál og bræddu smjöri hellt saman við .
Blandað vel saman , hellt í bökunarformið og þéttað vel í botninn .
Geymið í ísskáp .
Fyllingin 800 gr rjómaostur 150 gr sykur 230 gr sýrður rjómi ( ég nota 18% ) 2 egg 15 gr kartöflumjöl 5 ml vanillu extract ( verður að vera alvöru extract ! ) Rjómaosturinn hrærður til að mýkja hann .
Sykrinum bætt við og hrært í 30 sekúndur .
Kartöflumjölinu , eggjunum og vanillunni hrært saman við .
Sýrða rjómanum bætt við undir lokin en gott er að vera búin að hræra upp í honum svo hann endi ekki í kekkjum í deiginu .
Þegar búið er að blanda öllu saman er þessu hellt yfir botninn .
Gott er að vefja ræmu af álpappír utan um formið , ekki of þétt samt , til að koma í veg fyrir að brúnirnar verði mjög dökkar .
Kakan er síðan bökuð við 200°C í 45 mín og síðan er slökkt á ofninum og kakan látin kólna í honum í um 20 mín .
Þegar kakan er hrist á hún að " dansa " aðeins í miðjunni , það er eðlilegt .
Eins og fyrr segir er best að borða kökuna daginn eftir að hún er bökuð , þá er áferðin og bragðið best .
