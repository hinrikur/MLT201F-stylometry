Það vakti athygli margra þegar blaðamaðurinn Sasha Frere-Jones hélt því fram í lærðri grein í New Yorker að hiphop væri dautt , búið að syngja ( rapp ) sitt síðasta .
( Reyndar segir hann að í raun megi segja að hiphop hafi gefið upp öndina á síðasta ári og það sé ekki lengur vettvangur fyrir framúrstefnu og tilraunamennsku – hiphop sé eins og hver önnur andlitslaus danstónlist , evrópsk klúbbatónlist .
Nú er það svo að þeir sem kveða upp slíka dóma eru oftar en ekki alveg með á nótunum , hafa dottið úr sambandi ef svo má segja , eða kunna ekki að meta það að tónlistar- eða liststefna sem þeir höfðu dálæti á skuli breytast og umhverfast .
Einn helsti kosturinn við hiphop er hinsvegar áþekkur og það sem gerir rokkið skemmtilegt – það er sífellt að breytast , nýjar stefnur koma til og nýir straumar , formið endurnýjast .
Ekki bara bleiknefjar Fyrir áratug eða svo kvöddu bleiknefjar sér hljóðs vestan hafs og horfðu innávið í rímum , í stað þess að kveða um byssur , hórur og gull tóku þeir fyrir tilvistarkreppu , mannleg samskipti og tilgangsleysi alls .
Þar voru á ferð hvít miðstéttarungmenni , en talsmenn nýrra tíma í hiphopi eru ættaðir frá Suður-Ameríku , Indlandi , Kína , Kóreu og svo má telja – allt Amríkanar en líta heiminn mismunandi augum .
Gott dæmi um það er rappsveitin Das Racist sem hefur vakið mikla athygli vestan hafs á árinu og gefið út tvær breiðskífur .
Das Racist varð til er þeir Himanshu " Heems " Suri og Victor " Kool A. D " Vazquez hittust í háskóla í Middletown í Connecticut , en það var býsna langt á milli þeirra í uppvextinum , Suri frá New York en Vazquez frá San Francisco .
Rímur og taktur eru frá þeim en á tónleikum leggur þeim lið Ashok " Dap " Kondabolu .
Þeir félagar hafa starfað saman í nokkur ár en slógu í gegn með laginu Combination Pizza Hut and Taco Bell fyrir tveimur árum .
Á þessu ári komu svo út með þeim tvær skífur , í mars kom Shut Up , Dude út og í september Sit Down , Man .
Á plötunum er ýmislegt í gangi , tónlist og flutningur óreiðukennd , en textarnir mergjaðar rímur sem kjamsa á bandarískri dægurmenningu og jórtra saman við heimspekilegar pælingar , bókmenntalegar tilvísanir og listfræðilega fimleika .
Magnað .
Að lokum er svo vert að geta þess að þeir Vazquez og Suri skrifuðu lærða grein fyrir vefmiðilinn Flavorpill.com þar sem þeir snýttu Sasha Frere-Jones fyrir þekkingarskort , fordóma og almennan bjánagang í greininni sem getið er í upphafi .
Skrípóstríð Farley Katz gerði grín að Das Racist í skrípamynd í tímaritinu New Yorker og Victor Vazquez skoraði á Katz í teiknimyndakeppni sem var svo háð á síðum New Yorker .
Árangur keppninnar má sjá á vefsetri blaðsins , en tímaritið Village Voice lét þau orð falla að Vazquez hefði valtað yfir Katz .
