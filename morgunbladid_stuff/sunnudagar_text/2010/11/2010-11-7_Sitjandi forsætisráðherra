Nú er liðið nokkuð á annan mánuð síðan sitjandi forsætisráðherra , lamaður af ótta vegna útifundar , lofaði að rétta stjórnarandstöðunni sáttahönd og jafnframt að koma innan fárra daga með heildstæða lausn fyrir heimili í vanda .
Nú vita allir hvernig fór með efndirnar .
Ekki sást einu sinni glitta í litla fingur af sáttahöndinni , enda vissi enginn hvað í tilboðinu hafði átt að felast þegar látið var eins og verið væri að efna það .
Ekki var verið að bjóða stjórnarandstöðunni til samstarfs á jafnréttisgrundvelli eins og allir vitibornir menn töldu að hlyti að vera , þegar tilboðið var sett fram á ögurstundu .
Í ljósi þeirrar miklu angistar þjóðarinnar sem útifundurinn endurspeglaði hlytu forystumenn hennar að bera gæfu til að ýta stærstu ágreiningsefnum út af þjóðarborðinu og setja þau mál sem brýnust væru í afdráttarlausan forgang .
Talsmenn Hagsmunasamtaka heimilanna komu reyndar vonglaðir út af fyrsta fundi með ríkisstjórninni .
Sitjandi forsætisráðherra hefði sagt þeim að nú væru forystumenn ríkisstjórnarinnar orðnir opnir fyrir 20 prósenta niðurskurði skulda .
" Þetta var góður fundur , " sögðu fyrirsvarsmenn Hagsmunasamtaka heimilanna .
En á daginn kom að sitjandi forsætisráðherra var aðeins að draga þau á asnaeyrunum með því að vekja með þeim vonir .
Það var ekki stórmannleg framganga .
Miklu fremur ljótur leikur .
Sex vikur farnar forgörðum Og nú er þing loks saman aftur eftir hálfsmánaðar hlé , sex vikum eftir þingsetningu sem böðuð var í eggjum og tómötum .
Og þá var hið ótrúlega upplýst : Sitjandi forsætisráðherra hafði enn ekkert nýtt fram að færa .
" Leggiði fram vantrauststillögu á ríkisstjórnina , " hrópaði hún að þingmönnum sem lýst höfðu eftir stefnu ríkisstjórnarinnar í atvinnumálum og skuldavanda einstaklinga , heimila og fyrirtækja .
" Ég skora á ykkur að leggja fram tillögu um vantraust , " var eina svarið sem þingmennirnir fengu .
Hvað var sitjandi forsætisráðherra að fara ? Vantraustið er fyrir löngu komið fram .
Það liggur hvarvetna í loftinu .
Það liggur í vonbrigðum talsmanna Hagsmunasamtaka heimilanna , sem segja að sitjandi forsætisráðherra hafi dregið þá á asnaeyrunum .
Það lýsir sér í því að forseti Alþýðusambandsins , sem er þó sérdeilis lipur í taumi Samfylkingarinnar , hefur lýst því yfir að ekkert sé að marka samninga við ríkisstjórnina .
Hún svíki það sem hún lofi aðilum vinnumarkaðarins og hlaupi frá skriflegum samningum við þá skýringarlaust hvenær sem henni þykir henta .
Svona hafa forystumenn verkalýðshreyfingarinnar ekki einu sinni talað til stjórnarleiðtoga úr hópi svarinnna pólitískra andstæðinga .
Vantraustið berst með vindum frá öllum landshornum og það blæs úr öllum áttum í einu .
Fjárlagatillögur sem fólu í sér rothögg á tilverugrundvöll landsbyggðarinnar voru settar fram án nokkurs samráðs við heimamenn , hvort sem í hlut áttu sveitarstjórnarmenn , faglegir stjórnendur í heilsugæslu , skólum , félagsþjónustu eða löggæslu .
Fundarhöld og málefnalegar ályktanir alls staðar að báru með sér undrun og særindi .
Innihaldið jafnt sem umbúðirnar voru gegnumlituð af vantrausti á forystumenn sem þannig gengu fram .
Skoðanakannanir sýna að engin ríkisstjórn hefur notið minna trausts með þjóðinni en þessi .
Því blasir við hverjum manni að hróp sitjandi forsætisráðherra eru merki um tvennt : málefnalega uppgjöf og veruleikafirringu .
Sambandið við þjóðina hefur rofnað .
Þangað verður ríkisstjórnin að lokum að sækja sitt traust .
Sitjandi forsætisráðherra virtist telja að brýnast væri nú að telja hausa í þinginu .
Kanna hvort stjórnarliðar þar væru ekki enn að formi til 35 og stjórnarandstæðingar 28 .
Enginn hefur svo sem efast um að þessa 35 megi léttilega draga í heimadilk í slíkri atkvæðagreiðlsu .
En sitjandi forsætisráðherra hefur með hrópum sínum undirstrikað að það er sennilega það eina sem þessi þingmeirihluti getur .
Þessi þingmeirihluti gat í upphafi ferilsins meira að segja sameinast um mál sem helmingur stjórnarliðsins sagðist samt vera á móti .
Svo hann færi sjálfsagt létt með að láta telja sig upp í 35 fremur en að þurfa að horfast í augu við sína fyrrverandi kjósendur .
Það er það seinasta sem hann vill .
Kannski gælir hann við það í örvæntingu sinni að hann verði hinn fyrsti á þessari jörð sem vinni sitt dauðastríð .
Leiðsögn sögunnar Ef sitjandi forsætisráðherra þekkti söguna og kynni að draga af henni lærdóm vissi hann að það hafa áður verið uppi keimlíkar aðstæður í þjóðfélaginu í stjórnmálalegum skilningi .
Eitt sögufrægt dæmi er frá 1958 .
Þá var Hermann Jónasson forsætisráðherra .
Ekki bara sitjandi forsætisráðherra , heldur öflugur og ódeigur forystumaður í íslenskum þjóðmálum um háa herrans tíð .
Hann hafði átt í samskiptum við Alþýðusamband sem stóð á sínu , ólíkt því sem nú er þegar menn láta gott heita þótt allir samningar við þá séu sviknir og brotnir .
Hermann þurfti ekki að láta telja stuðningsmenn ríkisstjórnarinnar í þingsalnum .
Hann vissi að hausarnir þar voru nægilega margir til þess að ríkisstjórnin " nyti trausts " þar inni fyrir .
En hann gerði ekkert með slíka talningu .
Af hverju ekki ? Því svaraði hann sjálfur .
Hann sagði að innan ríkisstjórnarliðsins væri ekki samstaða um það sem þyrfti að gera .
Og Hermann Jónasson vissi að það var það og það eitt sem var hinn raunverulegi mælikvarði á það hvort ríkisstjórnin nyti trausts sinna þingmanna .
Ekki atkvæðagreiðsla um vantrauststillögu .
Og hvernig eru aðstæður núna ? Hermann Jónasson vissi hvað hann vildi .
Og hann hafði látið á það reyna hvort hann fengi stuðning við sínar tillögur hjá hinum formlega stjórnarmeirihluta .
Veit sitjandi forsætisráðherra hvernig hann stendur svona sitjandi eins og hann er ? Hefur forsætisráðherrann sagt við Steingrím J. : Við verðum að setjast niður og sjá hvar við stöndum .
Það er ekki vitað .
En svarið er einfalt .
Frá ríkisstjórninni er alls engrar leiðsagnar að vænta .
Það liggur ekki fyrir í mælingu , hvorki formlegri né óformlegri , hvort þingmeirihlutinn sé fyrir hendi vegna þess að fyrir hann hafa aldrei verið lagðar þær tillögur sem duga til að bæta úr þeim ógöngum sem uppi eru í landinu .
Skilaboð dauðans Sitjandi forsætisráðherra hefur ekki viljað sætta sig við það sem öllum finnst augljóst , að ríkisstjórnin sé dauðvona .
Þó er líklegast að hún sé þegar gengin skrefinu lengra og sé þegar dauð .
Forsenda fyrir útgáfu dánarvottorðs hennar er ekki hausatalning í atkvæðagreiðslu um vantraust , þótt sitjandi forsætisráðherra ríghaldi í þá skilgreiningu .
Það er annað ótvíræðara merki um að ríkisstjórnin sé dauð .
Það vottar ekki fyrir lífi í henni .
Dauðinn sendir ekki skýrari skilaboð en það .
