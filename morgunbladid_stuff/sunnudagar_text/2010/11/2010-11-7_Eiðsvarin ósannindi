Fyrr í vikunni voru fréttir bæði í Morgunblaðinu og öðrum fjölmiðlum , þess efnis að slitastjórn Glitnis hefði sent dómstólnum í New York , þar sem slitastjórnin rekur skaðabótamál sitt á hendur fyrrverandi eigendum og stjórnendum Glitnis , fundargerðir FL Group frá haustinu 2007 , sem óskað var eftir að fá frá Stoðum strax í vor .
Með herkjum tókst slitastjórninni að knýja þessi gögn út úr Stoðum , en ef marka má orð Steinunnar Guðbjartsdóttur , formanns slitastjórnarinnar , hér í Viðskiptablaði Morgunblaðsins á fimmtudag var slíkt alls ekki auðsótt mál .
Meðal þeirra gagna sem send voru er minnisblað frá haustinu 2007 , sem merkt var sem trúnaðarskjal og undirritað af Hannesi Smárasyni , þáverandi forstjóra FL Group .
Í því trúnaðarskjali kemur fram með skýrum hætti að Hannes sagði ósatt í eiðsvörnum vitnisburði sínum fyrir dómstólnum í New York þegar hann sagði að hann hefði ekki verið í aðstöðu til að veita lán eða ábyrgðir fyrir hönd Glitnis og hann hefði aldrei reynt nokkuð í þá veru .
Orðrétt segir í minnisblaði Hannesar : " FL Group mun hlutast til um að Glitnir klári samkomulag við Hnotskurn um losun á 250 milljónum á morgun , en félagið ( Hnotskurn ) hefur verið í viðræðum við Glitni um þau viðskipti .
" Fléttan snerist að þessu sinni um yfirtöku FL Group á Tryggingamiðstöðinni og Hannes Smárason , forstjóri FL , sem var stærsti hluthafinn í Glitni , þurfti að beita skuggastjórnunartaktík sinni í bankanum , sem sögð var honum og viðskiptafélaga hans , Jóni Ásgeiri Jóhannessyni , afar töm stjórnunaraðferð , til þess að viðskiptin gengju eftir .
Skömmu síðar , eða hinn 25. september 2007 var svo ákveðið á fimmtán mínútna löngum stjórnarfundi FL Group að kaupa Tryggingamiðstöðina og kaupin yrðu fjármögnuð með útgáfu nýs hlutafjár í FL Group til handa hluthöfum Tryggingamiðstöðvarinnar .
Allt hljómar þetta ósköp kunnuglega , ekki satt ? Ákveðið að kaupa eins og eitt nýtt fyrirtæki , í þessu tilviki , eitt stykki tryggingafélag og fjármagna kaupin með útgáfu nýs hlutafjár og þar sem auðvitað þurfti Hnotskurn ( Katrín Pétursdóttir og Gunnlaugur Gunnlaugsson ) að sjá eitthvert reiðufé í viðskiptunum , þegar þau seldu sinn hlut , þá var málið einfalt – kippa bara í spottann Lárus Welding , bankastjóra Glitnis , og stjórn Glitnis , þar sem m.a. sat Jón Sigurðsson , fyrir hönd FL Group , en hann var þá starfsmaður FL og málið var í höfn .
Smám saman eru klækir hinna föllnu útrásarvíkinga og ótrúlega óprúttin vinnubrögð að koma betur og betur í ljós .
Hvort þetta nýjasta dæmi um eiðsvarin ósannindi Hannesar Smárasonar fyrir dómstóli í New York mun einhverju breyta um framvindu málsins þar vestra , get ég ekki með nokkru móti lagt mat á , en hlýtur ekki að koma að því einn góðan veðurdag , að þau sem nú hafa verið dregin fyrir dómstól í New York , en þau eru Jón Ásgeir Jóhannesson , Þorsteinn Jónsson , Jón Sigurðsson , Lárus Welding , Pálmi Haraldsson , Hannes Smárason og Ingibjörg Pálmadóttir , og munu væntanlega ásamt fleirum verða dregin fyrir íslenska dómstóla , þurfi að horfast í augu við sínar fyrri gerðir og axla ábyrgð samkvæmt því ? Landsmenn hafa sýnt mikið langlundargeð á flesta lund , allar götur frá hruni .
Ef marka má þann mikla óróleika sem nú brýst út hvað eftir annað , m.a. með mótmælum á Austurvelli , sívaxandi biðraðir atvinnulausra og skuldugra fjölskyldna eftir matargjöfum í viku hverri , er alls ekki útilokað að biðlund íslensks almennings sé á þrotum .
Hvað gerir Jóhanna þá ? Varla segir hún enn á ný : " Þetta skýrist allt í næstu viku .
" Eða hvað ? 