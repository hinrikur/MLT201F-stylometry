Stórmyndasmiðurinn Roland Emmerich er einkar fær við að kljást við innrásir utan úr geimnum , sú nýjasta er í uppsiglingu og kostar aðeins smámuni .
Það eru ánægjulegar fréttir að Emmerich er að hefja störf við efnivið sem honum gengur manna best að kljást við af leikstjórum dagsins .
Það sannaði hann eftirminnilega með Independence Day fyrir einum 14 árum .
Síðan hefur hann einkum verið viðriðinn mislukkuð verk , að undanskildum The Day After Tomorrow og 2012 , sem báðar voru líflegar framtíðarsýnir Enn á ný er Emmerich kominn í innrásarhug , verkefnið nefnist The Zone , og mun vera af ættum Cloverfield , því ólíkt fyrri vísindaskáldsögulegum myndum leikstjórans mun hún kosta skynsamlega fjárupphæð .
Ódýrar vs-myndir eru jafngamlar kvikmyndasögunni ( Skyline er sú nýjasta , væntanleg síðar í mánuðinum ) , en að sjá Emmerich vinna fyrir vasapeninga , miðað við hans fyrri stórmyndir , er ærið forvitnilegt .
Það velta margir vöngum yfir stefnubreytingu eyðsluklóarinnar Emmerich , hvers vegna í ósköpunum hann lætur sig hafa það að gera mynd sem kostar um tíunda hluta flestra þekktustu verka hans til þessa .
Sumir telja ástæðuna þá að Emmerich er kunnur fyrir slægð sem kaupsýslumaður sem veit hvað almenningur vill og beitir öllum tiltækum brögðum við að koma verkum sínum á framfæri , jafnvel þó hann taki áhættu hvað varðar lofsamlega gagnrýni .
Þú verður að vera klókur til að komast áfram í kvikmyndaheiminum og vita í hvaða átt straumurinn liggur .
Hvað snertir Cloverfield og Paranormal Activity , voru þær báðar af ódýrum B-myndastofni , en rökuðu saman fé , slíkar myndir eru að komast aftur í tísku .
Alltént þyrptist fólk á þær og skeytir ekki um lágan framleiðslukostnaðinn .
Emmerich hefur sýnt að hann á létt með að veita verkum sínum ósvikið " stórmyndayfirbragð " þó fjármagnið sé takmarkað ( Stargate .
) E.t.v. langar Emmerich að víkja út af kassastykkja-brautinni og ögra sjálfum sér sem kvikmyndagerðarmaður ? Nýjasta myndin hans , Anonymous , er einnig umtalsverð þverbeygja frá fyrri verkum , en hún er pólitísk spennumynd um áhrif Shakespeares á tímum Elísabetar I. Þá er hugsanlegt að hann glími við smápeningana til að öðlast frelsi til sjálfskönnunar sem listamaður , til að láta reyna á sig og sanna rétt sinn til að vera tekinn alvarlega .
saebjorn@heimsnet.is Sæbjörn Valdimarsson 