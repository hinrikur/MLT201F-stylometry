Það skiptir öllu máli fyrir heill þjóðarinnar að leggja við hlustir þegar fólk talar sem lifað hefur tímana tvenna og þrenna .
Ekki er síður mikilvægt , að fólk sem komið er á efri ár og hefur svo mikið að gefa , gefist ekki upp á því að miðla lærdómi sínum , reynslu og þekkingu til yngri kynslóða , þó að þær skelli stundum skollaeyrum við því .
Jenna Jensdóttir rithöfundur á síðasta orðið í Lesbók Sunnudagsmoggans í dag .
Hún er 92 ára , á að baki farsælan feril sem rithöfundur og fæst enn við ljóðasmíðar .
Nú er verið að endurútgefa Öddubækurnar .
Það er síður en svo sjálfsagt að sögupersóna jafngömul lýðveldinu sé endurútgefin og eigi enn erindi til barna á öllum aldri .
Sjálf segir Jenna að sagt sé að aldarhátturinn og aldarfarið geri bækurnar mikils virði .
En það er ekki síður sá sanni tónn sem er í bókunum .
Það má glöggt finna á frásögninni að höfundurinn hefur unnið með börnum og velt fyrir sér því umhverfi sem mótar þroska þeirra .
Hlýjan og væntumþykjan fyrir persónunum skín í gegn , þó að hún sé ekkert alltaf að hlífa þeim .
Og það er ekki aðeins yngsta kynslóðin sem getur lært af orðum Jennu , heldur einnig þeir sem eldri eru .
Enda er kynslóðabil ekki til í hennar huga .
Hún ætti að vita það .
Hún var náin langömmu sinni og sjálf er hún langamma .
Og af ömmu sinni og nöfnu lærði hún mikilvægi þess að vera maður : " Augnablikið kemur aldrei aftur , leitaðu að því besta sem þú finnur í fari annarra , en lærðu af hinu .
" Þjóðþing er hornsteinn lýðræðisins Það er ekki amalegt að fá tækifæri til að skrifa seinni leiðarann um annan ástsælan barnabókahöfund , sem er af annarri kynslóð og síung í skrifum sínum , Guðrúnu Helgadóttur .
Hún hefur hvorki meira né minna en eina kenningu um hvað maður geri best fyrir börnin sín " og það er að vera góður við þau " .
Guðrún hefur haft margt á prjónunum í gegnum tíðina , eins og títt er um Íslendinga , og á einnig stjórnmálaferil að baki , sem spannaði næstum tuttugu ár .
Kolbrún Bergþórsdóttir spyr hana í viðtali í Sunnudagsmogganum í dag hvað henni finnist um að virðing almennings fyrir þinginu sé í lágmarki .
" Ég hef gríðarlegar áhyggjur af því , " segir Guðrún .
" Þjóðþing er hornsteinn lýðræðisins í hverju landi .
Fyrir það er fólk í ófrjálsum ríkjum reiðubúið að deyja .
Sé svo að þingið hafi sett niður er ekki við aðra að sakast en þingmennina .
Mér kemur á óvart hvað þinghaldið er að verða laust í reipunum .
Ég sé til dæmis ekki að það hefði getað gerst í minni tíð að þingmaður tæki sér frí til að berja olíutunnur fyrir framan þinghúsið með fólki sem lítur á skemmdir og ofbeldi sem aðferð í pólitískri umræðu .
Það er ekkert andstyggilegra en að afla sér vinsælda með því að snobba niður á við .
Vilji maður snobba fyrir einhverju er lágmark að maður snobbi upp á við .
" Þegar þessar tvær konur tala , Jenna Jensdóttir og Guðrún Helgadóttir , leggur fólk við hlustir .
Íslendingar eru einfaldlega aldir upp við það ! 