Kellíngabækur kallast hátíð þar sem kynntar eru nýjar bækur eftir íslenska kvenhöfunda svo og þýddar bækur .
Hátíðin er samstarf Gerðubergs og Góu- og Fjöruverðlaunahópsins og er nú haldin í þriðja sinn .
Margrét Baldursdóttir , verkefnisstjóri hjá Gerðubergi , segir skráningu í ár hafa gengið vel og að búist sé við fjölda gesta .
" Það var mjög vel mætt í fyrra en þá komu rúmlega 1.000 manns til okkar .
Hátíðin stendur yfir frá kukkan 13 til 17 nú á laugardaginn og er lesið í fleiri en einum sal .
Dagskráin verður birt á heimasíðunni okkar þannig að fólk geti kynnt sér fyrirfram það sem það vill hlusta á .
Ef vill má svo kíkja á bókasafnið eða kaffihúsið inn á milli og skoða þær sýningar sem hér eru , " segir Margrét .
Kastljósinu beint að konum " Við köllum okkur oft bara Góuhópinn eða Góu- og Fjöruverðlaunahópinn .
Þetta er grasrótarhópur kvenna sem eru annars vegar í Rithöfundasambandi Íslands og hins vegar í Hagþenki , félagi fræðibókahöfunda .
Þannig að þetta eru skrifandi konur eins og maður segir og við byrjuðum að hittast óformlega fyrir um sex árum .
Um leið hófum við að veita kvennabókmenntaverðlaun sem við köllum Fjöruverðlaunin og hafa nú verið veitt fjórum sinnum í mars ár hvert .
Konurnar í Gerðubergi höfðu síðan samband við okkur og spurðu hvort við værum til í einhvers konar samstarf .
Þannig spratt upp hugmyndin að Kellíngabókum en með þessu viljum við beina kastljósinu að því sem konur eru að skrifa .
Við erum ekki að hampa þessum bókum af því að okkur finnist konurnar betri en karlarnir heldur frekar að reyna að jafna ójafnt kynjahlutfall meðal rithöfunda .
Kynjahlutföllin eru ójöfn á mörgum stöðum en sem dæmi þá hafa 34 karlar og níu konur hlotið Íslensku bókmenntaverðlaunin , " segir Jónína Leósdóttir rithöfundur og félagi í Góuhópnum .
Einn hani í hænsnahópnum Jónína segir að hópurinn hafi orðið glaður og undrandi yfir mætingu á hátíðina sem hafi verið mjög góð síðastliðin ár .
Í ár munu rúmlega 40 höfundar kynna bækur sínar en konunum er frjálst að gefa ímyndunaraflinu lausan tauminn við kynningarnar .
" Einu sinni kom kona með dóttur sína sem spilaði á flygil og söng , önnur bakaði upp úr matreiðslubók sinni og gaf að smakka .
Í ár verður í það minnsta eitt tónlistaratriði með karlkyns söngvara svo þar er einn hani sem fær að bætast í hópinn .
Einnig hefur verið vinsælt hjá konunum að halda myndasýningu með frásögninni .
Svo er lesið upp sérstaklega fyrir krakkana ( í útibúi Borgarbókasafns í húsinu ) , " segir Jónína .
Húmor í nafninu Jónína segir mjög gleðilegt að ekkert virðist draga úr bókaútgáfunni þrátt fyrir hina margumræddu kreppu .
Íslendingar beri því nafn með rentu sem bókaþjóð .
Spurð um nafnið Kellíngabækur segir hún að þær í Góuhópnum hafi viljað verða fyrri til .
" Það er ljóst að um leið og fólk heyrir af slíkri hátíð fara margir að hvá og spyrja hvort þetta séu ekki bara einhverjar svona kellingabækur ! Það var síðan Linda Vilhjálms ljóðskáld sem stakk upp á því að nota þetta nafn og við gripum það á lofti eins og skot og notum það með í-i .
Þetta eru jú bækur eftir konur og það er svolítill húmor í nafninu .
Með þessu gerum við grín að sjálfum okkur og tökum okkur ekki of alvarlega þó að auðvitað verði kynntar þarna bækur af ýmsum toga , " segir Jónína .
