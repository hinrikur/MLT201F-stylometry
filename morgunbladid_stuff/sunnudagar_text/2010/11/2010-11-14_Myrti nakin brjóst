Íslendingar eru vel menntuð og bókelsk þjóð .
Raunar með afbrigðum .
Hér koma út fleiri skáldverk á hvern íbúa en annars staðar þekkist á byggðu bóli og náttborð okkar svigna undan ævisögum og fræðiritum af öllu mögulegu tagi .
Íslendingar eru líka fréttaþyrst þjóð , flest erum við alin upp á heimilum , þar sem varla mátti draga andann meðan kvöldfréttirnar stóðu yfir .
Og enginn Íslendingur fer að heiman á morgnana án þess að hafa lesið a.m.k. eitt dagblað upp til agna – helst fleiri .
Í þessu ljósi er fróðlegt að skoða um hvað Íslendingar lesa á hinum ágæta vettvangi netinu .
Besti mælikvarðinn á það er líklega vinsælasti fréttavefur landsins , mbl.is , en eins og fram kom á dögunum heimsækja yfir 80% landsmanna vefinn í viku hverri .
Fréttalestur hefur um langt skeið verið mældur á mbl.is og sitthvað athyglisvert kemur í ljós þegar blaðað er í þeim gögnum .
Íslendingar virðast upp til hópa vera miklir áhugamenn um brjóst og nekt , ef marka má téða mælingu .
Fréttir sem innihalda annað orðanna tveggja í fyrirsögn eiga merkilega greiða leið inn á lista yfir mest lesnu fréttirnar .
Þannig ber mest lesna fréttin á mbl.is undanfarna viku yfirskriftina : " Brjóstin blekktu neytandann " .
40.942 manns höfðu lesið hana þegar Sunnudagsmogginn fór í prentun .
Í fréttinni var greint frá því að bresk kona sem var að kaupa ávexti og grænmeti hefði greitt allt of mikið fyrir vörurnar því brjóst afgreiðslukonunnar hvíldu á vigtinni .
Óvenjulegt mál .
Að morgni föstudags kom nekt við sögu í mest lesnu fréttinni á mbl.is : " Fundu nakinn dóna í fataskápnum " og önnur frétt um nekt ( réttara sagt ekki-nekt ) kemst líka inn á lista yfir 25 mest lesnu fréttir vikunnar : " Ekki nakin heldur kynþokkafull á myndum " .
Er þar fjallað um söngkonuna Katy Perry sem er augljóslega vönd að virðingu sinni .
Enginn perri .
Íslendingar hafa mikinn áhuga á sakamálum .
Spyrjið bara Arnald Indriðason .
Um fátt hefur sennilega verið meira rætt á kaffistofum landsins í vikunni en meint fjársvikamál Helgu Ingvarsdóttur og Vickrams Bedis í Bandaríkjunum og frétt um það mál , " Greiddi 18 milljónir á mánuði " , var önnur mest lesna fréttin á mbl.is í vikunni með ríflega 38 þúsund flettingar .
Önnur frétt um málið , " Íslensk kona grunuð um stórfelld fjársvik " er ekki langt undan .
Inn á topp tíu kemst líka frétt um foreldra í Sádí-Arabíu sem myrtu sautján ára gamlan son sinn og hentu líki hans í brunn sem er ekki í notkun .
Hremmingar og raunir vekja alltaf áhuga , að ekki sé talað um lífsháska .
Þannig var frétt um frækilega sjálfsbjörgun Jörundar Ragnarssonar leikara og rjúpnaskyttu , " Fékk einhvern fítonskraft og bjargaði sér " , sú þriðja mest lesna á mbl.is í vikunni .
Skipti tvisvar um kyn Furðuleg mál fanga alltaf athygli lesenda í netheimum .
Dæmi um tvö slík á listanum yfir tíu mest lesnu fréttir vikunnar eru annars vegar ungi maðurinn sem dulbjó sig sem eldri borgara í flugi frá Hong Kong til Vancouver og komst alla leið óáreittur og hins vegar breska konan sem fékk demantshring sinn aftur í hendurnar eftir að hafa fyrir slysni sturtað honum niður í klósettið fyrir tveimur árum .
Örlítið neðar á listanum er frétt um Charles nokkurn Kane sem breytti sér í konu en vildi þegar á hólminn var komið ekki vera af því kyni svo hann breytti sér aftur í karlmann .
Ætli hann hafi lækkað í launum , blessaður ? Kane er nú á leið upp að altarinu .
Þá má á topp tuttugu finna frétt um flatbökusendil með hálfa fjórðu milljón króna í tímakaup .
Hitamál í þjóðfélagsumræðunni fá jafnan mikinn lestur .
Dæmi um það er uppsögn Þórhalls Jósepssonar fréttamanns á Ríkisútvarpinu .
Um 26 þúsund manns lásu um það mál á mbl.is í vikunni .
Gjafmildi er Íslendingum greinilega einnig að skapi en frétt um kanadísk hjón á áttræðisaldri sem unnu stóra pottinn í lottóinu , vinning sem nam rúmum milljarði íslenskra króna , en gáfu allan peninginn frá sér til góðgerðarmála og vinafólks , átti greiða leið inn á topp tíu .
Síðast en ekki síst er aðdráttarafl Móður jarðar alltaf fyrir hendi , einkum þegar hún byrjar að skjálfa eða ræskja sig .
Um það vitnar sjötta mest lesna frétt vikunnar á mbl.is , " Jörð skalf í borginni " .
Frægar konur og fótafimir karlar Flokkurinn Veröld / Fólk á mbl.is virðist njóta mestrar hylli þjóðarinnar , alltént heyrðu níu af tuttugu mest lesnu fréttum vikunnar til þeim flokki .
Sjö fréttir voru í flokknum Innlent , þrjár í flokknum Erlent og ein kom úr heimi íþróttanna .
Fræga fólkið er fyrirferðamikið í flokknum Veröld / Fólk en mest lesna fréttin af þeim toga bar fyrirsögnina " Sló Lady Gaga við í skinkukjól " .
Það var sumsé bandaríska leikkonan Eva Longoria sem mætti í forláta spænskum skinkukjól á svið þegar hún stýrði verðlaunahátíð Evrópuverðlauna MTV .
Ofarlega á lista líka er frétt úr einkalífi Karls Gústafs Svíakonungs en þar kemur fram að meint ástkona hans , söngkonan Camilla Henemark , óttist nú að verða hataðasta kona Svíþjóðar .
Aðdráttarafl ensku knattspyrnunnar er alltaf jafnmikið og fimm af fimmtíu vinsælustu fréttum vikunnar komu þaðan .
Athygli vekur að hvorki er um slúður né hneyksli að ræða .
Fréttirnar eru : " Torres með tvö í sigri Liverpool á Chelsea " ( nr. 19 ) , " Chelsea aftur á sigurbraut " ( 29 ) , " Liverpool íhugar að losa sig við Poulsen " ( 35 ) , " Markalaust í Manchester-slagnum " ( 41 ) og " Park kom United til bjargar " ( 49 ) .
Fjórar af þessum fréttum fengu meiri lestur en frétt þess efnis að Jón Gnarr borgarstjóri væri eftir allt saman ekki geimvera .
Andlátsfregnir skora iðulega hátt á mælum , einkum ef um þjóðþekkta Íslendinga er að ræða .
Dæmin sanna þó að þeir þurfa ekki endilega að vera þjóðþekktir .
Ein andlátsfregn var í hópi tuttugu mest lesnu fréttanna á mbl.is í vikunni en þar átti í hlut erlend kona , bandaríska leikkonan Jill Clayburgh .
Hún lést 66 ára að aldri .
