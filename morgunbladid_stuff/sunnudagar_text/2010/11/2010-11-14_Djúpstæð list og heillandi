Á miðvikudaginn kemur verður opnuð í Listasafni Íslands yfirlitssýning á verkum Karls Kvaran myndlistarmanns ( 1924-1989 ) .
Nær aldarfjórðungur er síðan síðast var efnt til yfirlitssýningar á verkum Karls en það var árið 1986 , þremur árum áður en hann lést .
Sýningin er sett upp í tveimur sölum safnsins og á henni verða alls 84 verk ; 53 olíumálverk auk teikninga , gvassmynda og samklippa .
Sýningarstjóri er Ásdís Ólafsdóttir listfræðingur sem er búsett í París .
Hún starfar þar sem sýningarstjóri , greinahöfundur og forstöðumaður Maison Louis Carré .
Ásdís er jafnframt ritstjóri tímaritsins ARTnord sem fjallar um norræna samtímalist .
" Karl Kvaran var óhemju afkastamikill listamaður , " segir Ásdís þegar hún fræðir blaðamann um sýninguna og þær áherslur sem hún leggur við uppsetningu verkanna .
" Hann málaði á hverjum degi , frá morgni til kvölds , alla daga ársins nema föstudaginn langa og jóladag , sagði Elísabet dóttir hans mér .
Það liggur því mikið eftir Karl þótt hann hafi dáið frekar ungur , 64 ára gamall , " segir hún .
Listasafn Íslands hefur látið gera skrá yfir verk Karls Kvaran og eru í henni yfir 500 verk , sem eru ýmist í opinberri eigu , í ýmsum stofnunum , fyrirtækjum og í einkaeigu .
Ásdís segir þessa skrá hafa hjálpað sér mikið við vinnuna en sýningin verður sett upp í tveimur sölum á neðri hæð safnsins .
" Það var vandasamt að velja úr þessum 500 verkum , " segir hún .
" Það er áberandi hvernig Karl vann alltaf í syrpum .
Hann tók fyrir ákveðin mótíf og vann þau til þrautar .
Var jafnvel að vinna með sama mótífið , sömu hugmyndina , í mörg ár .
Það er mjög athyglisvert hvað hann var einbeittur í nálgun sinni alla tíð .
" Kröfuharður listamaður " Karl var mjög kröfuharður hvað útkomu verkanna varðaði og vann sum verk upp aftur og aftur .
Í mörgum má greina mörg lög , það glittir í liti og línur sem hann hefur málað yfir .
Sum verkin var hann að mála í mörg ár .
Hann vann venjulega að mörgum á sama tíma en hætti ekki fyrr en hvert verk var örugglega tilbúið , enda er útkoman venjulega afskaplega sterk , " segir hún .
Ásdís tók þá ákvörðun að byggja sýninguna í kringum helstu syrpurnar sem Karl vann að á ferlinum .
" Í minni salnum stefni ég saman verkum frá ólíkum tímum en þau hverfast kringum ákveðin þemu .
Eitt þemað nefni ég " Sitjandi veru " .
Karl byrjaði að vinna út frá því á fimmta áratugnum , elsta verkið er frá 1947 , en fram á miðjan áttunda áratuginn er hann að fást við þetta viðfangsefni .
Önnur sería eru húsform .
Þegar hann byrjaði að mála á unglingsaldri , þá heillaðist hann mjög af húsaþyrpingum á Grímsstaðaholtinu og í Skerjafirði , þar sem hann ólst upp .
Það er athyglisvert að sjá að um miðjan níunda áratuginn er hann ennþá að mála húsform .
Þannig ganga þessi minni í gegn hjá honum á löngum tíma og hann grípur annað slagið í þau .
Í minni salnum eru líka geómetrísk flatarmálverk .
Það var um 1952 sem Karl tók til við abstraktið , eins og margir aðrir á þeim tíma .
Hann tileinkaði sér þetta form strax og vann með það á persónulegan hátt .
Karl var mikill meistari í lit .
Við þessi geómetrísku verk tengi ég svo verk með krossformum sem hann gerði seinna á ævinni , upp úr 1983 .
Þannig reyni ég að gefa fólki innsýn í vinnubrögð Karls , " segir Ásdís .
Lagði áherslu á teiknikunnáttu Í stóra salnum segir hún að hægt sé að láta stór og fín olímálverk hans njóta sín .
Þar eru líka sýndar teikningar og gvassmyndir , minni og nánari verk , í einskonar minni sal sem er byggður inn í stóra salinn .
" Á árabilinu 1956 til 1973 vann Karl einkum í gvass og þá komu fram mótíf sem hann átti eftir að nota áfram í olíuverkum , " segir Ásdís .
" Olíumálverkin eru allt í kring , á stóru veggjunum .
Þar eru nokkrar syrpur þar sem línan er mjög mikilvæg .
Karl var meistari í teikningu og línan gegnumgangandi mótíf hjá honum .
Karl lagði alltaf mikla áherslu á teiknikunnáttu ; þegar hann var á Akademíinu lagði hann um leið stund á nám í einkaskóla þar sem hann teiknaði eftir afsteypum í tvo vetur .
Hann vildi öðlast vald á teikningunni – og gerði það svo sannarlega .
Verkin upp úr miðjum áttunda áratugnum byggjast á samspili línu og litar .
Ég reyni að setja sýninguna þannig upp að fólk geti fylgt þróuninni á þessum merkilega ferli .
" Engar náttúrutengingar Karl fann snemma sína leið í abstraktlistinni .
Hvað er ólíkt með honum og samtímamönnum hans hér á þeim vettvangi ? " Karl var góður vinur Þorvaldar Skúlasonar , Guðmundu Andrésdóttur og fleiri sem voru í Septem-hópnum ; þar var sterkur hópur sem hélt saman .
Starfs- og andansfélagar , " segir Ásdís .
" En Karl heldur sig algjörlega í hinu óhlutbundna , ólíkt Þorvaldi til dæmis , er hann ekki með neinar náttúrutengingar .
Hann sagði reyndar sjálfur að hann hefði trúlega málað mest með bláa litnum og það kynni að vera vegna þess að hann ólst upp í Skerjafirðinum með þennan mikla bláa lit hafsins fyrir augunum – en um leið er hann ekki með beinar náttúruvísanir .
Hjá Karli gerist málverkið á myndfletinum ; formið , liturinn og línan skipta sköpum , og það sem gerist í samspili þessarra þátta er aðalmálið .
Karl gerði aldrei undirbúningsteikningar heldur tókst á við strigann , teiknaði á hann , málaði og svo stýrði það sem gerðist á striganum ferlinu .
Hann talar sjálfur um hið óvænta og ævintýrið sem gerist í þessu ferli .
Hann teflir til að mynda gjarnan vísvitandi saman andstæðum litum , eins og appelsínugulu og fjólubláu , til að skapa andstæður og spennu .
Þverstæður eru eitt af einkennum listar Karls .
Geómetrían stangast á við hina klassísku hefð sem má tengja hann við .
Þessir hreinu fletir , og þetta hreina yfirborð , stangast á við ljóðræn formin og að vissu leyti sjálfsprottin vinnubrögð .
Mörg verkanna líta út fyrir að vera mínimalísk , nokkrar línur á fletinum , en þegar maður fer að rýna í verkið þá sjást allskyns undirlög og líf í þessum fleti , sem reynist ekki eins hreinn og virðist við fyrstu sýn .
Þetta er djúpstæð list og heillandi .
Karl var sjálfur flókinn persónuleiki og það kemur allt fram í þessum fínu verkum .
Mér finnst Karl nokkuð tímalaus í listinni .
Hann er í sínu .
Fyrstu abstraktverkin eru mótuð af tíðarandanum en síðan vinnur hann sig áfram og inn í eitthvað sem er hans eigin tjáning og hefur ekkert með neina tísku að gera .
Verkin eru svo sterk og heil og standast afskaplega vel tímans tönn .
Ég held að ungt fólk í dag eigi eftir að uppgötva ýmislegt hjá Karli sem það ekki þekkti .
" Vegleg bók um list Karls kemur út Samhliða sýningunni kemur út vegleg bók um Karl Kvaran prýdd fjölda mynda af verkum listamannsins .
Höfundar greina í bókinni eru Arthur C. Danto , sem er einn þekktasti fagurfræðingur samtímans , Ásdís og Halldór Björn Runólfsson safnstjóri .
Er þetta fyrsta bókin sem kemur út um list og feril Karls .
