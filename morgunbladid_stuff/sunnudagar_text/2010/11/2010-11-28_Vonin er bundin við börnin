Þegar Halldóra Geirharðsdóttir kom heim eftir vikudvöl í Austur-Afríkulandinu Úganda segist hún hafa misst alla samúð með konunni sem hún leikur í sýningunni Enron .
" Hún missir allt sitt sparifé en hún á systur sem hún getur búið hjá og fær að borða .
Í þeim aðstæðum sem ég skyggndist inn í í Úganda er örbirgðin orðin svo mikil að það er ekki einu sinni pláss fyrir fólk að hjálpa hvað öðru , " segir Halldóra .
Hvert barn er nýtt tækifæri Enron er sýnt í Borgarleikhúsinu þar sem Halldóra hefur verið fastráðin í 14 ár en þar leikur hún einnig hlutverk í verkinu Jesús litli sem hún skrifaði ásamt fleiri leikurum .
" Verkið tengist mjög sterkt inn í það sem UNICEF er að gera þó að það hafi ekki staðið til í upphafi .
En eftir gerð verksins lásum við barnasáttmála Sameinuðu þjóðanna og það var eiginlega eins og við hefðum haft hann til hliðsjónar við skrifin .
Það stóð heldur aldrei til að Jesús litli yrði jólasýning en hún passar mjög vel í kringum jólin .
Minnir okkur á ljósið sem hvert barn kemur með í heiminn þegar það fæðist og hversu áríðandi er að fagna því .
Með því að búa til þessa sýningu finnst mér ég helst hafa lært af hverju við höldum jólin .
Burtséð frá því hvort þetta sé trúarleg athöfn eða samfélagsleg stund .
Það er alltaf talað um að jólin séu hátíð barnanna sem ég skildi sem svo að það væri af því að þá fengju þau svo mikið af gjöfum , mikið að borða og ný föt .
En þetta er í raun tími til að fagna því að börn fæðast , að þau eru framtíðin og við eigum að vera þakklát fyrir það að hvert einasta barn sem fæðist er nýtt tækifæri fyrir heiminn .
Þess vegna færum við þeim gjafir , til að þakka þeim fyrir að koma til okkar , " segir Halldóra .
Vonin felst í einum degi í einu Í Úganda er vonin líka bundin við börnin , velferð þeirra svo og mæðranna enda byggist velferð barnanna á því að mæður þeirra séu upplýstar og heilbrigðar .
Í aðstæðum sem virðast vonlausar segir Halldóra mikilvægt að setja vonina á börnin og hugsa ; " Gott og vel , kannski á þessi móðir ekki leið út úr þessum aðstæðum en ef haldið er áfram á jöfnum hraða takast hlutirnir á endanum .
" Þetta gerist ekki á þeim íslenska hraða að allt eigi að gerast eftir hádegi heldur sé um að ræða margra áratuga vinnu sem þarfnast allrar staðfestu heimsins .
Halldóra segir það hafa verið ólýsanlegt að standa augliti til auglitis við konur sem virtust búa við vonlausar aðstæður .
Hún hitti fyrir tvær mæður sem eiga börn með sama manninum en hann á samtals fjórar konur og 12 börn .
Önnur móðirin á fjórar dætur á aldrinum tveggja til sjö ára en sú elsta gengur ekki í skóla því hún sér um húshaldið og passar litlu systur sínar á meðan móðirin er úti yfir daginn að reyna að finna vinnu til að geta eldað eina máltíð um kvöldið .
Tvö yngstu börn þessarar móður eru í meðferð hjá UNICEF og miðar hún að því að bjarga börnunum frá vannæringu .
Sama er að segja um barn ungrar móður sem vegna vanþekkingar sinnar kunni ekki að útbúa nægilega næringarríkan mat handa barninu .
Þar sem tíðni eyðni er há er algengt að börn sjái um heimilisreksturinn .
En í kjölfar stríðsins sem geisað hefur í Úganda eru einnig 50% þjóðarinnar nú undir 18 ára aldri .
Mikil þekking af ýmsu tagi hefur því tapast , til að mynda í ræktun og matreiðslu þess sem landið gefur af sér .
Því er nú afar mikilvægt að styrkja skólastarf í landinu og þannig þekkingu aftur inn í samfélagið .
Eftir samstarf við UNICEF á degi rauða nefsins segist Halldóra hafa fundið að hún vildi leggja sitt af mörkum og henni hafi líkað vel við hugmyndafræði samtakanna .
Starfsfólkið kemur ekki bara til að bjarga heldur frekar að styðja við það sem innfæddir eru að gera og finna grasrótina í hverju landi .
Þannig kemur hvíti maðurinn ekki bara með fullt af peningum og byggir eitthvað sem svo hrynur um leið og hann fer .
Tveggja áratuga átök Margir uppreisnarhópar hafa verið við lýði í Úganda í stjórnartíð núverandi forseta , Yoweri Musevenis , en einungis LRA starfar í dag .
LRA hét upprunalega Hreyfing heilags anda ( HSM ) og var stofnuð árið 1985 af Alice Auma .
Hún hélt því fram að Guð hefði talað til hennar í gegnum andann Lakwena og beðið hana að fara í stríð gegn stjórn Musevenis .
Hún var sjálf leiðtogi hreyfingarinnar þar til hún var þvinguð í útlegð árið 1987 .
Joseph Kony tók við sem leiðtogi og gegnir því hlutverki enn í dag .
Kony hélt því fram að hann væri frændi Auma og að Lakwena væri nú í honum .
Ekki er langt síðan bundinn var endi á tveggja áratuga átök milli stjórnarhers Úganda og uppreisnarhers LRA ( Lord ' s Resistance Army ) .
Um tíma voru allt að 80% af mannafla LRA börn sem hópurinn hafði rænt úr þorpum sínum og gert að hermönnum , kynlífsþrælum , burðardýrum eða þjónum .
UNICEF tekur meðal annars þátt í því að hafa uppi á ættingjum þeirra og veita þeim stuðning og sálræna aðstoð áður en þau snúa aftur í þorp sín .
Heimsótti Halldóra slíkt athvarf á ferðum sínum um Úganda .
Reynt að afheilaþvo börnin " Þetta var eiginlega alveg óskiljanlegt stríð og í tíð Jospeh Kony alveg tilgangslaust .
Undir hans stjórn var LRA lítið annað en hópur stigamanna sem fóru um í flokkum og lifðu á því að ræna og rupla og voru allir dauðhræddir við þá .
Þeir rændu börnum sem þeir heilaþvoðu og gerðu að hermönnum en GUSCO móttökumiðstöðinni er tekið á móti börnunum þegar þau finnast , reynt að afheilaþvo þau og gera þeim grein fyrir að þeim hafi ekki verið sjálfrátt þegar þau drápu og gerðu allt það sem þau eru með á samviskunni .
Eins eru fjölskyldurnar og þorpin undirbúin til að taka á móti börnunum .
Í augum margra eru barnahermenn jú eins konar samnefnari fyrir stríðið og þeir hafa jafnvel drepið fjölskyldumeðlimi í öðrum fjölskyldum .
Þannig að þetta er mjög flókið samfélagsmál .
Ég hitti eina stúlku sem var rænt þegar hún var 14 ára .
Það varð í raun hennar blessun að eignast barn með hermanni í LRA sem gerði hana að konunni sinni og varð þar með verndari hennar .
Þessi stúlka varð síðan viðskila við hópinn og þegar hún fannst og var færð til Gusco var hún skelfingu lostin og viss um að sinn síðasti dagur væri upprunninn .
Barnahermennirnir hafa nefnilega margir heyrt af athvarfinu og þeim talið trú um að þetta séu útrýmingarbúðir .
Í dag treystir þessi stúlka aðeins móður sinni og bróður en forðast annars mannamót .
Hér í vestrænu samfélagi vitum við að þessi börn glíma við ýmsar geðraskanir eftir þessa reynslu og að þarna hefur samfélagið ekki jafnt tækifæri til að hífa þau upp úr áföllunum þó allir geri sitt besta , segir Halldóra .
Hrædd , skrýtin og stíf Halldóra segist í fyrstu hafa orðið fyrir menningarsjokki þegar hún sá hvernig fólkið bjó og hvernig höfuðborgin Kampala var ásýndar .
Þá hafi hún verið skíthrædd þegar hún fór inn í fátækrahverfi borgarinnar .
En sem unglingur ein á ferð um Evrópu segir hún að sami ótti hafi gripið um sig .
" Það var margt sem ég fór á mis við af því að ég var svo hrædd , hafði ekki stjórn á aðstæðum eins og það heitir .
En núna get ég sem fullorðin manneskja sagt við samferðafólk mitt ; núna er ég hrædd og þá geta þau sagt , já ég er líka hrædd / ur en við erum hérna saman og þetta fer nú allt vel .
Þegar maður er unglingur veit maður ekki að maður er hræddur , maður bara er skrýtinn og stífur .
En þarna losnaði ég við hræðsluna og fór að hugsa , já svona er þetta í Afríku .
Í raun er Úganda paradís á jörð með nóg af sígrænu landsvæði og ljúfum lofthita .
Þau vandamál sem nú er glímt við eru afleiðingar stríðsins .
Auk vannæringar fjölgaði fólki í borgunum þar sem fólk fann til vanmáttar og treysti sér ekki til að rækta jörðina eftir að hafa verið 20 ár í flóttamannabúðum .
Af þeirri dvöl varð alkóhólismi líka vandamál þar sem karlarnir misstu hlutverk sitt .
Þeir höfðu lítið annað að gera en að hanga og drekka á meðan konurnar héldu því hlutverki sínu að sjá um börnin og elda , " segir Halldóra .
Með brennandi hjarta " Það er mjög auðvelt að missa máttinn og til að starfa í slíku hjálparstarfi þarf svo gott hjarta og skap því það þarf svo lítið til að láta slá sig út af laginu .
Það er ekki hægt að vera týpan sem andvarpar yfir því hvað hún sé niðurdregin í dag .
Það þarf ofsalega bjartsýnt fólk í þessi störf sem getur hugsað í stóru samhengi .
Þannig er alþjóðlegt starfsfólk UNICEF yfirleitt í a.m.k. tvö ár á hverjum stað því það er mjög áríðandi fyrir starfsmann að hann sjái árangur af starfi sínu og fái þannig kraft í næsta verkefni .
Fyrir mig persónulega skipti þessi ferð sköpum .
Ég borga ákveðna upphæð á mánuði sem heimsforeldri en þarna áttaði ég mig á því í raun hvað lítið skiptir miklu máli og hversu áríðandi er að gefast ekki upp .
Þetta er ekki eins og leiksýning sem er æfð á átta vikum og svo bara tata ! Sýningin komin í höfn og hvað næst ? Undiraldan í þessu starfi er djúp og þung , " segir Halldóra .
Nóg til á Íslandi Út frá aðstæðum í Úganda berst talið að íslenskum aðstæðum sem Halldóra segist líta öðrum augum í dag .
" Hér er nóg til og enginn á að þurfa að vera svangur .
Ég veit að fólk upplifir raunverulega neyð í samfélaginu en hún er óþarfi .
Hér er nóg af öllu svo við eigum að geta búið til samfélag þar sem við grípum hvert annað .
Annað en í Úganda þar sem hver dagur er barátta upp á líf og dauða .
Ég veit ekki hvaða leið við Íslendingar eigum að fara en ég held þó að við þurfum einhvern veginn að finna leiðir til að vera til staðar fyrir hvert annað .
Við eigum ekki að horfa á þessar aðstæður og lamast heldur hugsa hvað við getum gert í okkar nánasta umhverfi .
En svo erum við með hjartað á réttum stað og því safnaðist mikið á degi rauða nefsins í fyrra .
Við höfum þetta alveg í okkur en vantar kannski bara farveg til að styðja hvert annað hér á landi .
Svona svipað og í sumum löndum í suður-Ameríku þar sem hefð er fyrir mikilli nágranna samhjálp .
Ég held að það gildi sömu lögmál hvort sem það er á Íslandi eða annarsstaðar í heiminum.Ef við hlúum að börnum og ölum upp kynslóðir af menntuðum og heilbrigðum einstaklingum eigum við betri möguleika á að byggja upp gott samfélag .
Þetta er langtímaverkefni sem við ættum öll að geta sammælst um að styðja hvernig sem við getum því þessi börn munu erfa heiminn og ala upp næstu kynslóðir , " segir Halldóra .
Núið er dýrmætasta stundin Nú líður senn að degi rauða nefsins , söfnunarátaki UNICEF , sem haldið verður hinn 3. desember næstkomandi .
Þá verða meðal annars sýnd innslög frá ferð Halldóru til Úganda .
Aðkomu Halldóru og meðtrúðs hennar , Bergs Þórs Ingólfssonar , að deginum má rekja til þess að þau voru fengin til að kynna fyrir landanum þær trúðareglur sem þau kunna og ganga allar út á að vera í núinu .
Með þeim er fólki kennt hvernig það geti lifað í núinu , fagnað mistökum sínum og endurtekið þau til að læra af þeim en breyta síðan rétt .
" Rauða nefið er merki um mikilvægi þess að vera í núinu og njóta þess saman .
Heimurinn er eins og hann er og við gerum okkar besta en núið er samt dýrmætasta stundin .
Það er fátt sem setur mann meira inn í stund og stað en grín því þú hlærð ekki nema þú sért í núinu og heyrir það sem næsta manneskja segir , " segir Halldóra .
Áherslan á mæður og börn Hjálparstarf UNICEF , sem er fjárhagslega sjálfstæð dótturstofnun Sameinuðu þjóðanna , í Úganda er fjölþætt en miðar þó í grunninn allt að því að aðstoða börn og mæður þeirra .
Mesti krafturinn fer í að tryggja að börn fái lifað og þroskast en annað forgagnsatriði er menntun ; að koma upp aðstöðu til menntunar , þjálfa kennara og stuðla að aukinni vitund um mikilvægi menntunar , sérstaklega stúlkna .
Rannsóknir hafa sýnt að menntaðir einstaklingar , sér í lagi stúlkur , hefja barneignir síðar á lífsleiðinni , eignast færri börn og eru betur í stakk búnir til að vernda börn sín gegn sjúkdómum og vannæringu .
Alls njóta 3,7 milljónir stúlkna góðs af menntunarátaki UNICEF fyrir stúlkur .
Lögð er áhersla á að fá innfædda sjálftboðaliða til að kenna fólki í sínu þorpi hreinlæti og hvernig beri að forðast malaríu .
Með þessu fólki er ætlunin að skapa fiðrildaáhrif og búa til net af meðvituðu fólki sem tilkynnir starfsfólki UNICEF helstu vandamálin á hverjum stað .
UNICEF sér um fæðingarhjálp og fræðslu um fæðingar og brjóstagjöf .
Reynt er að fá konurnar til að koma og fæða á heilsugæslustöðvunum þannig að ef eitthvað kemur upp á sé möguleiki á að grípa inn í .
Í Afríku deyr ein af hverjum 16 konum af barnsförum samanborið við 1 af 8000 á Vesturlöndum .
Á hverju ári bólusetur UNICEF yfir fjórar milljónir barna gegn helstu barnasjúkdómum í Úganda , gefur þeim vítamín og lyf gegn ormum í iðrum .
Árið 2003 voru 13,5 milljónir barna á aldrinum sex mánaða til 15 ára bólusettar gegn mislingum .
