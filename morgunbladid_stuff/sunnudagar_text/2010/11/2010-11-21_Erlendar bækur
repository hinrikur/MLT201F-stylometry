Decision Points - George W. Bush * * ½ - George W. Bush var umdeildur forseti .
Forsetatíð hans markaðist af hryðjuverkunum í Bandaríkjunum 11. september 2001 .
Þá hafði hann verið í embætti um átta mánuði og átti rúm sjö ár eftir á forsetastóli .
Bush hefur látið lítið fyrir sér fara eftir að hann hvarf úr embætti og látið vera að gagnrýna eftirmann sinn .
Fyrr í þessum mánuði komu endurminningar hans út undir heitinu Decision Points .
Þar fjallar hann um helstu ákvarðanir , sem hann þurfti að taka í forsetatíð sinni og rekur á hvaða forsendum þær voru byggðar .
Ákvörðunin um að kalla Bandaríkjaher brott frá Íslandi er ekki þar á meðal .
Bush segir skemmtilega frá , getur verið fyndinn og gerir frekar grín að sjálfum sér en að upphefja .
Bókin er líka blessunarlega laus við beiskju .
Í upphafi bókar lýsir hann því hvernig saga Sovétríkjanna og Kína hafi gert sig að málsvara frelsis og lýðræðis .
Eftir 11. september kom í hans hlut að verja þær hugsjónir .
Það gerði hann meðal annars með því að ganga á þau gildi , sem baráttan stóð um .
Á einum stað segir hann frá því þegar hann fyrirskipar yfirheyrslur þar sem sá grunaði er bundinn á bretti og kaffærður og ver það með því að hengja sig í réttlætingar lögfræðinga .
Með slíkum ákvörðunum gladdi hann pyntingaglaða einræðisherra um allan heim og í bókinni tekst honum ekki að sýna fram á að til þess að verja mannréttindi hafi þurft að afnema þau .
Bush segist hafa orðið fyrir gríðarlegum vonbrigðum þegar í ljós kom að engin gereyðingarvopn var að finna í Írak .
Í bókinni er hins vegar ekki tekið þannig á málinu að lesandinn sé sannfærður um að stjórn hans hafi ekki bara viljað trúa því að slík vopn hafi verið í Írak , heldur að hún hafi haft í höndum að því er virtist óyggjandi gögn um að svo væri .
En Bush stendur við ákvarðanir sínar og segir að sagan verði að dæma um hvort hann hafi verið góður eða slæmur forseti .
Life - Keith Richards með James Fox * * * * Keith Richards og George W. Bush eiga það sameiginlegt að vera næstum því jafnaldrar og báðir að nálgast sjötugt .
Þar sleppir samanburðinum .
Ævisaga Richards , Life , byrjar af krafti á því þegar Richards er handtekinn ásamt föruneyti í Arkansas árið 1975 .
Hljómsveitin Rolling Stones hafði fengið stimpilinn hættulegasta rokkband í heimi hjá bandarískum yfirvöldum og fékk rétt með naumindum landvistarleyfi til að fara í tónleikaferðalag það árið .
Richards er hinn mesti harðjaxl .
En stundum verður bókin eins og uppgjör unglings fremur en aldraðs manns og með ólíkindum hvað hann afgreiðir suma samferðamenn sína og -konur af mikilli óvirðingu .
Nóg hefur verið fjallað um útreiðina , sem Mick Jagger fær .
" Hann misst ' ana og ég kysst ' ana , " segir hann um konu eina í bókinni og má bæta við að " hann " er Jagger .
Bókin er rússibani þar sem farið er í gegnum feril Stones , sukkið , svallið og eitrið , en hún fjallar líka um rætur tónlistarinnar , sem hljómsveitin spilar , og sýnir virðingu Richards fyrir upprunanum .
Life verður seint á leslista SÁÁ , en bókin er bráðskemmtileg .
Karl Blöndal kbl@mbl.is 