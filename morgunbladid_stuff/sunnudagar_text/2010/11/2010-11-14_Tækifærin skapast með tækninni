Stafræna tæknin hefur galopnað kvikmyndahúsin til allra átta , með því að nýta tilkomu hennar , netsins , gervitunglasendinga og annarrar hátækni er að hefjast bylting sem við sjáum ekki fyrir endann á .
Það voru Sambíóin sem riðu á vaðið þegar þeir hófu óperu- og leikhússýningar utan úr heimi á síðasta ári .
Þeir renndu blint í sjóinn en tilraunin tókst með þeim ágætum að þær eru orðnar fastur liður í starfseminni .
Gestum stendur til boða að kaupa afsláttarpassa á sýningarnar eða á einstakar sýningar en sætin eru númeruð líkt og tíðkaðist fram eftir síðustu öld .
Með tilkomu digitalsins í kvikmyndahúsum þá eru einnig að bætast við ýmiskonar viðburðir og raunhæft að sýna eina til tvær sýningar á efni sem myndi annars ekki bera sig í sýningum í kvikmyndahúsi vegna kostnaðar við filmuprintin .
Bíóin gerðu m.a tilraun fyrir skömmu að sýna gamla tónlistarmynd með Rolling Stones og þá voru sýndir tónleikar með Bon Jovi núna í vikunni .
Undirstaðan er og verður leikrit í The National Theatre í London og óperu-uppfærslur frá The Metropolitan óperunni í New York .
Þetta er mikilvæg og athyglisverð viðbót við hinar hefðbundnu kvikmyndasýningar bíóanna og hafa gestir tekið því fegins hendi að fá að njóta þess sem er að gerast í frægustu leikhúsum og óperuhúsum heimsborganna .
Næstu óperusýningar Sambíónna verða sem hér segir : Í kvöld ( 13.11. ) , verður sýnt frá Metropolitan-óperunni , hin gamansama Don Pasquale eftir Gaetano Donizetti , en hún var fyrst flutt árið 1843 í Comédie-Italienne í París .
Anna Netrebko er mætt aftur með frábæra túlkun á Norinu í þessum fágaða gamanleik í bel canto-fagursöngstílnum .
Mótleikarar hennar eru Matthew Polenzani , Mariusz Kwiecien og John Del Carlo í titilhlutverkinu .
Tónlistarstjóri er James Levine .
11 .
12. : Don Carlos eftir Verdi .
Það er enginn annar en breski sviðs- og kvikmyndaleikstjórinn Nicholas Hytner ( The Madness of King George , The History Boys ) , sem stýrir þessari nýju uppfærslu á Don Carlos .
Hytner þreytir frumraun sína fyrir Metropolitan með þessari dýpstu , fallegustu og metnaðarfyllstu óperu Verdis .
Roberto Alagna fer fyrir leikhópnum en Ferruccio Furlanetto , Marina Poplavskaya , Anna Smirnova og Simon Keenlyside fara einnig með stór hlutverk .
Yannick Nézet-Séguin stjórnar hljómsveitinni eftir glæsilega frammistöðu í Carmen .
8.01 .
2011 , er komið að La Fanciulla del West , eftir Puccini .
Þessi ópera Puccinis úr villta vestrinu var heimsfrumsýnd í Metropolitan árið 1910 og verður nú sett upp aftur í tilefni aldarafmælisins .
Bandaríska dívan Deborah Voigt fer með hlutverk " stúlkunnar frá gyllta vestrinu " og hitt aðalhlutverkið er í höndum Marcellos Giordani .
Hljómsveitarstjórinn er Nicola Luisotti .
Á meðal viðburða sem hafa verið sýndir í beinni útsendingu yfir gervihnött eru tónleikar með söngvaranum Robbie Williams , hljómsveitinni Metallica , að ógleymdu kvöldi þar sem flutt voru verk eftir meistara Ludwig van Beethoven .
Beinar útsendingar af fótboltaleikjum og aðrir viðburðir úr íþróttaheiminum eiga greiða leið inn á hvíta tjaldið , möguleikarnir eru nánast ótæmandi .
saebjorn@heimsnet.is 