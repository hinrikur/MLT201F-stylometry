10.18 Vaknaði með logandi höfuðverk .
Ég verð að hætta að borða þetta súkkulaði .
10.22 Hugsaði : Hvað þarf ég nú aftur að gera í dag ? Halda boð .
Fínt .
Rúlla því upp .
( En svo voru það auðvitað endalaus hamingjuhlaup um allan bæ .
) 10.31 Ari Páll Kristinsson hringdi og boðaði mig á þriðjudagsfund hjá Íslenskri málnefnd .
Þegar aðalmenn geta ekki mætt stökkvum við varamenn til .
Ari var kátur og kurteis – ég sagði takk og burstaði tennurnar .
13.10 Undirbjó Hljómskálann , ryksugaði og raðaði kertum .
Tjörnin var svo falleg að umferðin leystist í sundur .
14.00 Flaug í hug að höfuðverkurinn væri ekki eftir sykursukk heldur áþján eldhússtarfa .
Hafði sett krem og súkkulaði á þrjú hundruð og eitthvað sörur daginn áður .
Sörur fyrir boðið .
Með fjölskylduhjálp , samt .
14.25 Stödd á skyndibitastað til að halda í mér líftórunni .
Svaraði í símann , þar kynnti sig hæglátur þýðandi , Steingrímur Karl Teague , sem er að snúa yfir á ensku texta mínum í alþjóðlega ljósmyndabók .
Myndirnar í bókina taka fimm Pólverjar sem rannsökuðu íslenska lifnaðarhætti og eyðibýli í sumar , textann skrifa fimm íslenskir höfundar .
Minn kafli er um vatn , og ljósmyndarinn minn heitir Agnieszka .
Steingrímur skammaði mig góðlátlega fyrir of íslenska orðaleiki í textanum og ég lofaði að lesa allt yfir með honum .
En það verður að vera á morgun , sagði ég .
15.22 " Smekkleysa , góðan dag , " er svarað .
" Já , góðan dag , eigið þið safndisk með heimsfrægum brúðkaupslögum , mjög mörgum ? Ég þarf þetta fyrir partí .
" " Já , augnablik .
" 16.00 Umferðin í borginni orðin seigfljótandi , hvernig kemst maður upp á Réttarháls að sækja glös , í Heiðrúnu að sækja freyðivín , í Grafarvog að sækja hálsmen og í Brautarholt að sækja mikilvæg skjöl fyrir klukkan fimm og á þá eftir að sækja kransakökuna til Hafliða í Mosfellsbakarí og finna réttan kjól og hafa sig til fyrir sitt eigið boð sem hefst hálfsex ? Nú , maður sendir hægri höndina að sækja kransakökuna .
Og mætir of seint í sitt eigið boð .
17.15 Nei , annars , mætti ekki of seint , bara á síðustu stundu .
Mjög smart .
Kærir vinir , foreldrar og aðrir úr innsta hring hella í glös og raða á bakka og stúlka mætir með stafla af bókinni minni sem heitir Brúður .
Þess vegna er útgáfuboðið í Hljómskálanum , og þess vegna eru veitingarnar svona hátíðlegar .
Það er brúðarkonseptið .
18.10 Mínir menn , Tómas Guðni Eggertsson og Davíð Þór Jónsson , leika brúðarmarsinn á tvær túbur við mikinn fögnuð .
Það er engin tilviljun , í bókinni koma fyrir túbur í veislu og nú les ég upp á meðan allir smjatta á kransaköku .
18.23 Uppgötva að ég hef gleymt í litlu ræðunni minni að auglýsa aðventutónleikana sem við ætlum að endurtaka frá fyrra ári í Langholtskirkju – og nú líka í Reykholti .
Túbuleikararnir mínir munu þá að vísu leika á orgel og flygil , en við Björn Hlynur Haraldsson ( í Langholtskirkju ) og Egill Ólafsson ( í Reykholti ) skiptumst á að lesa jólatengd ljóð á milli .
Tónlistin samanstendur af dásamlegum jólasálmforleikjum eftir J.S .
Bach .
Sennilega var það Hlynur sem fann upp á nafninu eftirminnilega Ertu búin / n að Bach-a fyrir jólin ? ! 19.00 Kransakökuboðið er stórkostlegt .
Gott fólk , notalegt .
20.48 Með ævintýralegum hætti rata ég í hátíðarkvöldverð Seljasafnaðar , sem fagnar 30 ára afmæli sínu .
Um leið og byggingarsagan er rakin sannast sem fyrr að allt sem er byggt grundvallast á góðu fólki .
03.00 Alls ekki farin að sofa , brúðarbókarpartíið tók sig upp aftur ...
