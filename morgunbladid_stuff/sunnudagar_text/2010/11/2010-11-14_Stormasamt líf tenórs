Þetta er fyrst og fremst örlagasaga , miklu frekar en lýsing á ferlinum í smáatriðum , " segir Þórunn Sigurðardóttir um ævisögu Kristjáns Jóhannssonar tenórsöngvara sem hún reit og nýkomin er út hjá Forlaginu .
" Hann er heilmikið að gera upp við Guð og menn í bókinni og er mjög einlægur en líka gagnrýnn á sjálfan sig .
" Hún segir Kristján lítið hafa breyst í gegnum tíðina .
" Hann er eiginlega alveg eins og hann var þegar hann fór frá Akureyri fyrir meira en 30 árum en menn eiga kannski von á svolítið annarri týpu miðað við það líf sem hann hefur lifað .
Það er auðvitað ákaflega sérstakt og þessir ítölsku tenórar eru eiginlega deyjandi kynstofn .
Sá tími að menn séu að syngja fyrir 20 þúsund manns og séu með allt sitt líf í pínulitlu hljóðfæri í hálsinum er kannski bara búinn .
" Í bókinni er stiklað á stóru á ferli Kristjáns og lífi , sem hefur ekki alltaf verið dans á rósum að Þórunnar sögn .
" Hann er þríkvæntur , en hann missti miðkonuna á sínum tíma .
Svo veiktist núverandi kona hans alvarlega og hann lýsir því hvernig hann brotnaði eiginlega niður sem listamaður á þeim tíma .
Þar fyrir utan hefur hann gengið í gegnum storma hér heima – það hafa iðulega verið mikil læti í kringum hann þegar hann kemur .
Kristján hefur ekki alltaf kunnað að bregðast við þeim aðstæðum sem hann hefur lent í .
Hann getur verið svolítið stór í munninum og konan hans segir stundum við hann : " Kristján , bara syngja – ekki tala .
" En hann er líka óskaplega skemmtilegur .
" Aðspurð segir Þórunn ritun bókarinnar hafa verið skemmtilega en krefjandi .
" Þetta var mikil vinna því sjálfur er Kristján ekki mjög minnugur á atburði – hann kann aragrúa af óperum utanbókar en hann veit ekkert hvenær hann söng þær eða hvar .
Ég þurfti því að grafast mikið fyrir um upplýsingar sjálf , en fékk góða aðstoð .
" Auk Kristjáns ræðir Þórunn við tíu einstaklinga sem segja sína sögu af honum og lýsa jafnvel sömu viðburðum og hann ræðir .
" Þannig fæst dýpri mynd af þessum atburðum og kannski annað sjónarhorn .
Og ég veit að margt á eftir að koma fólki á óvart við lesturinn .
" 