Eitt best geymda leyndarmál íslenskrar popptónlistarsögu er hljómsveitin Melchior , sem var stofnuð árið 1973 af nokkrum skólapiltum sumarið eftir landspróf .
Eftir þrjár plötur og a.m.k. einn smell fór bandið í frí – langt frí – en vaknaði til lífsins fyrir þremur árum og hefur sjaldan verið jafnsprækt og núna .
Bergþóra Njála Guðmundsdóttir ben@mbl.is Það er fimbulkuldi og rok í Reykjavík þegar ég smeygi mér inn í Listaháskóla Íslands við Sölvhólsgötu og inn á skrifstofu Hróðmars Inga Sigurbjörnssonar .
Ég á stefnumót við forsprakka hljómsveitarinnar Melchior og á meðan gestgjafinn hleypur til að sækja kaffi fyrir hópinn gera Hilmar Oddsson og Karl Roth úttekt á stólamálunum í þröngu herberginu .
Þeir komast loks að þeirri niðurstöðu að skrifborðsstóllinn sé mýkstur og vilja ólmir setja hann undir blaðamann .
" Þú verður að fá besta stólinn , " segja þeir glottandi .
" Þá skrifarðu fallega um okkur ! " Melchior var stofnuð 1973 , sumarið eftir landspróf , en þeir frændur , Hilmar og Karl , höfðu þá spilað saman í nokkur ár .
" Við byrjuðum markvisst að semja saman í grunnskóla eftir að það kviknaði í heima hjá mér og ég þurfti að búa heima hjá Karli í mánuð , " segir Hilmar .
" Fyrsti textinn okkar var Addis Abeba og ég samdi lag við hann , þriggja hljóma byrjendaverk sem er ógleymanlegt þeim sem til heyrðu .
Það fengum við staðfest á skólaendurfundum á dögunum .
" Hróðmar kom til liðs við Melchior ári síðar , 1974 , eftir að einn stofnendanna , Björgúlfur Egilsson oft kenndur við Kamarorghesta , fór til Kaupmannahafnar .
" Ég ólst upp í Hveragerði , þar sem ég byrjaði minn feril í hljómsveitinni Síberíu , en fluttist svo til Reykjavíkur þegar ég var þrettán ára , " segir hann .
" Ég spilaði aðeins með hinum og þessum skólahljómsveitum í Hagaskóla en kynntist Hilmari og Kalla í partíum og við náðum strax mjög vel saman í gegn um tónlistina .
" Hilmar tekur undir þetta .
" Ég man alltaf eftir því þegar Hróðmar og spilafélagi hans komu og sungu raddað í stereó í eyrun á mér .
Mér fannst það rosalega flott .
" Auk ofangreindra voru lengst af í hljómsveitinni þau Arnþór Jónsson selló- og hljómborðsleikari , Gunnar Hrafnsson bassaleikari , Kristín Jóhannsdóttir söngkona og Ólafur Flosason óbóleikari og er greinilegt að unga fólkið hefur verið sérlega iðið við tónlistina .
" Maður hafði ekki mikið annað við að vera , það voru engir tölvuleikir eða neitt slíkt , " útskýrir Karl og Hilmar kinkar kolli .
" Þegar við vorum ungir var bara tvennt sem ungir menn höfðu áhuga á – fótbolti og popptónlist .
" " Við héldum því lengi fram að við værum besta fótboltahljómsveit á landinu , " heldur Karl áfram .
" Ég veit ekki hvort það gildir ennþá .
En við erum fyrir ofan miðju ! " Mest gefna plata á Íslandi Tónlist var þó aðalviðfangsefni Melchior og eftir velheppnaða tónleika í Tónabæ í ágúst 1974 var ráðist í upptökur á tveggja laga hljómplötu , á þeim tíma sem útgáfa hljómplötu töluvert var dýrari og tímafrekari en í dag .
" Þetta var allt of seint því platan kom ekki út fyrr en á Þorláksmessu , kl. hálfellefu um kvöldið .
Við komum henni í eina eða tvær búðir áður en þeim var lokað , " rifjar Karl upp og Hilmar tekur við .
" Hljómsveitin átti svo lítinn pening að við settum bara eina auglýsingu í útvarpið .
Hún var svona : " Melchior , Melchior , Melchior , Melchior er komin .
" Þetta var mælt í orðum svo hún gat ekki verið lengri .
" Sennilega hafa þeir félagar ekki hugsað út í þessa hlið mála þegar þeir ákváðu titil plötunnar .
Karl dregur djúpt andann áður en hann ryður honum upp úr sér : " Björgúlfur Benóný Grímúlfur Melkjör Emanúel Egilsson Leir Fæt Bíleigandi Bergrisi Hermaníus Þengill Trefill , " en í ljós kemur að þetta undarlega langa nafn var vísun í " stofnandann sem stakk af " , Björgúlf Egilsson sem hafði tekið sér öll þessi nöfn á mismunandi tímapunktum .
" Kannski vildum við heiðra hann með þessu .
En aðallega fannst okkur þetta fyndið .
" Svarið er einfalt þegar þeir eru inntir eftir því hvort platan hafi náð eyrum fólks .
" Nei , " svarar Hróðmar snaggaralega .
" Hún náði engum eyrum , " og framkallar hlátur félaga sinna .
" Við höfum stundum talað um að þetta sé mest gefna plata á Íslandi , " segir Hilmar .
" Það seldust örfá eintök sem vinir og vandamenn keyptu aðallega en þar fyrir utan var hún notuð í vinninga í bingó í menntaskóla og svona .
Þetta er samt mjög fín og vel unnin plata .
Í þá daga var bara eitt stúdíó á Íslandi , HB stúdíó , og þótt gæði þess hafi kannski ekki verið mikil fórum við þó þangað .
Við lögðum líka mikið í þetta , hönnun og annað , og uppskárum einhver viðtöl í blöðum og athygli .
" Platan kom út með fulltingi Dieters Roths , pabba Karls sem var " aðalvelgjörðarmaður hljómsveitarinnar og borgaði allt sem þurfti að borga " .
Melchior lét ekki deigan síga þótt frumraunin á útgáfusviðinu hafi notið takmarkaðrar hylli .
Þeir héldu áfram að spila í MR , þar sem þeir voru allir nemendur eða sem " gestur við og við " eins og Hróðmar orðar það .
Í MR voru tvö skólabönd á þessum tíma , Melchior og Andrew " sem var svona alvöru hljómsveit " og aðspurður útskýrir Karl þá hógværu athugasemd .
" Þeir voru með rafmagnshljóðfæri og gátu dúndrað upp stuði og allir voru ofsalega hrifnir .
Við höfðum aldrei efni á svoleiðis og urðum því alltaf bara að sitja og vanda okkur .
" Hilmar tekur undir þetta .
" Við vorum hins vegar svo heppnir að þannig var tíðarandinn , þótt við hefðum örugglega viljað framleiða meiri hávaða .
En af því að við áttum ekki rafmagnshljóðfæri urðum við að semja alla okkar tónlist sjálfir – það passaði ekki að spila slagara frá útlöndum .
" Kannski var það þess vegna sem Melchior var stundum líkt við Spilverkið , sem vissulega var ákveðin fyrirmynd ásamt t.d. Þokkabót , segja þeir .
" Við notuðum líka klassísk hljóðfæri eins og selló , óbó , fiðlu , víólu og fleiri , " en allir hljómsveitarmeðlimir höfðu einhverja klassíska tónlistarmenntun .
Svitnar yfir ádeilutextunum Nokkur ár liðu áður en fyrsta breiðskífa Melchiors leit dagsins ljós .
" Þegar við Kalli urðum stúdentar 1977 vorum við löngu búnir að ákveða að taka heilt ár í að vinna í músíkinni og gefa út alvöru plötu , " segir Hilmar .
Við þetta stóðu þeir og Silfurgrænt ilmvatn kom út sumarið 1978 .
Platan fékk prýðilega dóma og margir muna eftir laginu Alan , sem sló í gegn og fékk tíða spilun í útvarpinu .
Iðunn gaf plötuna út og Melchior tróð víða upp í kjölfarið .
Á þessum tíma var í tísku að vera " létt pólitískur " í boðskapnum , eins og þeir orða það .
" Maður svitnar þegar maður heyrir þessa ádeilutexta núna og enn verra er að syngja þá , " segir Karl .
" Það var ákveðinn stíll að vera heitur á þessum tíma eins og títt er hjá fólki um tvítugt .
Hugsjónirnar ristu því ekkert endilega djúpt þótt maður tæki djúpt í árinni .
Við höfðum hins vegar mikinn metnað í textagerðinni , ekki bara hvað varðaði boðskapinn heldur vildum við líka texta sem voru fallegir eða vel ortir .
" Hilmar er fljótur að nefna að þarna sé Karl fyrst og fremst að tala um sína eigin texta .
" Mér finnst mínir textar ekkert mjög góðir – kannski einlægir , en ekki endilega góðir , " segir hann hlæjandi .
" En við vorum með ákveðna þjóðfélagsrýni , eins og í Narfa , sem er klassískur texti eftir Karl .
Hann fjallar um þessa íslensku áráttu að þurfa að strita af sér heilsu , fjölskyldu og sambönd til að ná einhverjum efnislegum standard , í stað þess að lifa lífinu , og vera svo dauður úr öllum æðum á kvöldin og geta ekki notið eins né neins ! Ég tengi hann alltaf við lag hjá Spilverkinu , sem reyndar kom síðar , og heitir Húsin mjakast upp .
Þar er svipuð hugsun um þessa efnishyggju , sem virðist eiga alltaf við .
" Hróðmar bætir því við að bandið hafi endrum og eins fengið utanaðkomandi menn til að semja fyrir sig texta , s.s. Halldór Gunnarsson og Hallgrím Helga Helgason , sem enn gaukar að þeim textum þegar svo ber undir .
Þegar törninni eftir útgáfuna á Silfurgrænu ilmvatni lauk komst los á mannskapinn .
" Þá fóru menn að ákveða hvað þeir ætluðu að gera í lífinu .
Hilmar fór í nám til útlanda , Karl ákvað að fara í líffræði og ég var kominn í gítarnám og fór svo í tónsmíðarnar síðar , " segir Hróðmar .
" Við fórum því hver í sína áttina og hljómsveitin leystist upp .
Við sömdum reyndar tónlist við barnaleikritið Krukkuborg sem var í Þjóðleikhúsinu og var eftir pabba Hilmars , Odd Björnsson , og það var sýnt veturinn sem Hilmar var í Frakklandi .
" Hilmar heldur áfram : " Við vorum samt búnir að ákveða , þrátt fyrir að við værum ekki að spila , að hittast um sumarið og gera aðra plötu .
Hún átti að vera allt öðruvísi , við vildum vinna hana mjög þétt og taka hana upp nánast " live " .
Þetta gekk eftir og sumarið 1979 tókum við upp Balapopp á Bala í Mosfellsbæ , sem var hús Dieters Roths .
" Líkt og með fyrstu plötuna var það Dieter Roth sem fjármagnaði útgáfuna .
" Garðar Hansen upptökustjóri átti líka mikinn þátt í því að við gætum gert þetta , " segir Hróðmar .
" Hann bjó til lítið stúdíó uppi á Bala með segulböndum Dieters og hellingi af græjum sem hann kom með með sér , og það var það sem gerði þetta mögulegt .
Við vorum síðan þarna allt sumarið að búa til músík og taka upp .
" Balapopp kom út árið 1980 án nokkurrar eftirfylgni af hálfu hljómsveitarinnar .
" Við gáfum bara út plötuna og fórum svo í frí , " segir Hróðmar .
" Við spiluðum nánast ekkert af lögunum af plötunni á tónleikum .
Það var ekki fyrr en 30 árum síðar að við frumfluttum þau fyrir tónleikagesti .
Við vorum einfaldlega komnir hver í sína áttina .
" Karl verður fyrir svörum þegar þeir eru inntir eftir því hvaða móttökur Balapoppið fékk .
" Hún fékk í fyrsta lagi litlar móttökur því þetta var lítið upplag sem við gáfum út sjálfir og fylgdum ekkert eftir .
Við fengum dóma í tveimur blöðum og þeir voru báðir ömurlegir , " segir hann og hlær .
Hilmar sér sig knúinn til að koma Balapoppinu til varnar .
" Ég man eftir einum dómi þar sem plötunni var líkt við aðra plötu Spilverksins , sem var líka hrá og tilraunakennd .
Mér fannst það vera jákvæður dómur .
" Tónskáldið í poppinu Þótt enginn hefði orð á því gerðu menn meira og minna ráð fyrir því að Melchior hefði runnið sitt skeið .
" Við vorum samt alltaf í sambandi og við Hróðmar höfum örugglega unnið svona tíu sinnum saman síðan , en þá á þeim forsendum að ég sé kvikmyndaleikstjóri og hann tónskáld .
T.d. samdi hann kvikmyndatónlistina við mína fyrstu bíómynd , Eins og skepnan deyr .
Popplögin voru mín en hann samdi allt " skorið " .
" Raunar átti Karl líka drjúgan þátt í þeirri mynd því hann samdi textana við nokkur popplaganna og söng að auki .
Hróðmar átti svo síðar eftir að semja tónlist við ýmsar sjónvarps- og kvikmyndir Hilmars .
Melchior tók hins vegar ekki upp þráðinn fyrr en 2007 eftir að sú hugmynd kom upp að gefa gömlu lögin út á geisladisk .
" Við ætluðum upphaflega að sleppa nokkrum lögum sem okkur fannst léleg og illa heppnuð en bæta við nokkrum nýjum í staðinn , " segir Hróðmar .
" Nýju lögunum fjölgaði hins vegar hratt og voru orðin sautján áður en við vissum .
Á endanum ákváðum við því að gefa fyrst út disk með nýju lögunum , sem kom út í fyrra , sumarið 2009 .
" Ekki urðu miklar mannabreytingar í fastahópi hljómsveitarinnar , en þó þær að Steingrímur Guðmundsson slagverksleikari hefur gengið til liðs við bandið en Ólafur Flosason og Arnþór Jónsson eru fjarri góðu gamni .
" Við héldum bara áfram þar sem frá var horfið , " segir Karl og Hróðmar kinkar kolli : " Við ákváðum að hittast einu sinni í viku til að æfa og það var strax eins og ekkert hefði breyst , það var bara gaman að hitta félagana og spjalla og svona .
En það tók lengri tíma að koma einhverri rútínu í gang því á hverri æafingu var maður búinn að steingleyma hvað hafði gerst síðast .
" Karl tekur undir : " Þegar ég var búinn að syngja í eitt ár áttaði ég mig á því hvað maður hafði misst rosalega mikið niður á þessum 30 árum og það sama gilti um hljóðfæraleikinn .
Þetta var eins og vél sem þurfti að smyrja .
" Hróðmar , sem er þekktari í dag sem nútímatónskáld , segir þó átakalaust að skipta yfir í Melchior-gírinn .
" Ég hefði kannski haldið fyrirfram að þetta myndi eitthvað trufla en það er frekar að þetta hjálpi hvort öðru .
Ég nýti þennan heim í mín tónverk og fæ útrás fyrir að spila sjálfur , sem ég var eiginlega alveg hættur að gera .
Nú gerir eldri strákurinn minn , sem er í klassískri tónlist , grín að mér og segir að ég sé orðinn poppari , en hann lætur sig þó hafa það að spila með okkur .
" Hann er þó ekki eina afkvæmi Melchiormanna sem leggur hönd á plóg , því dætur þeirra Hilmars og Gunnars hafa gripið í hljóðfæri með bandinu , auk þess sem kona Kalla leikur með þeim á fiðlu .
Hilmar , Hróðmar og Karl semja öll lögin , hver í sínu lagi .
Þekking Hróðmars kemur svo að góðum notum við að skrifa útsetningar hljómsveitarinnar niður .
" Á endanum er þetta orðið gegnsýrt af okkur öllum , en grunnhugmyndin er alltaf feðruð einhverjum einum okkar .
" Í haust urðu svo þau tímamót að út kom geisladiskurin Melchior < 1980 , sem inniheldur gömlu plöturnar þrjár .
" Þegar til kom var merkilegt hvað okkur fannst þær standa fyrir sínu .
Við hættum t.d. við að sleppa lögum .
Þau eru þarna öll nema eitt en við endurhljóðblönduðum tvö þeirra og gerðum nýjar upptökur af tveimur , " segir Hróðmar .
" Ég upplifi þetta sem sátt , " heldur Hilmar áfram .
" Á tímabili gat ég ekki hlustað á ýmislegt á Silfurgrænu ilmvatni því ég fékk bara aumingjahroll .
En þegar við vorum aðeins búnir að fikta í þessu áttaði maður sig á því að það var ástæða fyrir því að við ákváðum að taka upp þessi lög og hún er sú að okkur fannst þau góð .
Mér hefur aldrei þótt Silfurgrænt ilmvatn jafngóð plata og í dag .
" Að þessu sinni ætla þeir að standa sig betur í kynningarmálunum en þegar Balapoppið kom út í fyrra skiptið .
Síðustu vikur hafa þeir því verið iðnir við tónleikahald og framundan eru a.m.k. tvennir í viðbót en í desember spila þeir bæði í Slippsalnum og í Landnámssetrinu í Borgarnesi .
" Á þessum tónleikum munum við frumflytja nokkur ný lög , " upplýsa þeir og í ljós kemur að Melchior hefur sjaldan verið jafnskapandi og nú .
Í bígerð er að gefa út nýja plötu eftir tvö ár .
" Við ætlum að gefa okkur smátíma í þetta , " segja þeir , skipulagðir að vanda .
Það er augljóst að þarna eru menn sem hafa gaman af því sem þeir eru að gera , enda verða menn sennilega ungir á ný að endurupplifa menntaskólabrekin með þessum hætti , eða hvað ? " Jújú , þess vegna erum við að þessu , " svara þeir hlæjandi .
" Ekki erum við að græða pening á þessu , svo mikið er víst .
Þetta er rándýrt hobbí , en stórskemmtilegt .
" 