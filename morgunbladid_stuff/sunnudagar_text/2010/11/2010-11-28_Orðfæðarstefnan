Foreldrar segja gjarnan gamansögur af börnunum sínum þegar þau eru lítil og hafa ekki öðlast fullan skilning á orðum og hugsunum fullorðna fólksins .
Þá skilja þau málið sínum eigin skilningi og hika ekki við að búa til ný orð eftir þörfum ef vantar í orðaforðann .
Kennarar á flestum skólastigum hafa gaman af að segja svipaðar sögur af spaugilegri fávisku nemenda sinna , misskilningi og sérkennilegum ályktunum .
Þótt þessar sögur geti verið kímilegar kann að vera að að baki þeim búi annar veruleiki og alvarlegri , nefnilega orðfæð þessa unga fólks og skortur á skilningi á tungumálinu .
Framhaldsskólakennari sagði mér um daginn að nú væri svo komið að nemendur skildu ekki prófspurningar á venjulegu prófi vegna þess að þeir skildu ekki merkingu hversdagslegra orða , – eða orða sem kennaranum þættu hversdagsleg .
Þetta geta verið sáraeinföld orð , til dæmis afurð , bíræfni , döngun , hygla , ósvífni , opinskár og yfirbuga .
En orðfæð ungs fólks er ekkert nýtt .
Árið 1941 skrifar Halldór Laxness eina af sínum hárbeittu greinum um tungumálið , talar þar um orðfæðarstefnuna í skólum og segir : " Að því er snertir orðfæðarstefnuna held ég því fram að þeir menn , sem hefja mentabrautina á því að lesa " Litla gula hænan fann fræ , það var lítið fræ " , standi ver að vígi um mál og menníngu í framtíðinni en hinir sem byrjuðu að stauta sig frammúr fyrstu setníngu Mynsters-hugleiðínga : " Önd mín er þreytt – hvar má hún finna hvíld " , [ ...
] Ný orð , ókunn , jafnvel óaðgeingileg efni , framandi hugblær á bók – alt slíkt vekur forvitni barnsins , eggjar það til að brjóta heilann og krefjast útskýrínga , en jafnvel þær skýríngar , sem eru því torskildar , miðla nýum hugmyndum , opna fyrir nýum útsýnum , oft í margar áttir í senn ; og þetta er leiðin til mentunar .
Með því að sníða mál bókar við ímyndað lágmark barnslegs orðaforða og hugmynda er hafin kerfisbundin og vísvitandi forheimskun barna , og er orðfæðarstefna barnabókanna og " idíótíseríng " efnis þeirra þannig bein tilraun til að valda andlegri úrkynjun í landinu .
" Máluppeldið er höfuðviðfangsefni foreldra og kennara .
Börnin læra sannarlega það sem þau heyra í kringum sig , þau eru eins og svampar , læra 5 til 30 orð á dag eftir að orðtakan kemst á skrið , – og síst skyldi vanmeta þann gríðarlega vöxt orðaforðans sem á sér stað eftir að skólaganga hefst og fram yfir tvítugt – ef þau heyra eða sjá orð í kringum sig .
Um 16 ára aldur ættu meðalgreind börn að þekkja merkingu 50 þúsund orða eða meira – ef allt er með felldu .
Ástæða orðfæðar ungs fólks er aðeins ein : Við fullorðna fólkið höldum orðaforðanum frá þeim .
Sú skoðun er lífseig meðal ýmissa uppalenda að tala verði til barna á máli sem þau skilja .
Fólk gerir sig að fíflum með afkáralegu málfari við lítil börn og búnar eru til bækur með fábreyttum orðaforða svo örugglega verði ekkert á vegi barnanna sem fær þau til að brjóta heilann .
Í stað þess að drekkja litlu krílunum í orðum sem þau ekki skilja er orðaforði tungunnar falinn fyrir þeim af misskilinni tillitssemi , sem er í raun " kerfisbundin og vísvitandi forheimskun " barnanna .
Ekki alls fyrir löngu las ég söguna af Kiðhús fyrir þriggja ára dreng sem ég kannast við .
Drengurinn botnaði sjálfsagt lítið í sögunni í fyrstu en hafði engu að síður mjög gaman af henni og vildi óðara heyra hana aftur .
Eftir tvö eða þrjú skipti var hann búinn að læra helstu tilsvörin og vildi fá að fara með þau sjálfur .
Bara í fyrstu tíu línum sögunnar eru nokkur orð sem næsta víst er að barnið skilur ekki : snauð , fémætt , snælda , spinna , til fiskifanga , lífsbjörg , viðsjálsgripur , um hríð , leita dyrum og dyngjum .
Hér eru níu óskiljanleg orð og orðasambönd og sagan varla byrjuð .
En það virðist ekki skipta máli fyrir ánægjuna af sögunni .
Við getum alveg treyst því að málvitund barnsins mun smám saman vinna úr þessum orðum og merking þeirra skýrast .
Í fyllingu tímans verða þau notuð .
Ef við hefðum haldið þessum orðum leyndum fyrir barninu væri það þeim orðum fátækara þegar alvara lífsins tæki við .
Eða hvað sagði ekki leikskólastúlkan þegar hún reiddist við móður sína : " Þú ert nú bara duglaus og dáðlaus ! " – Börnin höfðu verið að lesa um Gilitrutt í skólanum .
