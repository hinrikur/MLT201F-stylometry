Öddubækurnar eru aftur komnar í hillur í bókabúðum .
Það sætir tíðindum , þar sem aðalsögupersónan er jafngömul lýðveldinu .
Ekki er heldur bilbug að finna á höfundinum , Jennu Jensdóttur , sem er 92 ára og því nær fullveldinu í aldri .
Hún er skrifuð fyrir bókunum ásamt Hreiðari Stefánssyni eiginmanni sínum , sem fallinn er frá .
" Við skiptum með okkur verkum , " segir Jenna .
" Ég skrifaði algjörlega ein Öddurnar , við töluðum bara saman um hlutina , en Hreiðar skrifaði einn aðrar bækur , svo sem Sumar í sveit .
Mér þykir vænt um að nöfnin okkar séu skrifuð saman á bókina , en þeir sem til þekkja sjá muninn .
Hreiðar var sonur verkamanns og þangað sækir hann efniviðinn , í þrotlausa vinnu .
" – En hver var þín köllun ? " Áhugamál mitt var að koma út bók um kjörbarn – Adda er kjörbarn .
Ég hafði séð svo margt á leið minni í gegnum lífið og kynnst því að kjörbörn geta orðið jafnkær foreldrum sínum , jafnvel þó að þau séu fjögurra ára þegar tekið er við þeim .
Allar persónur í bókum mínum eru settar saman úr fólki sem hefur orðið á vegi mínum .
Ef við horfum á föður Öddu , þá er hann læknir – einhverra hluta vegna hef ég kynnst mikið þeirri stétt manna .
Ég set hann saman úr mörgum ; hann hefur siðvit , það er réttsýni , kærleika og heilindi , og er samkvæmur sjálfum sér .
Hann tekur Öddu aldrei í faðminn , þó að hún geri eitthvað af sér og fari að gráta .
Þannig kennir hann henni orsök og afleiðingar , það er hennar veganesti út í lífið .
En það má lesa á milli línanna að inni í honum bærist óvissa og sársauki ; Öddu verður oft eitthvað á og hann veit ekki hverra manna hún er .
Móðirin er hins vegar hjúkrunarfræðingur sem faðmar hana og kyssir og amman biður til Guðs .
" – Það segir frá sjóskaða í Adda lærir að synda ? " Já , faðir hennar lendir í sjávarháska og skipbroti .
Þá hugsaði ég til þess , að móðurbróðir minn fórst er hann var að sækja lækni .
Þarna voru þrjú atriði : Ég vissi að læknir væri á leiðinni , að það væri pabbi hennar og að hann myndi lenda í skipbroti .
En ég lét hann ekki deyja , þó að ég leyfði mér að láta hann slasast pínulítið , því ég þurfti á honum að halda við hlið Öddu lengur .
" – Bækurnar eiga enn erindi ! " Það er sagt að aldarhátturinn og aldarfarið geri bækurnar mikils virði .
Það eru 67 ár síðan fyrsta bókin um Öddu kom út .
Ég bjó til 30 eintök af henni fyrir kennslu .
Það var árið 1944 .
" Síminn hringir , ekki í fyrsta skipti í heimsókninni .
" Veistu , að ég er orðin hjartveik yfir símanum ! " Hún er fljót að kveðja .
– Hvers vegna hættuð þið Hreiðar að skrifa ykkur saman fyrir bókum ? " Það var seinna á ævinni .
Hann hafði misst sex systkin sín , var elstur og mér fannst það hvíla á honum að segja frá því .
Hann skrifaði verðlaunabókina Grösin í glugghúsinu .
Ég aðstoðaði hann við að setja hana í aðra persónu , eins og Heinesen sem ég er hrifin af .
Eftir það spurðist út að Jenna og Hreiðar væru skilin að skiptum .
Fólk misskildi það auðvitað , margir hringdu og spurðu hvort við værum skilin , það var heilmikið vesen hjá ættfólkinu .
" – Það er áberandi við lestur bókanna hversu samgangurinn er mikill á milli allra kynslóða .
" Ég hef aldrei fundið neitt kynslóðabil ! Samt hef ég verið með langömmubörnum mínum og langömmu minni , þannig get ég talið sjö ættliði fram og aftur .
Þegar ég var fimm ára sagði ég öllum sögur úti í fjósi , stærri og minni .
Ég var öðruvísi en önnur börn , oft var sagt að ég væri skrítin .
Amma mín og nafna , sem ræktaði mig vel , sagði að minnstu örverur jarðarinnar væru ánamaðkarnir , hún vissi ekki betur ; Guð hefði sett þá ofan í moldina til að liðka fyrir sólinni , þannig að geislarnir næðu niður í jörðina .
Svo gerðist það um vorið þegar ég var fimm ára , að á fallegri stéttinni , þar sem grasið gægðist upp á milli steina , skriðu ánamaðkar og fylgdu eftir grasinu .
Ég var svo hamingjusöm að sjá þetta .
En svo kom sorgin , ég gleymi því ekki meðan ég lifi , þegar ég vaknaði morguninn eftir , frostskæni yfir öllu og allir ánamaðkarnir hvítir og dánir .
Ég rauk hágrátandi til ömmu og sagði að enginn Guð væri til , hann hefði drepið það sem væri minnst og hjálpaði manni mest .
Ég grét og grét og sé enn myndir af þessu í huganum .
Amma kenndi mér að þetta væru minnstu örverurnar og ég held að hún hafi ræktað þetta með mér .
Að minnsta kosti hefur það verið í mér , frá því ég fór sjálf að heiman og átti ekki neitt , að sinna þeim sem voru hallari í lífsbaráttunni .
Þú sérð til dæmis heimili mitt – sérðu hvað ég á lítið ! " Hún lítur ánægð í kringum sig .
" Ég óska þess að hafa lítið , ég þarf ekki á neinu að halda sjálf .
" – Þið hafið verið nánar ! " Það hjálpaði mér mikið að vera alin upp við hliðina á ömmu , sérstaklega þegar hún benti mér á mikilvægi þess að vera maður : " Augnablikið kemur aldrei aftur , leitaðu að því besta sem þú finnur í fari annarra , en lærðu af hinu .
Ef gert er á þinn hlut , notaðu það til að hugsa : Býr þetta í mér ? Er ég svona ? Og bættu við : Þakka þér fyrir að hjálpa mér að gera mig að betri manneskju .
" Ég tek þetta geysialvarlega enn í dag .
Ég verð aldrei ósátt við neinn , þó að oft taki samskiptin dýfur .
Það skapar sátt hjá okkur að hugsa svona .
" Hún dregur línu í loftið .
" Ég hef búið til strik , skoðanirnar fara undir strik , en fyrir ofan það er maðurinn vandaður , við búum öll yfir þeim kjarna að vera góðar manneskjur og leitumst við að láta gott af okkur leiða , þó að við séum ekki alltaf samstiga .
" – Hvað stendur upp úr þegar þú lítur yfir farinn veg ? " Ég veit það ekki , " svarar Jenna mildilega .
" En það er ofarlega í huga mér , að við höfum aldrei gert meira fyrir börnin en núna .
Þá hugsa ég , Pétur , höfðum við ekki þörf fyrir þetta hrun ? Höfðum við ekki þörf fyrir það ? " Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 