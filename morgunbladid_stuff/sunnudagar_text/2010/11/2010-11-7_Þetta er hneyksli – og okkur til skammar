Biðraðir fyrir utan starfsstöðvar hjálparsamtaka þar sem fólk bíður eftir að komast að til að fá matargjafir eru ljótur blettur á samfélagi okkar .
Og það er eins og enginn þeirra , sem ætla mætti að beri ábyrgð á því að koma þessum þætti samhjálpar í eðlilegri farveg , láti sig þessar biðraðir nokkru varða .
Með þessum biðröðum er verið að niðurlægja fólk fyrir allra augum .
Getum við verið þekkt fyrir það ? Í æsku minni átti ég heima í húsi sem stóð alveg við Camp Knox , einn stærsta herkampinn í Reykjavík .
Þegar bandaríski herinn fór af landi brott eftir stríð og Íslendingar fluttu inn í herskálana kom ekki til greina að við hin lékjum okkur við börn sem bjuggu í kampinum .
Við vorum fljót að átta okkur á þessu .
Mér kæmi ekki á óvart að börn þeirra , sem standa í biðröðum eftir matargjöfum , verði fyrir barðinu á því með einum eða öðrum hætti og kannski lengur en margur heldur .
Það hefur alltaf verið til fátækt á Íslandi .
Á seinni hluta 20. aldarinnar var hún sjaldnast sýnileg .
Þó gerðist það alltaf þegar verulega syrti í álinn .
Það átti við um erfiðleikaárin 1967-1969 og það átti jafnvel við um samdráttarskeiðið í upphafi tíunda áratugarins .
Nú er fátæktin aftur sýnileg , aðallega í biðröðunum en líka með öðrum hætti .
Kannski er vandamálið það að sú kynslóð , sem nú hefur tekið við stjórn mála á landsvísu og í sveitarfélögum , skilji ekki hvað fátækt er .
Ef svo er má finna einfalda lausn á að bæta úr þeim þekkingarskorti .
Á 20. öldinni var uppi merkur verkamaður sem vann við að grafa skurði og við aðra erfiðisvinnu .
Hann hét Tryggvi Emilsson .
Hann skrifaði æviminningar sínar .
Fyrsta bindi þeirra heitir Fátækt fólk .
Annað bindið heitir Baráttan um brauðið .
Minningar Tryggva komu út í þremur bindum .
Þeir sem eiga erfitt með að skilja og skynja hvað fátækt er ættu að taka sér fyrir hendur að lesa bækur þessa alþýðumanns .
Þá komast þeir fljótt í jarðsamband .
Þrátt fyrir allt það flókna tryggingakerfi , sem við höfum byggt upp á síðustu 70 árum eða svo , er það veruleiki að grunnkostnaður við að vera til á Íslandi hefur hækkað svo gífurlega á tveimur árum samhliða því að fólk hefur misst vinnu , laun hafa lækkað , tekjur hafa lækkað , að alltof stór hópur fólks á ekki fyrir mat .
Ef það lætur matinn ganga fyrir á það ekki fyrir húsaleigu eða rafmagni og hita eða kostnaði við skólagöngu barna sinna .
Og þá kemur að því að fólk er borið út eða lokað fyrir hitann og rafmagnið .
Til allrar hamingju er þetta ekki veruleikinn sem blasir við miklum meirihluta Íslendinga .
En þetta er það daglega líf sem of stór minnihluti er að kljást við dag hvern .
Það er aðdáunarvert hvað fólk tekur þessu þó með mikilli stillingu og æðruleysi .
Ég efast ekki um að það sé hægt að finna ótal skýringar á því að ekki sé búið að þurrka þessar biðraðir út .
Ég efast ekki um að það sé hægt að færa fram fjölda röksemda fyrir því hvað það sé erfitt að breyta þessu kerfi .
En það breytir ekki niðurstöðunni : Þetta er hneyksli .
Þjóðarhneyksli .
Okkur sem samfélagi til skammar .
Því verður ekki trúað að hin hámenntaða kynslóð nútíma Íslendinga geti ekki fundið leið til að tryggja fólki mat án þess að láta það standa í niðurlægjandi biðröðum .
Hvar er nú þekkingarþjóðfélagið ? Hvar eru nú allir sérfræðingarnir í stjórnun ? Hvar eru nú allir sérfræðingarnir í skipulagningu ? Hvar eru nú töfrar tölvukerfisins ? Dugar þessi mikla menntun ekki til þegar finna þarf aðra leið til þess að tryggja fólki mat en þá sem var ein þekkt fyrir 100 árum , að fólkið stæði í biðröðum eftir að fá súpu ? Eða er úrlausn svona vandamála ekki kennd í Harvard og Cambridge ? Þetta er ekki " risavaxið " vandamál eins og borgarstjórinn í Reykjavík sagði í sjónvarpsviðtali sl. þriðjudagskvöld .
Þetta er spurning um pólitískan vilja .
Borgarstjórn Reykjavíkur þarf að ákveða að þurrka út þennan smánarblett á höfuðborginni .
Hún þarf að sýna að hún hafi einhvern áhuga á því sem ekki hefur beinlínis blasað við .
Eru ekki fulltrúar flokka í borgarstjórn sem voru stofnaðir af fólki sem var að berjast gegn fátækt ? Og meðal annarra orða : hvar eru verkalýðsfélögin í Reykjavík ? Vilja þau ekki kannast við uppruna sinn ? Þótt þetta sé sagt snýst þetta mál ekki um flokka .
Ég efast ekki um að allir vilji leysa þennan vanda en einhver þarf að taka forystu um það .
Og sú forysta hlýtur að koma frá þeim sem til þess voru kjörnir .
Það er mikið talað um forgangsröðun nú um stundir .
Þar er ekkert sem getur haft meiri forgang í okkar samfélagi en að tryggja að allir þegnar þjóðfélagsins hafi mat að borða .
Og fátt er mikilvægara en að tryggja að börn þeirra , sem eiga um sárt að binda , sitji ekki uppi eftir bankahrunið mikla með djúp sár alla ævi sem aldrei gróa .
Þau gróa aldrei .
Tveimur áratugum seinna hlustaði ég á ungan og efnilegan stjórnmálamann á fundi í Sjálfstæðishúsinu gamla við Austurvöll lýsa lífinu í braggahverfi .
Og skammaðist mín fyrir þær tilfinningar sem bærðust með mér tíu ára gömlum í garð " braggabarna " .
Við eigum flest minningar um afa og ömmur sem ólust upp í mikilli fátækt til sjávar og sveita og töluðu aldrei um það .
Tryggvi Emilsson verkamaður hefur tryggt með meistaraverki sínu að hlutskipti þess fólks gleymist aldrei .
Við skulum taka höndum saman um að útrýma fátækt á Íslandi – láta biðraðirnar hverfa og finna leiðir til þess að tryggja fólki mat með sómasamlegum hætti .
