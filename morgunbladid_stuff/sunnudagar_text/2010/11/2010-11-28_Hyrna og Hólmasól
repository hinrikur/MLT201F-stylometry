Þórunnarstræti er ég tengdur mjög sterkum böndum .
Hér ofar í götunni bjó ég fyrstu fjögur ár ævinnar uns ég fluttist í Norðurbyggð , skammt hjá , þar sem ég bjó þar til ég flutti til Dalvíkur .
Þar var ég í fimmtán ár .
Þegar leiðin lá svo aftur inn á Akureyri kom í raun enginn annar staður til búsetu til greina hér en Þórunnarstrætið og Brekkan .
Hér er best að vera , þetta er miðsvæðis og hverfið notalegt og gott , " segir Stefán Friðrik Stefánsson bloggari og skrifstofumaður á Akureyri .
Ekki er af Akureyringum skafið að sögulegu minni eru höfð á hraðbergi eins og götunöfnin til dæmis eru glöggt dæmi um .
Á svonefndum Hamarskotsklöppum er líkneski af landnámskonunni Þórunni hyrnu , en þau Helgi magri karl hennar voru fyrstu landnemarnir í Eyjafjarðarbyggðum og sátu að Hrafnagili .
Nöfnum þessara frumbyggja er haldið á lofti í höfuðstað Norðurlands og götur eru nefndar eftir þeim báðum .
Helgamagrastræti er gróin íbúðagata neðarlega á Brekkunni en litlu ofar er Þórunnarstærti ; löng stofngata sem liggur milli Hörgárbrautar og suður að kirkjugarði .
Lögreglustöðin á Akureyri er meðal neðstu húsa við götuna en talsvert ofar er tjaldsvæði bæjarins .
Að stofni til er þetta íbúðargata - en mörg fjölbýlishús standa við götuna ; til að mynda lítil kassalaga hús með fjórum til fimm íbúðum , háreistar blokkir og allt þar á milli .
Og þá er ónefndur leikskólinn Hólmasól sem nefndur er eftir dóttur landnámshjónanna , Þorbjörgu Hólmasól .
" Leikskólinn þar sem gamli gæsluvöllurinn sem ég var á í æsku var .
Með traustum rökum má auðvitað segja að Þórunnarstrætið sé ein af lykilgötum bæjarins .
Umferðarþunginn og hávaðinn hér er fyrir vikið talsverður sem ýmsum kann að þykja óþægilegt .
Við sem hér búum erum þó ótrúlega fljót að venjast þessu , ég er allavega ónæmur fyrir þessu í dag .
Við búum líka svo vel að þegar snjóar mikið , rétt eins og fyrr í þessum mánuði , er gatan rudd afar fljótt .
Hún er í forgangi í mokstri , enda sjúkrahúsið hér ofar í götunni og auk þess sem lögreglustöðin er hér og það fólk sem þar stendur vaktina þarf að geta komist af stað í grænum hvelli bregði eitthvað út af .
Reyndar sinnir lögreglan hér ýmsum fleiri verkefnum eins og veðurathugunum í bænum á þriggja stunda fresti allan sólarhringinn eins og lesið er í útvarpi .
Þjóðin veit því alltaf hvernig vindarnir blása hér við götuna , " segir Stefán sem býr í fimm íbúða fjölbýlishús sem byggt var árið 1970 .
Á svipuðum tíma var lögreglustöðin byggð og þá var gatan lögð niður eftir síðasta spottann þar sem miklar klappir voru áður .
" Þetta er gróið og gott hverfi , veðursældin jafnan mikil og notalegt hér að vera .
Hér er auðvitað stutt í miðbæinn , hvort sem er sá gamli góði við Ráðhústorg og Hafnarstræti eða nýi , enda vilja margir meina að verslunarmiðstöðin Glerártorg sé nýja miðjan í bænum .
Þar er gróskan í verslun á Akureyri og fólk hittist gjarnan þar og ræðir saman .
Mesti sjarminn við jólaverslunina á Þorláksmessu er á torginu okkar nýja og mikið um að vera þar á meðan hefur róast yfir í miðbænum í verslun en fólk tyllir sér jafnan niður á besta kaffihúsi landsins , Bláu könnunni , þar sem Siggi heitinn Gumm var með leikfangaverslun forðum , " segir Stefán .
Uppáhaldsstaðir 1 .
Gönguleiðir hér um hverfið eru fjölmargar og skemmtilegar .
Af Hamarskotsklöppum er skemmtilegt útsýni yfir eyrina og út fjörðinn þar sem Kaldbakur við mynni fjarðarins austanvert setur sterkan svip á allt , eins og Davíð Stefánsson gerði að yrkisefni svo eftirminnilega .
Þá er einnig gaman að ganga hér upp á Brekkuna um Hamarskotstún sem liggur að Þingvallastræti ; fáfarinn skrúðgarð sem er vin í bænum .
2 .
Héðan úr Þórunnarstræti er ekki ýkja löng leið niður í bæ hvort sem farið er um Brekkugötuna eða Munkaþverárstrætið .
Miðbærinn á Akureyri er einn af fáum stöðum á landinu þar sem hægt er að " fara rúntinn " eins og sagt og það skapar svolítinn sjarma .
Hins vegar má þetta hjarta bæjarins muna sinn fífil fegurri frá því sem var .
Eitt sinn var Ráðhústorgið grasi gróið með fallegum sumarblómum en er nú hellulagt og steingrátt sem voru slæm skipti .
sbs@mbl.is 