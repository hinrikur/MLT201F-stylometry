Meira er sagt frá átökunum í Afganistan og Írak en skálmöldinni í norðanverðu Mexíkó þótt mannfallið sé mun meira í síðasttalda landinu .
Talið er að nærri 30 þúsund manns hafa fallið síðustu fjögur árin , þar af liðlega þúsund börn og unglingar .
Þarna berjast hópar fíkniefnasala innbyrðis og við lögreglu og hermenn og mikið er í húfi .
Yfir 70% af öllum fíkniefnum sem berast að utan til Bandaríkjanna er smyglað frá Mexíkó , giskað er á að veltan á hverju ári sé á milli 13 og 43 milljarðar dollara og hagnaðurinn geysimikill .
Nákvæmari tölur um veltuna eru eðlilega ekki á boðstólum .
Heimildarmenn segja að í reynd ráði fíkniefnasalar lögum og lofum í sumum borgum Mexíkó , hefðbundin og löglega kjörin stjórnvöld séu nánast utangarðs .
Einna mest hefur því gengið á í borgum eins og Ciudad Juarez við landamærin í norðri , hún er eins konar tvíburaborg El Paso í Texas .
Saklausir borgarar lenda hvað eftir annað í eldlínunni og eru orðnir langþreyttir á ástandinu , þúsundir manna hafa hreinlega flúið heimili sín .
Glæpagengin fá oft unglinga til að gerast leigumorðingjar .
Öðru hverju eru gerðar tilviljanakenndar skotárásir á fólk á almannafæri , hálshöggvin lík finnast á fjölförnum stöðum , stundum hengd upp á brúm .
Markmiðið er að ógna , kæfa allt viðnám í fæðingu .
Smygla fíkniefnum og fólki Smygl á fólki er tekjulind sem getur líka gefið mikið í aðra hönd .
Fjöldi Mexíkóa freistar gæfunnar og reynir að komast til Bandaríkjanna , ár hvert tekst einnig hundruðum fátækra íbúa frá öðrum löndum Rómönsku Ameríku að komast alla leið að landamærunum .
Þeir kaupa sér síðan aðstoð Mexíkóa sem lofa að smygla þeim yfir fyrir greiðslu .
En fjöldagrafir benda til þess að sumir þeirra fari með fólkið út í óbyggðir og myrði það en hirði féð .
Eru glæpagengin að sigra , er Mexíkó að hrynja ? Ekki segja ráðamenn landsins það og varast ber að ýkja vandann þótt slæmur sé .
Tölur sýna að ástandið er slæmt í níu af alls 31 sambandsríki Mexíkó .
En morðtíðni í landinu í heild er mun lægri en í mörgum öðrum .
Hún er nú um 14 af hverjum 100 þúsundum , í Brasilíu er hún t.d. 22 .
Og tíðnin í Mexíkóborg er mun lægri en í höfuðborg Bandaríkjanna , Washington .
Hvort tölur af þessu tagi eru mikil huggun fyrir íbúa Ciudad Juarez er önnur saga .
