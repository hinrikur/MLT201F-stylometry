Sl. þriðjudag birtist frétt hér í Morgunblaðinu þess efnis að Öryrkjabandalag Íslands hefði látið vinna skýrslu um hagi og lífskjör öryrkja .
Skýrsluhöfundur er Guðrún Hannesdóttir .
Guðmundur Magnússon , formaður Öryrkjabandalagsins , sagði í samtali við Morgunblaðið að skýrslan yrði mikilvægt tæki við stefnumótun í framtíðinni .
Í skýrslunni kemur fram að öryrkjar finni fyrir fordómum í sinn garð og þeir hafi minni menntun en almennt gerist .
Hvaða þegnar þjóðfélagsins eru það sem við köllum öryrkja ? Það er fólk sem á við margvísleg veikindi að stríða og vegna þeirra nýtur það ákveðinna réttinda í samfélaginu .
Hvers vegna höfum við kosið að gefa þessum þjóðfélagshópi samheitið öryrkjar ? Sá sem býr við fötlun vegna geðrænna sjúkdóma nýtur ákveðinna réttinda , sem er sjálfsagt .
Sá sem býr við fötlun vegna stoðkerfisvandamála nýtur ákveðinna réttinda .
Sá sem hefur lamast nýtur ákveðinna réttinda .
Af hverju höfum við ákveðið að safna fólki sem á við margvísleg veikindavandamál að stríða saman í einn hóp og ákveðið að það skuli kallast " öryrkjar " ? Við vitum að fordómar fylgja þessari orðanotkun .
Við vitum að þessu orði fylgir ákveðinn stimpill .
Við vitum að jafnvel þeir einstaklingar sem hafa verið úrskurðaðir " öryrkjar " upplifa þann úrskurð sem ákveðna flokkun í samfélaginu .
Og ekki batnar það þegar umræður hefjast um hvers vegna svo og svo margir fylli hóp " öryrkja " á Íslandi og hvernig hægt sé að fækka þeim .
Þegar hvítir menn stjórnuðu Suður-Afríku fylgdu þeir svokallaðri aðskilnaðarstefnu sem byggðist á aðskilnaði fólks eftir litarhætti .
Aðskilnaðarstefnu eftir litarhætti var líka fylgt í Bandaríkjunum fram yfir 1960 .
Það var morðið á John F. Kennedy sem átti mestan þátt í að Lyndon B. Johnson kom í gegnum Bandaríkjaþing gjörbreyttri stefnu .
Þjóðir heims fordæmdu aðskilnaðarstefnu hvítra manna í Suður-Afríku .
Að skipta Íslendingum upp í hópa og segja að sumir þeirra séu " öryrkjar " er eins konar aðskilnaðarstefna .
Það er verið að gera upp á milli fólks , flokka það á grundvelli sjúkdóma og gefa í skyn að þeir sem teljist öryrkjar séu einskis nýtir þjóðfélagsþegnar og byrði á samfélaginu .
Við eigum að leggja þessa aðskilnaðarstefnu niður , hætta þessari flokkun og þurrka þetta orð út .
Við höfum byggt upp velferðarkerfi sem byggist m.a. á því að tilteknir þjóðfélagshópar njóti ákveðinna réttinda umfram aðra .
Það er hægt að deila um ýmsa þætti þess .
Sumir eru t.d. þeirrar skoðunar að allir þeir sem komnir eru á ákveðinn aldur eigi að fá sama grunnlífeyri úr tryggingakerfinu .
Ég er ósammála því sjónarmiði .
Mér finnst eðlilegt að þeir sem geta séð um sig sjálfir geri það en lífeyrir sé þá þeim mun hærri fyrir þá sem á því þurfa að halda .
En grundvallaratriðið , sem langflestir Íslendingar eru sammála um , er að þeir sem á þurfa að halda vegna sjúkleika eða af öðrum ástæðum eigi að njóta tiltekinna réttinda .
Það er hægt að tryggja einstaklingum þessi réttindi án þess að skipa þeim í einhvern afmarkaðan þjóðfélagshóp sem hefur verið gefið samheiti sem kallar á fordóma .
Og þetta snýst ekki bara um fordóma annarra í garð þessara þjóðfélagshópa heldur líka um fordóma þeirra gagnvart sjálfum sér .
Eitt sinn kom til mín blaðamaður sem hafði reynst frábærlega í starfi og bjó yfir yfirburðaþekkingu á ákveðnu sviði , þekkingu sem var Morgunblaðinu mjög til framdráttar .
Þessi blaðamaður kvaðst vilja láta mig vita af því að hann væri öryrki .
" Af hverju viltu láta mig vita af því , " spurði ég .
" Mér finnst bara eðlilegt að þú vitir það , " var svarið .
Úrskurður um örorku skipti engu máli um hæfni þessa blaðamanns .
Hann var jafnmikilvægur starfsmaður eftir sem áður .
Í annað skipti kom til mín blaðamaður sem hafði þurft að leggjast inn á geðdeild og vildi segja mér frá því .
" Ég vissi ekki að þú hefðir átt við slíkan vanda að stríða , " svaraði ég .
" Nei , " sagði blaðamaðurinn , " ég vildi ekki segja ykkur frá því .
Hélt ég yrði rekinn .
" Mér brá mjög .
Var það virkilega svo að við værum ekki komin lengra á þessari braut ? Voru fordómar gagnvart geðsjúkum og fordómar gagnvart eigin sjúkdómi enn svona miklir ? Það er kominn tími til að bylta þessu kerfi og þeirri hugsun sem á bak við það liggur .
Hverfa frá þeirri grundvallarstefnu að flokka fólk eftir því hvort það á við alvarlega sjúkdóma að stríða eða ekki .
Þeir sem nú teljast " öryrkjar " og samtök þeirra eru í stöðugri vörn í þjóðfélagsumræðum .
Þeir þurfa alltaf að vera að verja sjálfa sig og réttlæta stöðu sína .
Viljum við búa í samfélagi þar sem veikur einstaklingur þarf að réttlæta stöðu sína ? Sá sem er fullfrískur í dag getur verið kominn í hjólastól á morgun .
Það er því miður veruleikinn í lífi okkar .
Þetta samfélag á ekki að vera spurning um okkur og þá .
Grundvöllur þess á ekki að vera sá að einhverjir hópar í samfélaginu hafi tilhneigingu til að líta þá hornauga sem hafa orðið fyrir þeirri þungu raun að verða alvarlega veikir .
Við skulum hverfa frá þessari aðskilnaðarstefnu og orðanotkun .
Það er mikið talað um jafnrétti .
Það orð snýst ekki bara um jafnrétti kynja .
Það snýst líka um jafnrétti milli hinna frísku og þeirra sem eru sjúkir .
Við mundum búa í betra samfélagi á eftir .
