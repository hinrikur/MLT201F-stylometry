Hlýnun jarðar er mörgum áhyggjuefni , þó svo að ekki séu allir sammála um orsakir þessara breytinga á veðurfari .
Meginástæðan fyrir hlýnun jarðar er þó losun gróðurhúsalofttegunda út í andrúmsloftið .
Breytingar á veðurfari hafa gríðarleg áhrif á allt líf á jörðinni .
Nú er talið að um 80.000 plöntutegundir á jörðinni séu í útrýmingarhættu , það er að segja fimmta hver planta á jörðinni .
Sem betur fer reyndust engar íslenskar plöntur vera í útrýmingarhættu vegna loftslagsbreytinga .
Margt bendir til þess að áhrif loftslagsbreytinga verði hvað mest nyrst og syðst á hnettinum .
Uppi eru kenningar um að hlýnun jarðar sé meginástæðan fyrir því að lundavarp í Vestmannaeyjum hefur dregist verulega saman á undanförnum árum .
Í Vestmannaeyjum er stærsta einstaka varpstöð lunda í heiminum .
Lundastofninn hefur verið á hægri niðurleið síðan 1970 en síðastliðin fjögur ár hefur stofninn dregist saman um 25% .
Er þetta talið vera vegna ætisskorts , en sandsíli , sem eru aðalfæða lundans , hefa átt erfitt við Eyjar undanfarin ár .
Ýmsar ástæður eru fyrir minnkandi gengd sandsílis við Eyjar .
Golfstraumurinn er að verða heitari og saltari , Grænlandsjökull bráðnar hraðar en áður og þessi blöndun í sjónum hefur áhrif á lífríkið .
Þá hefur það vakið athygli fuglafræðinga að á síðustu áratugum hefur fækkað verulega í nokkrum öðrum íslenskum sjófuglastofnum .
Önnur vinsæl veiðibráð á einnig í vök að verjast og það er sjóbleikjan .
Síðustu sumur hefur stöðugt dregið úr sjóbleikjuveiðinni hér við land .
Sjóbleikjan er norrænn fiskur , sem finnst alls staðar umhverfis norðurpólinn .
Sjórinn er að hlýna og þá færir bleikjan sig norður á bóginn , í kaldari sjó .
Þá er það athyglisvert að bleikjunni er einnig að fækka í stöðuvötnum , til dæmis Svínadalsvötnum en í þeim var jafnan mikið af bleikju .
Það er þó mikilvægt að hafa það hugfast að náttúran breytist stöðugt .
Fjölmargar tegundir lífvera hafa numið land á Íslandi á undanförnum árum .
Það sem er áhyggjuefni eru verk okkar mannanna .
Helstu orsakir rýrnunar náttúrunnar eru eyðilegging upprunalegra búsvæða , breytingar í landbúnaði og landnýtingu , mengun , rányrkja , loftslagsbreytingar og ágengar framandi tegundir .
Dæmi um framandi tegund hér á landi er minkurinn sem valdið hefur miklum búsifjum og usla í fuglalífi landsins .
Kanína hefur valdið gríðarlegu tjóni víða um heim , nú er farið að bera á talsverðum skemmdum hér á landi vegna kanína sem fólk hefur viljað losa sig við og sleppt þeim lausum .
Þessar kanínur fjölga sér ört og eru orðnar plága til dæmis hér í Reykjavík og í Vestmannaeyjum .
Veturnir eru að styttast og það hefur áhrif á gróðurfar og vöxt og viðgang villtra dýra .
Heiðlóur á Bretlandseyjum verpa nú níu dögum fyrr að meðaltali en þær gerðu fyrir þrjátíu árum .
Hinn skemmtilegi fugl jaðrakan kemur nú til Íslands nokkru fyrr en hann gerði áður , hann verpir þó ávallt á sama tíma og hann hefur gert í langan tíma eða í lok maí .
Nú fer rjúpnaveiðitímanum senn að ljúka , talsvert hefur verið af rjúpu á Austur- , Norður- og Vesturlandi en mjög lítið á Suðurlandi .
Á nokkrum svæðum á Suðurlandi stendur stofninn í stað og sums staðar hefur rjúpunni hreinlega fækkað .
Það er harla óvenjulegt , eiginlega einsdæmi , að uppsveiflan í rjúpnastofninum skuli ekki vera eins alls staðar á landinu .
Líklegasta skýringin á þessu misvægi er sennilega breytingar á veðurfari sem virðast vera róttækari hér á Suðurlandinu en annars staðar á landinu .
Breytt veðurfar á Suðurlandi virðist hins vegar henta gæsinni betur en rjúpunni .
Grágæsin er farin að yfirgefa landið mun seinna en hún gerði fyrir tíu til fimmtán árum .
Nú er verið að veiða gæs í nóvember og í fyrra var nokkuð veitt af gæs í desember .
Þrátt fyrir allt hafa breytingar á veðurfari ýmis jákvæð áhrif á náttúru Íslands .
Hitt er svo annað mál að hlýnun jarðar er alvarlegt vandamál fyrir margar þjóðir og raunar heimsbyggðina alla , þegar til lengri tíma er litið .
Við erum öll sammála um að náttúra Íslands yrði mun fátæklegri ef jöklarnir hyrfu .
Jákvæð áhrif heimskreppunnar eru hins vegar þau að dregið hefur úr losun gróðurhúsalofttegunda hér í Evrópu og víða annars staðar í heiminum .
Það eru góðar fréttir fyrir fugla og fiska .
