Að ósekju mættu fleiri listamenn taka sér bólfestu hér á Flúðum .
Það munar um rithöfunda enda setja þeir oft sterkan svip á samfélag sitt .
Og það vantar ekki heldur yrkisefnin .
Hér gerist margt skemmtilegt sem skrifa mætti um , " segir Jón Hermannsson á Högnastöðum á Flúðum í Hrumannahreppi .
" Nú eru sveitasögur komnar í tísku og viðurkenndar sem bókmenntir .
Guðrún frá Lundi þykir í dag fínn rithöfundur .
Hitt er annað mál að tími stórbokka eins og Jóns á Nautaflötum , sem hún gerði ódauðlegan í Dalalífi , er liðinn .
Hvort heldur er í raunveruleika eða skáldsögu koma aldrei aftur menn sem barna vinnukonur eða drekka brennivín með fógetum og faktorum .
Þeirra tími er um garð genginn .
" Íbúar á Flúðum í dag eru nærri 400 talsins .
Þorpið stendur á bökkum Litlu-Laxár og er beggja vegna árinnar .
Stærri hluti byggðarinnar er byggður í Högnastaðalandi en Hraunamannahreppur keypti hálfa jörðina fyrir tæpum fimmtíu árum enda var þá orðið nokkuð sýnt að þéttbýli væri að myndast í sveitinni eins og gekk eftir .
Á þessum slóðum eru til dæmis gróðrarstöðvar og iðnaðarstarfsemi auk íbúðahverfis .
Austan ár eru verslun , félagsheimili , skóli , glæsihótel og margvísleg starfsemi önnur .
" Það er veðursælt á Flúðum .
Hér er meginlandsloftslag ; fáum ekki dembur úr lægðunum sem fara með suðurströndinni og þá er skýlt af ásunum hér ef blæs af norðan ofan af hálendinu og fyrir vikið fer hitastig hér á sumrin oft í býsna ljúfar tölur , " segir Jón sem er frá Langholtskoti í Hrunamannahreppi og flutti aftur í sveitina með fjölskyldu sinni eftir nokkurra ára búsetu í Reykjavík , árið 1975 .
Árið 1928 tóku Hrunamenn ákvörðun um að byggja skóla og völdu honum stað við Hellisholtalæk .
Stofnun skólans markaði upphaf þéttbýlismyndunar .
" Skólanum fylgdi allstór landspilda svo skólastjórinn gæti verið með búskap .
Það þótti til of mikils mælst að maður framfleytti sér og sínum af kennslu einvörðungu en á þessum tíma var skólahald aðeins hálft árið .
Hann fékk því landnytjar undir nokkrar kýr , " segir Jón .
Þegar kom fram á stríðsárin hófst ný landnámsöld á Flúðum eins og þá var farið að nefna staðinn .
Fólk úr sveitinni þá fór að byggja og hafði framfæri sitt af daglaunavinnu .
Um og eftir 1960 var svo farið að stunda garðyrkjubúskap á Flúðum enda til þess kjöraðstæður ; frjó mold , jarðhiti og veðursæld .
Garðyrkjubýlunum fjölgaði í fyllingu tímans og er nú svo komið að mest af því grænmeti sem landsmenn neyta kemur af þessum slóðum .
Er þá ónefnd ferðaþjónustan sem er gildur þáttur í atvinnulífi sveitarinnar og mun væntanlega vaxa .
" Héðan er mátuleg fjarlægð frá Reykjavík og svo höfum við forskotið , " segir Jón sem telur Hrunamenn heppna að því leyti að aldrei hafi í sveitinni myndast rígur milli þéttbýlis og sveitar .
Ástæða þess sé m.a. sú að stór hluti þess fólk sem búi á Flúðum í dag eigi rætur sínar í sveitinni og sé því á heimavelli beggja vegna hryggjar .
" Samheldni í sveitinni er mikil gæfa og hefur fleytt okkur langt .
Því sé ég fyrir mér að byggðin hér komi áfram til með að vaxa á næstu árum og þar horfi ég sérstaklega til ferðaþjónustunnar .
Sem og landbúnaðarins sem þó býr við óvissu vegna ákvarðana sem kunna að verða teknar í Evrópumálum .
" sbs@mbl.is Uppáhaldsstaðir Það er þægileg ganga héðan heiman frá mér hér upp í brekkurnar þar sem heita Högnastaðaásar .
Af þeim er víðsýnt – til dæmis yfir Biskupstungur , Laugardalinn , Grímsnesið og svo langt inn til fjalla .
Sitthvað er þó til þess að trufla augað .
Nú leggja garðyrkjubændur akríldúka yfir kálakra sína og aðrir setja rúllubaggana í plast sem eru um lengri eða skemmri tíma úti á túnum .
Það er svo sem engin prýði að þessu , þó að ég kippi mér ekki upp við þetta heldur .
Hraðbúðin Strax , sem mér er tamast að kalla Grund eða Geirabúð , eftir Sigurgeiri Sigmundssyni sem þar stóð vaktina svo lengi , er miðdepillinn í þorpinu .
Í kaffikróknum þar hittast menn á góðum stundum til að ræða mál líðandi stundar .
Oft er þarna mannskapur í kringum Ásgeir Gestsson , fyrrum bónda á Kalbak og fjallkóng sveitarinnar .
Skemmtilegur hópur sem gaman er að vera með .
