Hvað ertu að hlusta á um þessar mundir ? Ég var að festa kaup á Go með Jónsa .
Ætla að sökkva mér í plötuna og hita þannig upp fyrir tónleikana hans í Höllinni í desember .
Kópacapana með Blaz Roca fer vel í mig og jafnvel betur en áður eftir geðveika útgáfutónleika á Nasa um daginn ...
Hvaða plata er sú besta sem nokkurn tíma hefur verið gerð að þínu mati ? Fyrir utan plötuna Allt sem þú átt dettur mér helst í hug The Dark Side of the Moon eftir Pink Floyd .
Ég keypti plötuna ( reyndar á formi geisladisks ) 14 ára gamall í Flugstöð Leifs Eiríkssonar á leið minni til Frakklands .
Ég man enn vel eftir því hversu hrifinn ég varð strax við fyrstu hlustun , mögnuð plata .
Hvaða íslensku plötu þykir þér vænst um ? Það myndi vera Douglas Dakota með Botnleðju .
Ég er á þeim aldri að ég rétt missti af Botnleðju upp á sitt besta , var rétt að verða 12 ára þegar þessi plata kom út .
En mér hefur alltaf þótt hún alveg hrikalega góð .
Hvaða tónlistarmaður værir þú mest til í að vera ? Michael Jackson , mesta undur sem popptónlistin hefur séð .
Það kemst enginn nálægt því að vera jafnhæfileikaríkur og hann var .
Verst hvað hann var klikkaður .
Hvað fær að hljóma villt og galið á föstudagskvöldum ? Oftast eru það íslenskir slagarar frá ýmsum tímabilum sögunnar .
Villi Vill , Bó Halldórs , Stuðmenn og jafnvel Þursaflokkurinn , þetta fær allt að hljóma villt og galið hjá okkur vinunum .
Þetta fer í raun allt eftir Benna Vals og í hvaða gír hann er .
