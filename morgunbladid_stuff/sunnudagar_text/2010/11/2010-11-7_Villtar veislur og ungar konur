Ný ævisaga um Karl Gústaf XVI. Svíakonung hefur verið rifin úr hillum bókabúða .
Í bókinni , sem heitir Carl XVI Gustaf – den motvillige monarken , eru sagðar sögur af villtum veislum og samböndum við ungar konur .
Karl Gústaf flýgur í dag , sunnudag , til Kína ásamt sendinefnd úr sænsku viðskiptalífi og hefur beðið fjömiðla um að láta sig í friði .
Hann var hins vegar berskjaldaður á blaðamannafundi , sem hann hélt þegar hann kom af elgsveiðum í Hunneberg í suðurhluta Svíþjóðar á fimmtudag .
Hefð er fyrir þessari veiðiferð og fundi með blaðamönnum að henni lokinni .
Venjulega mæta 15 blaðamenn , en að þessu sinni voru þeir 60 .
" Bara svo að þið skiljið það , þá hef ég ekki náð að lesa bókina , " sagði hann .
" Við fengum hana mjög seint síðdegis í gær .
Allan daginn , eða í það minnsta hálfan daginn var ég að vinna við annað .
Ég hef reyndar ekki tíma til að sitja og lesa bækur um miðjan dag eins og þið gerið kannski .
" Síðar bætti hann við að hann gæti ekki " veitt umsögn um bók , sem ég hef ekki lesið , þið hljótið að skilja það " .
Karl Gústaf kvaðst hins vegar geta getið sér til um efni bókarinnar af fjölda fyrirsagna , sem hann hefði séð .
" Með þessar fyrirsagnir í huga hef ég að sjálfsögðu talað bæði við fjölskylduna og drottninguna .
Og við snúum nú við blaðinu líkt og þið gerið í blöðunum ykkar og horfum fram á við .
Og eftir því sem mér skilst , samkvæmt bókinni , eru þetta hlutir langt , langt aftur í fortíðinni .
Við horfum fram á við .
Þetta verður í lagi .
" Sænska blaðið Aftonbladet taldi greinilega ekki ljóst hvað kóngurinn hefði sagt og kallaði því til sérfræðing , Elaine Bergqvist , til að greina málflutning hans .
Hún greinir ýmsar mótsagnir hjá honum .
Konungurinn segist ekki hafa lesið bókina , en þó heyri það , sem þar komi fram , fortíðinni til og fjölskyldan virðist hafa fyrirgefið honum .
Þess utan veki hann ákveðnar væntingar um að hann muni tjá sig um bókina þegar hann hafi lesið hana , en segi um leið að hann sé að fara til Kína og hafi engan tíma til fyrir þetta mál .
" Kóngurinn virðist vona að málið verði að engu , " segir Bergkvist .
Í bókinni segir að Karl Gústaf hafi ítrekað verið konu sinni , Silvíu , ótrúr .
Í bókinni er nefnd Camilla Henemark , söngvari hljómsveitarinnar Army of Lovers , og sagt að hún hafi verið í tygjum við kónginn um nokkurra ára skeið í lok síðasta áratugar .
" Þetta er liðin tíð , " sagði Henemark í viðtali við blaðið Expressen og vildi ekki tjá sig meira utan það að hún hygðist ekki lesa bókina .
Því er einnig haldið fram að kóngurinn hafi eytt 10 þúsund krónum á nektarklúbbi í Atlanta þegar Ólympíuleikarnir voru haldnir þar 1996 .
Sænska konungshirðin hafði áður vísað þessu á bug með þeim orðum að kóngurinn hafi aldrei komið í þennan tiltekna klúbb .
Í bókinni stígur veitingahúsaeigandi í Stokkhólmi fram og lýsir því að kóngurinn hafi margoft verið gestur sinn ásamt æskuvinum sínum .
Samkvæmt bókinni voru ungar stúlkur einnig með í för og var þeim lofað að draumar þeirra um að verða ljósmyndafyrirsætur eða söngkonur myndu brátt rætast .
Segir að kóngur hafi komið í veitingahúsið á hverjum mánudegi og það hafi þá verið lokað öðrum gestum .
Ekki bætti úr skák að veitingahússeigandinn er dæmdur glæpamaður og mun kóngurinn hafa lagt sig í hættu við að sækja stað hans og aðra næturklúbba .
Því má svo bæta við að á seint á fimmtudag kom fram að sænska hirðin hyggst ekki fara í mál út af bókinni .
Kóngur gegn vilja sínum Karl Gústav XVI. er 63 ára gamall .
Hann varð konungur árið 1973 og var þá 27 ára gamall .
Árið 1976 gekk hann að eiga Silvíu Sommerlath frá Þýskalandi , sem nú er 66 ára gömul .
Þau eiga þrjú börn .
Bókin um Karl Gústaf ber undirtitilinn Den motvillige monarken , eða Kóngur gegn vilja sínum .
Sænskir fjölmiðlar fjalla yfirleitt um kónginn og fjölskyldu hans með jákvæðum hætti , en með bókinni hafa allar stíflur brostið .
Slúðurblöðin hafa velt sér upp úr bókinni og höfundar hennar , Thomas Sjöberg og meðhöfundar hans , Deanne Rauscher og Tove Meyer , ýja að því að þeir hafi ekki birt safaríkustu molana – að sinni .
Þau hafi reynt að sýna kónginn eins og hann birtist sínum nánustu .
Bókin rokselst Fyrsta upplag bókarinnar um Karl Gústav Svíakonung var 20 þúsund eintök og seldist upp á fyrsta degi .
Ákveðið hefur verið að prenta 30 þúsund til viðbótar .
Í sænska blaðinu Expressen segir að Thomas Sjöberg , höfundur bókarinnar , hafi fengið 250 þúsund sænskar krónur ( rúmar fjórar milljónir íslenskar krónur ) greiddar fyrirfram .
Samkvæmt samningi fær hann einnig 30% af 120 sænskra króna ( um 2.000 íslensra króna ) heildsöluverði bókarinnar .
Sjöberg var því 720 þúsund sænskum krónum ( 12 milljón íslenskum krónum ) ríkari einum degi eftir að bókin kom í búðir .
Þessi mikli áhugi á bókinni er ekki í samræmi við skoðanakönnun , sem stofnunin Sifo gerði á þriðjudag og miðvikudag .
Samkvæmt henni er helmingur Svía þeirrar hyggju að kóngurinn eigi að hafa sitt einkalíf í friði .
Fjórðungur Svía telur hins vegar að það sé í lagi að blaðamenn róti í lífi konungs í leit að hneykslum .
Sænskum konum er meira í nöp við slíka blaðamennsku en körlum .
Aðeins 15% sænskra kvenna litu hana velþóknunaraugum .
Sjaldan er ein báran stök Þegar Viktoría krónprinsessa af Svíþjóð gekk að eiga Daniel Westling í sumar héldu Svíar margra daga veislu og gerðu landið að eins konar sýningarbás hamingjunnar gagnvart umheiminum .
Blettur féll á veisluna þegar í ljós kom að brúðhjónin höfðu farið í brúðkaupsferð sína í flugvél í eigu auðkýfings og síðan dvalið í húsi hans .
Í ágúst lögðu þrír Svíar fram kæru á hendur hjónunum og sökuðu þau um að hafa þegið mútur .
Að þeirra hyggju tengist Viktoría auðkýfingnum vegna þess að hún hefur verið í framlínunni þegar verðlaun hafa verið veitt úr góðgerðasjóði hans .
Fyrir vikið teljist hann hafa mútað þeim þegar hann lagði þeim til flugvél og hús .
Prinsessan sé opinber persóna og megi því ekki taka á móti gjöfum af þessu tagi .
