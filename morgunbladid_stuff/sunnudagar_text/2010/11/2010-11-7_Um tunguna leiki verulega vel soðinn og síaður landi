Ég les hægt .
Raunar svo hægt að það háir mér þegar til þess er litið að ég starfa við bókaútgáfu .
Ég glugga daglega í bók mér til ánægju – helst þó þegar ég er lagstur á koddann á síðkvöldum .
Og sofna oftast frá bókinni svo fljótt að næsta kvöld þarf ég að fletta til baka um nokkrar síður til að finna þráðinn , og því kemur fyrir að ég er stundum staddur framar í bókinni í vikulok en ég var í vikubyrjun .
Bók sem ég las fyrir stuttu hverfur mér ekki úr huga .
Vargatal Sigfúsar Bjartmarssonar er einstakt verk , ekki líkt neinu öðru sem ég hef lesið um dagana og dæmi um sjaldgæfa lestrarnautn .
Ekki nóg með að efni bókarinnar , vargar á Íslandi , sé forvitnilegt heldur hefur hugsun bókarinnar bein áhrif á lesandann , hafi hann yfirleitt nokkurn sans fyrir náttúrunni .
Og tungutakið maður , tungutakið .
Verkfæri rithöfunda er tungumálið .
Sigfús kann ekki einasta að nota verkfærið , hann hikar ekki við að beygja og teygja þetta tól sitt svo það falli að hugsun hans og gerir það af slíkri kúnst að maður les heilu málsgreinarnar aftur og aftur , og þær hljóma best upphátt .
Þá er eins og um tunguna leiki verulega vel soðinn og síaður landi .
Ég skil ekki alveg af hverju ég var ekki búinn að lesa þessa bók fyrr , hún er ekki ný , gefin út af Bjarti 1998 .
En raunar hef ég aldrei lagt áherslu á lestur nýrra bóka umfram aðrar , vitandi að verulega góðar bókmenntir eru alveg jafn góðar eftir fimm ár , fimmtíu eða fimm hundruð ár .
