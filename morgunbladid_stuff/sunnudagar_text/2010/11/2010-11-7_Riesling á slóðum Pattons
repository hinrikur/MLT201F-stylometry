KKonstantin Guntrum er ekki vongóður um uppskeru ársins 2010 í Rheinhessen , að minnsta kosti hvað magnið varðar .
Sumarið hefur verið vætusamt og erfitt fyrir þýska vínbændur , svalur júní og ágústmánuður einhver sá vætusamasti frá því mælingar hófust .
Mikið af berjunum á runnunum á ekrunum eru hreinlega farnar að rotna .
Þetta er engin eðalmygla líkt , Edelfaule á þýsku og Botrytis á latínu , líkt og sú sem vínbændur á þessum slóðum sækjast svo eftir .
Þetta er venjuleg mygla og margir – allt of margir – af berjaklösunum sem við skoðum á rölti um ekrurnar ásamt hópi ferðalanga frá Moggaklúbbnum , eru vart nýtanlegir til víngerðar .
Líkt og margir aðrir vínbændur í Þýskalandi þarf Guntrum því að horfa upp á að stór hluti uppskerunnar fari forgörðum .
Þar með er þó ekki sagt að vínin verði slæm .
Þeir bændur sem flokka þrúgur sínar vel og nýta einungis þær sem standa undir kröfum munu framleiða mjög góð vín .
Það er þó ljóst að það stefnir í einhverja minnstu uppskeru í magni talið um árabil , allt að fjórðungi minni en í meðalári .
Rheinhessen er mikilvægasta víngerðarsvæði Þýskalands .
Vínræktarsvæðið teygir sig yfir svæðið á hæðunum við Rín á milli borganna Mainz og Worms , alls er vín ræktaðar á rúmlega 26 þúsund hektörum .
Þarna er framleitt mikið af drasli , flest Liebfraumilch-vín Þýskalands koma af þessu svæði , en einnig afbragðs vín .
Aðstæður til vínræktar í Rheinhessen eru hvað bestar í kringum þorpin Nierstein og Oppenheim .
Þetta eru lítil þorp , íbúar telja um sjö þúsund manns í hvoru , og er vínrækt megin atvinnugreinin .
Bestu ekrurnar eins og Rote Hang , Oelberg og Sackträger er að finna í hlíðunum er snúa beint í suður .
Úrkoma hefur minnkað verulega og sést það greinilega á Rín en yfirborð hennar er nú rúmum tveimur metrum fyrir neðan það sem það var fyrir 10-20 árum og ekki er lengur sama hættan á flóðum í vínkjöllurum Guntrum-fjölskyldunnar .
Þegar úrkoman minnkar verður vatnið dýrmætara ólíkt því sem áður var .
Bröttustu brekkurnar sem halda illa vatni skiluðu umframvatni frá sér hér áður fyrr þegar úrkoma var meiri en nú er vandinn sá að þær ná ekki að halda nægu vatni í jarðveginum fyrir plönturnar .
Það eru því aðrar ekrur , þar sem hallinn er minni , sem eru farnar að blómstra .
Konstantin Guntrum hefur sett fram forvitnilega hugmynd , nefnilega þá að setja upp manngert uppistöðulón fyrir ofan hlíðarnar .
Lengi vel töldu menn hann skrýtinn , nú eru fleiri farni að hlusta .
Guntrum-fjölskyldum hefur starfað óslitið að vínrækt allt frá miðöldum þótt það hafi ekki verið fyrr en á nítjándu öld sem hún settist endanlega að í bænum Nierstein .
Fyrir nokkrum árum tók Konstantin Guntrum við stjórn fyrirtækisins úr hendi föður síns Louis Guntrum og er ellefta kynslóð Guntrum-fjölskyldunnar þar með komin við stjórnvölinn .
Höfuðstöðvar fyrirtækisins er að finna í fallegu húsi við bakka Rínar sem á sér þó nokkra sögu .
Undir húsinu teygja sig vínkjallarar Guntrum-fjölskyldunnar eina sex hundruð metra , sem þykir kannski ekki mikið í héruðum á borð við Champagne , en er æði stór kjallari í Þýskalandi .
Elsti hluti kjallarans var áður hluti af umfangsmiklu gangnakerfi er lá á miðöldum frá kastalanum í Oppenheim yfir að varðturni í Nierstein .
Þetta var mikið átakasvæði á miðöldum og kom oft fyrir að hersveitir sátu um bæinn Oppenheim .
Það var því mikilvægt fyrir bæjarbúa að hafa göng út úr þorpinu er lágu niður að Rín , t.d. ef menn þurftu að yfirgefa þorpið í flýti .
Þorpin sluppu hins vegar við eyðileggingu í seinni heimsstyrjöldinni .
Það voru bryndeildir Pattons sem hertóku Nierstein og höfðu þar viðvöl í nokkra daga áður en þær héldu yfir Rín í áttina að Frankfurt .
Kom Patton sér upp skrifstofu í húsi Guntrum-fjölskyldunnar á meðan hann dvaldi í Nierstein og þar sem nú standa víngerjunartankar stóðu eitt sinn skriðdrekar í röðum þar sem hlaðið fyrir utan var notað til viðgerða og viðhalds .
Daginn sem við komum var það hins vegar hvorki hvíti , bandaríski né þýski fáninn sem blakti í Nierstein heldur sá íslenski .
Næst .
Empordá , vín fyrir Spánarkonung Louis Guntrum Oppenheimer Sackträger Spätlese 2006 er afbragðs dæmi um góðan , þýskan Riesling .
Þetta er ávaxtamikið vín , sem í bland við ferskan sítrus-ávöxtinn er farið að sýna dýpt og byrjandi þroska með þeim steinefna- og ólíukeim sem einkennir góð Rieslingvín .
Þurrt en með ögn meiri sætu en frönsk vín og mikla þykkt og lengd .
