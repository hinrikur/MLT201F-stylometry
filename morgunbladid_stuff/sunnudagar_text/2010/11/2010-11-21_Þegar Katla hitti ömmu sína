Raggi , sérðu kerlinguna á jöklinum , ég held að hún hafi verið að horfa á þig ! " Ég sé ekki neitt : Ert þú orðinn eitthvað skrítinn , Jón .
Ég sé bara hvítan jökulinn .
Ég held að þú sért að verða verri en ég .
" Hún er á hvolfi .
Fljúgum hinum megin við hana , þá sérðu hana betur , " svaraði Jón .
Ég verð að viðurkenna að ég sá ekki einu sinni blápollinn í jöklinum , var að horfa í aðra átt .
Sigkatlarnir sem höfðu myndast í júlí 1999 voru nú fagurbláir þegar vatnið fyllti þá .
Við félagarnir í flugklúbbnum Þyt , Jón Ólafsson flugstjóri og ég , vorum á flugi yfir Kötlu í Mýrdalsjökli og það var eins og hún gjóaði augunum í áttina til okkar .
Það verður að hafa jafnrétti í þessu eins og öðru .
Í síðustu grein var karl í jökulsprungu og nú kemur kerlingin .
" Það er eins gott að styggja hana ekki of mikið , hún gæti gosið ef hún reiðist , " sagði Jón .
Ég held að henni lítist vel á þig , þú ert svo fallegur neðan frá , Jón , svaraði ég honum , þar sem við flugum yfir höfðinu á henni .
Það rifjast upp á fluginu sumarfrí í júlí 1999 þegar síminn hringdi um miðja nótt og á hinum endanum var kona sem hefði alveg eins getað verið Katla að fara að gjósa .
Agnes Bragadóttir getur hæglega látið blóð frjósa í æðum hvers sem er ef þannig liggur á henni , jafnvel þótt það sé 20 stiga hiti úti .
Það breytir þó ekki því að inn við beinið býr ljúfmenni .
Fyrirgefðu Agnes mín , það er ekki meiningin að eyðileggja orðspor þitt ! " Sæll Raxi , þetta er Agnes hérna .
Var ég nokkuð að vekja þig ? " Nei , hvernig dettur þér það í hug ? Klukkan er hálffimm .
Er ekki annars nótt ? " Ég held að Katla sé að fara að gjósa .
Það er alla vega eitthvað að gerast þar , " hélt Agnes áfram .
" Geturðu flogið yfir og athugað málið ? " Það þarf ekki að suða í manni lengi að fara og sjá eldgos , þannig að ég lét slag standa .
Það voru allir sofandi á heimilinu hvort sem er .
Við Elmar Gíslason , flugmaður hjá Icelandair og blaðamaður á Morgunblaðinu á þessum tíma , skelltum okkur saman í flug yfir Mýrdalsjökul og Kötlu þar sem sigkatlarnir voru að myndast .
Lognið var algert , sólin að koma upp og það var eins og við ættum allt landið .
Fegurðin var ólýsanleg og jökullinn glansaði allur .
Það gat þó brugðið til beggja vona færi hún að hvæsa .
Þá hverfur fegurðin eins og dögg fyrir sólu enda eru Kötlugos einhver hættulegustu eldgos sem sögur fara af á Íslandi .
Við Elmar flugum dágóða stund yfir jöklinum og skoðuðum gígana myndast .
Það þarf að hafa varann á þegar flogið er lengi í hringi yfir hvítum jöklinum .
Maður missir af einhverjum ástæðum hæðar- og fjarlægðartilfinninguna .
Það er ekki slæm byrjun á degi að fljúga í rjómalogni yfir Kötlu .
Mæta svo heim þegar allir eru að fara á fætur og vera spurður : " Hvar varst þú , var eitthvað að gerast ? " Katla gaus síðast árið 1918 og hefur því verið í hvíld í 92 ár .
Eftir að kvikuinnskot hófust í Eyjafjallajökli 1999 hefur Katla nánast verið í gjörgæslu .
Síðast var búist við gosi um 1960 ef tekið er meðaltalshlé á Kötlugosum sem er um 50 ár .
Gjósi Katla verða öflug þeytigos með miklu gjóskufalli sem valda nánast algjöru myrkri .
Þá er mikil hætta á eldingum í og undir gosmekkinum en Katla er eina eldstöðin sem hefur orðið fólki að bana vegna eldinga .
Gífurleg jökulhlaup fylgja í kjölfarið .
Kötlugos hafa staðið frá tveimur vikum upp í fjóra mánuði .
Katla verður vöktuð áfram og vel með henni fylgst .
Kannski væri þjóðráð að láta Agnesi Bragadóttur hafa samband við Kötlu fari hún að rífa kjaft .
Það gæfi okkur örugglega fimmtíu ára hvíld frá gosi í viðbót .
Katla myndi aldrei voga sér að gjósa ef Agnes byrsti sig ! 