Hann er lítill og latur og neitar að yfirgefa notalega hreiðrið hennar mömmu sinnar .
Nýjasta sögupersóna Guðrúnar Helgadóttur er sennilega ekki ein um það að eiga erfitt með að standa á eigin fótum í tilverunni og kannski eiga væntanlegir lesendur bókarinnar um hana eftir að kannast við sjálfa sig í henni , jafnvel þótt þeir séu ekki háir í loftinu .
" Þetta er fimmta smábarnabókin sem ég skrifa , annars eru flestar bækurnar mínar fyrir aðeins eldri krakka , " segir Guðrún en " Lítil saga um latan unga " er 26. bókin eftir hana sem kemur út .
Þótt bókin sé ætluð yngstu lesendunum ættu þeir sem eldri eru að njóta hennar líka , ekki síst foreldrar , ömmur og afar sem gætu fengið það hlutskipti að lesa upp úr henni fyrir litla fólkið .
" Ég hef beinlínis reynt að skrifa bækur sem bæði fullorðnir og börnin geta haft svolítið gaman af , " segir Guðrún .
Aðspurð játar hún því að hún setji sig í nokkuð aðrar stellingar þegar markhópurinn er svona ungur .
" Maður verður náttúrlega að taka tillit til þess að þetta er ætlað yngri börnum svo þetta má ekki verða of langt .
Sannleikurinn er hins vegar sá að það er ekki auðveldara að skrifa svona stuttan texta heldur en lengri .
Það er talsverður vandi að gera það svo vel sé og allt komist til skila .
Svo á maður alltaf heilmikið undir þeim yndislegu listamönnum sem myndskreyta bækurnar því það er ekki síður mikilvægt að börnin fái að horfa á fallegar myndir .
" Heiðurinn að myndunum af Hreiðari , mömmu hans og hreiðrinu þeirra á einmitt Anna Cynthia Leplar en Forlagið gefur bókina út .
" Unginn er bæði eigingjarn og latur enda fer illa fyrir honum , " heldur Guðrún áfram .
" Satt best að segja var þetta saga sem ég upphaflega sagði afkomendunum mínum .
Þeir höfðu óskaplega gaman af henni og fannst hún svo ægilega spennandi og hræðileg á kafla að þeir héldu niðri í sér andanum þegar þeir fengu að heyra .
Svo ég hugsaði með mér að sennilega væri best að setja þetta niður á pappír , hvað ég svo gerði í rólegheitunum í sumar .
" Það er sumsé engin ládeyða í bókinni , eða hvað ? " Nei , hún fjallar um ást , gleði og sorgir eins og allar góðar bækur eiga að gera , " segir rithöfundurinn að lokum .
ben@mbl.is 