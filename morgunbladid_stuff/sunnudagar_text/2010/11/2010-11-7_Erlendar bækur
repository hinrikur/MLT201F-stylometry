Jonathan Maberry – Rot & Ruin * * * - Uppvakningar eru málið vestan hafs og hafa verið um hríð , þá aðallega sem strákabækur á meðan stelpur falla helst fyrir vampírum .
Höfundur Rot & Ruin hefur verið iðinn að skrifa hryllings- og ævintýrabækur og semur einnig myndasögur fyrir Marvel-hasarblöð .
Í Rot & Ruin segir frá ungmennum sem búa í heimi þar sem skæður vírus hefur breytt þorra fólks í uppvakninga .
Þeir sem komust af hafa hópað sig saman á bak við víggirðingar og reyna að lifa nokkurn veginn eðlilegu lífi .
Innan hvers samfélags starfa svo sérstakir uppvakningabanar , ævintýramenn sem fara um á hættusvæðinu og drepa uppvakninga , ýmist til fjár eða af öðrum orsökum .
Tom er slíkur , bardagalistamaður og hugmyndaríkur , en Benny bróðir hans kann ekki að meta hann því Tom virðist lítilsigldur samanborið við aðra grobbna uppvakningabana sem réttast væri að kalla slátrara .
Ekki er þó allt sem sýnist eins og Benny kemst að þegar hann hættir sér út á hættusvæðið með bróður sínum .
Fagmannlega skrifuð spennubók með fínum boðskap .
Byrjun á bókaflokki sem verður eflaust vinsæll .
Justin Cronin – The Passage * * * ½ Þessi doðrantur , 766 síður , er vampírubók , en þó allfrábrugðin flestum öðrum vampírubókum .
Hún hefst þar sem menn halda til frumskóga Bólivíu í leit að vírus sem nota mætti til að búa til ofurhermenn .
Vírusinn er þó magnaðri en svo að menn fái hamið hann og áður en varir hefur hann lagt heimsbyggðina alla í rúst , þorri mannskyns er smitaður og þeir sem fá vírusinn verða blóðþyrst nánast ódrepandi óargadýr .
Líkt og í Rot & Ruin hafa eftirlifendur hrúgast saman í víggirtum þorpum , en þeir eiga erfitt uppdráttar því hinir smituðu eru sólgnir í blóð og erfitt að glíma við þá , mun erfiðara en ef væru þeir " bara " uppvakningar .
Eina von mannkyns virðist felast í ungri stúlku sem fékk vírusinn í árdaga en veiktist ekki .
Eins og fram kemur er The Passage býsna löng bók og mætti gjarnan vera styttri , til að mynda fer mikið púður í að draga upp mynd af aðbúnaði eftirlifenda , en þegar Cronin hrekkur í gang standa lesendur á öndinni yfir hamaganginum og ótrúlega snúin fléttan raknar upp smám saman .
