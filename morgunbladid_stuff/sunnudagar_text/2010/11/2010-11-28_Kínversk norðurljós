Óperusöngkonan Xu Wen , sem hefur verið búsett á Íslandi í rösklega tvo áratugi , var að senda frá sér fyrstu sólóplötuna , Kínversk norðurljós .
Á henni eru fjögur lög eftir Sigvalda Kaldalóns , fjögur kínversk þjóðlög , einnig grísk og loks nokkrar óperíuaríur .
" Ég kenni ekki jafnmikið nú og áður og gat því einbeitt mér að því að gera plötuna .
Mig hefur lengi langað til þess en það er svo tímafrekt að nú hafði ég loks tök á því , " segir Wen í samtali við Morgunblaðið .
Sigurður Rúnar Jónsson , Diddi fiðla , var upptökustjóri við gerð plötunnar og undirleikari á píanó Anna Rún Atladóttir .
Wen fluttist til Íslands árið 1989 , hóf nám í Tónlistarskólanum í Reykjavík og lauk þaðan prófi 1997 .
Hún kenndi um tíma á Stöðvarfirði og síðar hjá Domus Vox í Reykjavík .
Þá stundaði hún framhaldsnám í söng í London .
En listamannsferillinn hófst aldeilis ekki eftir komuna til Íslands .
" Ég lærði kínverskan óperusöng , leiklist , dans og skylmingar við Huangmei-óperuskólann 1984-1986 og var svo fastráðin við Huangmei-óperuna 1986-1988 , " segir hún .
Þar söng hún mörg aðalhlutverk í kínverskum óperum .
" Mér finnst lög Sigvalda Kaldalóns passa rödd minni mjög vel , það er mikil dramatík í lögunum , " segir Wen , spurð hvers vegna þau urðu fyrir valinu en lög Kaldalóns á plötunni eru Þú eina hjartans yndið mitt , Betlikerlingin , Vorvindur og Leitin .
" Í kínversku lögunum beiti ég hins vegar allt annarri söngtækni en notuð er í Evrópu .
Hljómurinn er bjartari og tónarnir mjórri .
" Hún segist hafa haft áhuga á því að tengja saman ólíka menningarheima , þann íslenska og þann kínverska , og mun þetta fyrsta platan þar sem er að finna verk sungin bæði á íslensku og kínversku af sama flytjanda .
Á disknum eru einnig nokkrar óperíuaríur sem fyrr segir .
" Þetta eru nokkrar erfiðustu aríur óperubókmenntanna , til dæmis Caro nome úr Rigoletto eftir Verdi og aría úr dúkkuóperu Hoffmans eftir Offenbach .
" Hún syngur einnig aríur úr óperum eftir Händel , Puccini , Rossini og Meyerbeer .
Wen hefur sungið aríur með Sinfóníuhljómsveit Íslands undir stjórn Bernharðs Wilkinson , komið fram sem einsöngvari með ýmsum kórum , haldið einsöngstónleika víða og farið með óperuhlutverk í Íslensku óperunni .
