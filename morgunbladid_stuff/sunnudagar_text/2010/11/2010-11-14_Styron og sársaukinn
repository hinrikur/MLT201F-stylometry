Lærdómsrit bókmenntafélagsins geyma miklar gersemar .
Þeir sem safna þessari ritröð bíða ár hvert spenntir eftir því hvað þeim stendur til boða .
Þetta árið kemur Sýnilegt myrkur – frásögn um vitfirringu eftir William Styron sem Uggi Jónsson þýðir af alkunnri smekkvísi sinni .
Einar Már Guðmundsson skrifar svo góðan formála að verkinu .
Sýnilegt myrkur er merkileg bók .
Þar segir Styron , sem sennilega er þekktastur fyrir skáldsöguna Sophie ' s Choice , frá baráttu sinni við þunglyndi og hvernig hann vann sigur á því .
Þessi bók er að sumu leyti holl áminning til þeirra lífsglöðu sem aldrei finna til þunglyndis , en einstaka sinnum til depurðar , og telja að þunglyndi geti menn hrist af sér með viljastyrk einum saman , á svipaðan hátt og menn losa sig undan depurð .
Í inngangi að verkinu talar Einar Már um dýpt bókarinnar og sársauka og segir réttilega að hún sitji lengi eftir í huga lesandans .
Styron segir sjálfur að skelfileiki þunglyndisins sé svo yfirþyrmandi að honum verði ekki lýst .
Hann gengur þó til þess verks að lýsa þessum skelfileika og tekst að færa lesandann í átt til skilnings sem hann hafði ekki fyrir .
Styron lýsir ekki einungis eigin baráttu heldur segir frá vinum sínum sem þjáðust af sama sjúkdómi , þar á meðal var vinur hans , rithöfundurinn Romain Gary og fyrrverandi eiginkona Gary , leikkonan Jean Seberg , en þau fyrirfóru sér með árs millibili .
Bók Styron er í svartri kápu , sem hæfir myrkrinu sem lýst er í bókinni , en þarna er þó ekki eintómt svartnætti því bókin endar í von og jákvæðni því Styron leggur mikla áherslu á að hægt sé að sigrast á þeim skelfilega sjúkdómi sem þunglyndi er .
Annað rit sem er nýkomið út í ritröð Lærdómsrita bókmenntafélagsins er Ferlið og dygðin efir Laozi .
Þetta er sama rit og kom út á íslensku árið 1921 undir heitinu Bókin um veginn .
Þessi nýja útgáfa er þýdd beint úr frummálinu og er kínverski textinn einnig birtur í bókinni .
Ragnar Baldursson vinnur það afrek að þýða bókina og ritar auk þess inngang og skýringar .
Merkilegt er hversu mikill munur er á hinni gömlu og nýju þýðingu .
Bók sem er góð viðbót í bókasafnið .
