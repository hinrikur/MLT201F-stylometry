Það verður seint sagt að héraðið Empordá sé með þekktustu víngerðarsvæðum Spánar .
Að minnsta kosti enn sem komið er .
Þessi blettur nyrst í Katalóníu er hins vegar farinn að vekja stöðugt meiri athygli og vín þaðan að ryðja sér til rúms á listum yfir bestu vín Spánar .
Fyrst og fremst er þetta einu vínhúsi að þakka , Castillo Perelada , sem dregur nafn sitt af samnefndum kastala í þorpinu Perelada um 30 kílómetra suður af spænsk-frönsku landamærunum .
Kastalinn var byggður af munkum á fimmtándu öld en komst í eigu hinnar katalónsku Mateu-fjölskyldu árið 1923 .
Þetta er listfeng fjölskylda .
Í bókasafni kastalans er að finna eitthvert umfangsmesta safn Cervantes-handrita á Spáni , Salvador Dali var einkavinur fjölskyldunnar og árlega er haldin mikil tónlistarhátíð í Perelada sem nær til sín stjörnum á borð við Carreras og Placido Domingo .
Þessu til viðbótar hefur Mateu-fjölskyldan byggt upp vínhúsið Perelada með merkilegum árangri .
Í grófum dráttum má skipta framleiðslunni í fernt .
Mest selda vínið heitir Pescador og er eitthvert vinsælasta hvítvín Spánar , létt og nánast freyðandi hvítvín í svipuðum anda og hin portúgölsku Vinho Verde .
Af þeim 13 milljónum flaskna sem Perelada selur árlega eru um 5 milljónir Pescador Blanco .
Í öðru lagi er Perelada einhver virtasti freyðivíns- eða Cava-framleiðandi Spánar .
Í þriðja lagi hefur Mateu-fjölskyldan verið að byggja upp framleiðslu á mögnuðum rauðvínum frá Priorat syðst í Katalóníu og í fjórða lagi hefur hún unnið hörðum höndum að því að koma heimasvæði sínu Empordá á kortið .
Þrátt fyrir að vera nær óþekkt , að minnsta kosti hér á Íslandi , er Empordá elsta vínræktarsvæði Íberíuskagans .
Rómarveldi teygði sig inn á þetta svæði og líkt og annars staðar fylgdi vínviðurinn Rómverjum .
Klaustrið í Perelada varð síðar miðstöð vínframleiðslu á svæðinu .
Stöðugt fleiri hafa á síðustu árum beint sjónum sínum að Empordá og Jose Péñin , sem er eins konar Robert Parker þeirra Spánverja , hefur lýst því yfir að þetta sé líklega athyglisverðasta vínræktarsvæðið á Spáni í dag .
Það nýtur góðs af Miðjarðarhafsvindinum Tramontana ( sem í Frakklandi er þekktur sem Mistral ) og fjölbreyttu " úrvali " af jarðvegi á ekrunum .
Þetta er hins vegar ekki og verður varla nokkurn tímann mikilvægt svæði hvað magn varðar .
Ræktun er einungis á um 2000 hektörum og vínhúsin eru einungis 36 .
Það er hins vegar fyrir gæðin sem Empordá , sem stundum er kallað Toskana Spánar , vekur athygli .
Þetta er mikið sælkerasvæði og má sem dæmi nefna að þarna er einhver mesta samþjöppun Michelin-staða á Spáni .
Þekktastur þeirra er El Bulli en Perelada hefur einmitt verið Cava hússins þar .
Castillo Perelada á um 150 hektara af ekrum á svæðinu og er með samninga um ræktun á einum 350 til viðbótar .
Framleiðslan er allt frá ódýrari borðvínum upp í toppvín , sem iðulega eru flokkuð með þeim bestu á Spáni.Gran Claustro ( Cabernet , Merlot , Garnacha , Grenache ) ásamt Finca Garbet ( Syrah , Cabernet ) er hið magnaðasta þeirra en önnur á borð við Finca Malvaeina eru lítt síðri .
Eitthvað það mest heillandi við framleiðslu Perelada er ExEx línan en undir hennar merkjum er árlega framleitt nýtt tilraunavín þar sem víngerðarmenn hússins prufa sig áfram með nýjar þrúgur á nýjum svæðum .
Yfirleitt er framleiðsla ExEx-vínanna einungis um 3000 flöskur .
Sum þessara vína ná hins vegar fótfestu og Finca Malaveina var þannig fyrsta vínið , eða ExEx1 ( þetta er svona svipað prinsipp og 00-leyniþjónustumennirnir hans Ians Flemings ) .
Cava-vínin eru svo saga út af fyrir sig en þau eru raunar sá angi framleiðslunnar sem mestra vinsælda hefur notið hér á landi .
Það sama má raunar segja um Spán , ekki síst eftir að eitt freyðivína fyrirtækisins varð hlutskarpast í blindsmökkun þar sem vín fyrir síðasta brúðkaupið í spænsku konungsfjölskyldunni var valið .
Vín Freyðivínin frá Katalóníu kallast Cava og þau bestu eru framleidd með sömu aðferðum og í Champagne í Frakklandi , þ.e. er kolsýrugerjunin á sér stað flösku .
Perelada Chardonnay Brut Nature ( 2.325 krónur ) er ljóst með þægilega freyðandi , fínlegum bólum .
Ger , kex og ljós ávöxtur í nefi , milt og þægilegt bragð .
Flott freyðivín .
Finca Malaveina er ekki að ástæðulausu talið vera eitt besta vínið frá Spáni í sínum verðflokki en það leit fyrst dagsins ljós sem ExEx1 árið 2002 og er uppistaðan aðallega Cabernet og Merlot .
Malaveina er ekki ódýrt ( 3.998 krónur ) en stendur samt vel undir verði .
Þetta er hrikalega heillandi vín sem grípur mann frá fyrstu sekúndu , massað og mikið með kröftugri ristaðri eik , karamelliseruðum púðursykri , dökku súkkulaði og djúpum , þroskuðum ávexti .
Kallar á naut eða villibráð .
