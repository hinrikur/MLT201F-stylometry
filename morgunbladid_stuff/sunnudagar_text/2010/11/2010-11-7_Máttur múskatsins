Hann er gangandi alfræðirit um krydd .
Enda nepalskur í húð og hár .
Og það er sannarlega ekki sama hvernig það er notað .
Tökum undraheim múskatsins sem dæmi .
Hálf teskeið hefur allt önnur áhrif en heil .
Hvernig þá ? Jú , hálf teskeið af múskati hefur bráðörvandi áhrif á kynhvötina en heil teskeið steinsvæfir mann .
Alveg dagsatt .
Sumsé , takið vel eftir því , piltar , hversu mikið magn af múskati frúin setur út í sósuna í kvöld ! Hvoru sækist hún eftir , krafti eða kyrrð ? Deepak Panday er í essinu sínu í eldhúsinu á veitingastað sínum Kitchen-Eldhúsi á Laugaveginum enda meistaranámskeið í gangi .
Pottar og pönnur fljúga yfir höfðum .
Í viðtali í Sunnudagsmogganum fyrir þremur vikum lýsti hann áhuga sínum á að halda ókeypis námskeið fyrir Íslendinga og ekki stóð á viðbrögðum .
Hópur áhugamanna um austurlensk eldhústilþrif var saman kominn hjá honum um síðustu helgi og við hæfi þótti að hafa Sunnudagsmoggann á staðnum .
Ungan ljósmyndara og ennþá yngri blaðamann .
" Ég sá kokkinn tala um þessi námskeið í einhverju blaði , " segir Guðmundur Bragason meðan hann fylgist grannt með öllu sem fram fer .
Blaðamaður ræskir sig .
" Ha , já , ætli það hafi ekki verið í Mogganum .
" Hann kveðst elda mikið heima , alla vega einu sinni á dag , og vildi ekki missa af þessu gullna tækifæri til að víkka sjóndeildarhringinn .
" Ég mæli hiklaust með þessu .
" Eric Hearn er líka með kveikt á öllum skynfærum .
" Maturinn hérna er æðislegur og ég lét ekki segja mér það tvisvar þegar ég frétti að matreiðslumeistarinn byði upp á námskeið .
Þennan mat langar mig að læra að elda .
" Þeir eru á einu máli um að nepölsk matargerð sé ekki eins flókin og ætla mætti enda sé hráefnið kunnuglegt .
" En það er ekki sama hvernig maður fer með kryddið , " skýtur Selma Hauksdóttir inn í .
Mikil ósköp .
Panday fer einmitt mikinn í fyrirlestri sínum um eiginleika hinna ýmsu kryddtegunda .
Sum lækna kvef og hálsbólgu , önnur höfuðverk .
Síðan fá nemendur að smakka .
Augu víkka út , eyru sperrast og úr einhverjum rýkur hreinlega .
Panday hlær góðlátlega .
" Gætið ykkar , þetta getur verið sterkt .
" Annars fer þetta allt eftir smekk , það er úrelt mýta af allur austurlenskur matur þurfi að vera logsjóðandi sterkur .
Kitchen-Eldhús ofbýður engum , allra síst byrjendum .
Þá er kennslunni lokið og allsherjar veislu slegið upp niðri í sal .
Svei mér ef meistarinn hefur ekki hreinlega farið fram úr sér að þessu sinni ! Orri Páll Ormarsson orri@mbl.is 