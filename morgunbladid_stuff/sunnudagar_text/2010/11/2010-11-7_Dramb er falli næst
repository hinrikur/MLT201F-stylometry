Lífið er ljúft hjá tíkinni sem leggst upp í sófann á heimili skáldsins á Ásvallagötu , leggst á bakið við hliðina á blaðamanni og lætur strjúka sér .
" Ég held það sé ágætt að vera hundur , " segir Þórarinn Eldjárn og býður svo blaðamanni upp á kaffi : " Sykur ? Mjólk ? Bara loft ? " Menningarlegra getur upphaf viðtals um Shakespeare varla orðið .
En þetta rómaða leikskáld var líka ólíkindatól ! Út er komin á bók þýðing Þórarins á Lé konungi og notast verður við þá þýðingu í jólasýningu Þjóðleikhússins .
" Alls staðar á byggðu bóli fylgir því mikil ábyrgð að þýða Shakespeare , " segir Þórarinn .
" Auðvitað spilar inn í , að hann hefur svo sem verið þýddur áður á íslensku af hinum mætustu þýðendum , Steingrími Thorsteinssyni og Helga Hálfdanarsyni .
Þannig að fyrir utan frumtextann , sem er mikil áskorun , þá þarf maður að gera þetta þannig , að menn kinki kolli eftir á og segi : " Já , já , þetta mátti alveg gera .
" En segi ekki : " Þvílíkur óþarfi – fyrst hitt var til .
" Þannig að óneitanlega er búið að hlaða upp væntingum , sem að einhverju leyti verða til þess að mikla verkefnið fyrir manni sjálfum og reyndar öðrum líka – hvað þetta hljóti að vera hryllilega erfitt .
" – Var þetta ekki hryllilega erfitt ? " Jú , þetta var erfitt , en um leið er þetta ekki eins heilagur texti og maður hélt .
Tungumál Shakespeares er svo fjölbreytilegt og oft á tíðum óhátíðlegt .
Svo er þetta spurning hvað maður leggur upp með .
Það væri hægt að gera þýðingar , sem væru meira og minna leikgerðir , þannig að maður tæki tiltekinn pól í hæðina í líkingum og öðru , og færði textann yfir á allt annað plan , annaðhvort eitthvað mjög hversdagslegt eða með því að færa hann til í tíma , eins og algengt er að gert sé á leiksviði .
En ég reyndi ekkert slíkt , heldur fylgdi ósköp einfaldlega frumtextanum náið , bæði efnislega og í brag .
Og ég notaði fyrst og fremst venjulegt íslenskt nútímamál , forðaðist allan hátíðleika – ef hann var óþarfur .
" – Er nálgunin svipuð og þegar þú tókst á við Völuspá ? " Reyndar ekki alveg sambærileg , því margt af því sem manni finnst hátíðlegt í enska frumtextanum var það ekki á dögum Shakespeares .
Ég er samt ekki að færa textann niður á nútíma götumál , síður en svo , en ég sleppi öllu óþarfa skrúði sem þvælist fyrir skilningi .
" – Þú hefur gaumgæft þýðingar Steingríms og Helga ? " Já , ég held ég geti fullyrt að báðar þessar eldri þýðingar eru mjög góðar , þær eru nákvæmar og margt fallegt í þeim .
Þýðing Steingríms er að sjálfsögðu orðin ákaflega gömluð á mörgum sviðum , kom út 1878 og var þá ekki glæný ; orðalagið er gamaldags og oft fjarri því sem nokkrum manni nú á dögum dytti í hug að taka sér í munn .
Málið hjá Helga er miklu nútímalegra , en hann heldur sig við ýmis atriði sem ég sleppi , til dæmis þéringar og véringar .
Það var tekin ákvörðun um það strax í byrjun að sneiða hjá þeim , þannig að fólk færðist nær því að líta á karakterana sem venjulegar persónur , þó að kóngar séu , jarlar og konungsdætur .
Það má segja að þýðing Helga sé á hærra skrúðplani en mín .
Og þrátt fyrir allt er hún komin hátt á fertugsaldur og margt í því hvernig íslenskur texti er settur fram , ekki síst á leiksviði , breytist á svo löngum tíma .
" – Á Lér konungur enn erindi ? " Þetta er sígilt verk sem á erindi við alla tíma .
Það fjallar um þætti sem eru alltaf á döfinni , valdið og mörk þess , samskipti foreldra og barna , systkinadeilur , ást , ofbeldi , stríð og illdeilur .
Auk þess er verkið svo margslungið , að nýir leikstjórar eru líklegir til að taka það nýjum tökum á hverjum tíma .
" – Talar verkið á einhvern hátt inn í kreppuna ? " Ja , " segir Þórarinn og veltir vöngum .
" Ef svarað er á mjög einfaldan hátt , þá getur maður bara sagt : " Dramb er falli næst .
" Svo verður hver fyrir sig að ákveða hvað er dramb .
Þegar svona margslungið verk er annars vegar , þar sem eru stórar og sterkar tilfinningar og miklir atburðir , þá fer ekkert hjá því að menn munu ósjálfrátt , hver fyrir sig , draga líkingar , án þess að þýðandi eða leikstjóri hafi viljað undirstrika það með sérstökum hætti , enda held ég að það kynni ekki góðri lukku að stýra .
" Það heyrist þungur andardráttur í hundinum , sem farinn er að hrjóta undir samræðunum .
– Hvernig maður var Lér konungur ? " Ja , hann er náttúrlega ...
" Þórarinn hikar eitt augnablik .
" Maðurinn er kolklikkaður ! Hann hagar sér mjög einkennilega .
Kannski eru það elliglöp .
Hann er áttatíu ára og dæturnar tala um það sín á milli , að ýmislegt sem hann sé með á prjónunum séu elliglöp .
En þær eru auðvitað ekki hlutlausar – og tvær eldri dæturnar eru ekkert sérlega vandaðir karakterar .
En sem leikpersóna bregst Lér konungur við með mjög öfgafullum hætti gagnvart því þegar yngsta dóttirin er ekki reiðubúin að fylgja í fótspor eldri dætranna og lýsa því á smjaðurslegan hátt hversu yfirgengilega mikið hún elski hann .
Hann sér fljótt villu síns vegar , en þá er sorfið ansi mikið að honum .
" – Er einhver húmor í þessu verki ? " Já , já , en það er fyrst og fremst fíflið sem stendur fyrir honum .
En jafnframt fer öfgakennd orðræða Lés á köflum , að minnsta kosti fyrir minn smekk , yfir mörk þess hlálega .
Þá er það spurning um orðalag og stíl , hvernig hann kemst að orði .
En fíflið gegnir þessu klassíska hlutverki , að mega segja sannleikann við húsbóndann án þess að eiga það á hættu að verða höfðinu styttri .
Ég er mjög spenntur að sjá útkomuna .
Ég held að þessi leikstjóri , Benedict Andrews , sem hingað er kominn frá Ástralíu og Berlín til að setja verkið upp , sé mikill snillingur og eigi eftir að taka það þeim tökum , að úr verði verulega merkileg sýning .
" Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 