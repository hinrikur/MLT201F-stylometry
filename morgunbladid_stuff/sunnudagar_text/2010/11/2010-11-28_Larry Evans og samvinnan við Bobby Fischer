Sennilega var þetta rétt hjá Bent Larsen .
Að þeir hafi komið inn í skákina með lögmál götustrákanna .
Og gatan ? Þar sem 42. stræti í New York rennur í gegnum Broadway og heilsar upp á Times Square sem margir kalla nafla alheimsins .
Larry Evans , sem lést hinn 15. nóvember sl. , 78 ára gamall , sat á því horni löngum stundum á árunum í kringum 1950 og tefldi við vegfarendur upp á 10 sent – og lærði öll " trixin " í leiðinni .
Hann varð fyrst skákmeistari Bandaríkjanna árið 1951 , 19 ára gamall .
Time Magazine greindi frá því sumarið ' 72 að nokkrum árum síðar hefði annar ungur skákmaður , sem þá gekk undir nafninu " The robot " , farið að dæmi Evans og teflt upp á peninga til þess að komast í bíó : Bobby Fischer .
Stundum hurfu þessir ungu menn inn í hrikalega búllu við 42. stræti , " The Flea House " , en þangað vöndu komur sínar ýmsir skrautlegir karakterar , tefldu , spiluðu kotru eða póker .
Frægastur fastagesta var sennilega gamli heimsmeistarinn í fjölbragðaglímu , Kola Kwariani , betur þekktur sem " Nick the Wrestler " .
Sá lék í mynd Stanleys Kubricks frá 1956 " The Killing " .
Nokkrum skrefum frá var hægt að ganga inn á " Tad ' s Steaks " og fá gegn vægu gjaldi verstu nautasteikur í heimi .
Samvinna þeirra Bobbys Fischers og Larrys Evans er nú hluti skáksögunnar .
Árið 1964 skipulagði Evans fjöltefla-leiðangur Fischers um flest ríki Bandaríkjanna .
Hvert fjöltefli kostaði 250 dali sem var dágóður skildingur í þá daga .
Evans ritaði a.m.k. 20 skákbækur , ritstýrði " Modern Chess Openings " og skrifaði pistla í dagblöð vítt og breitt um Bandaríkin .
En þekktast er framlag hans til hinnar frægu bókar Fischers " My 60 Memorable Games " sem kom út árið 1969 .
Evans ritaði inngang fyrir hverja skák og skrifaði upp eftir Fischer leikjaraðir , slanguryrði og nokkra ógleymanlega frasa .
Þegar prenta átti bókina vildi Bobby skyndilega hætta við allt saman , en gaf sig að lokum með þeim rökum , að heimurinn væri hvort eð er að farast og í lagi að slíta upp fáeina dali áður en það gerðist .
Í formála þakkar hann Evans fyrir hjálpina með óvenju hlýlegum hætti .
Evans var aðstoðarmaður Fischers í áskorendaeinvígjunum 1971 en þeim sinnaðist þegar Fischer tefldi lokaeinvígið við Tigran Petrosjan í Buenos Aires .
Hann kom til Íslands vegna einvígis aldarinnar , tefldi fjöltefli í skákklúbbnum í Glæsibæ og sat tímunum saman í Laugardalshöll og vann að bók um einvígið .
Þegar allt var í óvissu um titilvörn Fischers árið 1974 bárust Evans tvö bréf frá Bobby Fischer sem birtust í lesendadálki " Chess Life and Review " .
Lesa má sáttatón úr bréfunum en þó er ekkert gefið eftir : Sjá stöðumynd Chess Life and Review – nóvemberhefti 1974 .
" Kæri Larry ...
Þú fullyrðir í júníheftinu bls. 398 sem svar við bréfi Larrys Jadzaks að þetta sé öruggt jafntefli .
Alveg er þetta dæmigert fyrir þá tilhneigingu þína að setja fram yfirborðskennda og vitlausa niðurstöðu .
Eftir 29 .
Kd3 Rxf5 30 .
Be5 er jafnteflið víðsfjarri t.d. 30... .
Kf7 31 .
Ke4 Re7 32 .
Bc3 ásamt Ke5 sem vinnur .
Kannski tekst þér að sanna fyrir lesendum eitthvert " rinky-dink " - jafntefli en þú platar mig ekki – svarta staðan er koltöpuð ...
" Helgi Ólafsson helol@simnet.is 