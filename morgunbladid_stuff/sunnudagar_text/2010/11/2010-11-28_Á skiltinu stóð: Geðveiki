Það er sláandi að lesa um skilyrðin sem fólk bjó við á Íslandi , sem glímdi við geðveiki í upphafi síðustu aldar .
Rithöfundurinn Kristín Steinsdóttir lýsir því í Ljósu , áhrifamikilli skáldsögu sem er nýkomin út .
Þar styðst hún við frásagnir af ævi ömmu sinnar , sem um tíma var geymd í dárakistum , nokkurs konar búri eða kró , og mátti teljast lánsöm að vera ekki í útihúsi , eins og var hlutskipti margra .
" Það var opinberun fyrir mig að kynna mér þennan aðbúnað , " segir Kristín í viðtali sem Pétur Blöndal skrifar í Lesbók .
" Ég var nógu vitlaus til að halda að ég gæti farið eitthvað og séð þessar dárakistur , en þær eru gjörsamlega gleymdar og búið að henda þeim í ystu myrkur .
Kannski er það gott , þó að maður hefði gjarnan viljað sjá þær , búr eða kistur eða kró , eins og karlarnir kölluðu það sem ég talaði við fyrir austan .
Þessu var slegið upp oft í útihúsum , en í Ljósu tilfelli var það inni , þar var hlýrra og hún var nær fólkinu sínu , sem sýnir góðan hug .
" Styrmir Gunnarsson gerði bókina að umtalsefni í pistli í Sunnudagsmogganum fyrir hálfum mánuði , þar sem hann sagði meðal annars : " Fyrir nokkrum árum sagði gamall vinur minn , sem nú er kominn nokkuð á níræðisaldur og ólst upp í æsku norður á Ströndum , mér frá því , að hann hefði séð með eigin augum geðveikan einstakling geymdan í lokuðu búri , sem var utanhúss á bæ þar norður frá .
Að lokum var Ljósa geymd um skeið í slíku búri , sem í bókinni er lýst sem eins konar fjárkró , en innanhúss .
Nokkru síðar skoðaði ég gamla sjúkrahúsið á Ísafirði , sem er merkileg bygging .
Í kjallara þess mátti finna næsta stig þessa búnaðar .
Lítið lokað herbergi , með bólstruðum veggjum .
Á hurðinni var skilti .
Á skiltinu stóð : Geðveiki .
" Þá var öldin önnur .
Lífsbaráttan hörð og ekkert svigrúm fyrir frávik , einstaklinga sem geðveiki sótti á .
Kristín segist lengi hafa hugsað um líf ömmu sinnar , sem hana langaði að vita meira um , en vissi lítið annað en að hún hefði verið geðveik .
" Og einhvern veginn var aldrei talað um hana , þessa alvarlegu konu , sem hékk á vegg inni í stofu .
" Nú er saga Ljósu komin út á bók .
Og það er rétt sem Styrmir segir : " Ljósa var amman , sem aldrei var talað um .
En nú er hún orðin amman , sem mun lifa með þessari fjölskyldu og mörgum fleirum um aldur og ævi .
Kona mikilla örlaga og erfiðra .
Í þessari sögu eru margar hetjur .
" Það getur verið lærdómsríkt að rifja upp söguna .
Stundum er talað eins og ekkert hafi áunnist á Íslandi á umliðnum árum og áratugum .
En Kristín bendir á að þó að stutt sé síðan þetta var veruleikinn sem við bjuggum við , þá sé það mörg ljósár frá okkur : " Ef þú leiðir hugann að því , þá deyr þessi kona sem ég hef til hliðsjónar árið 1938 .
Þá er byrjað að byggja steinhús , en margir eru ennþá í moldarkofunum .
Við látum nefnilega oft eins og lífsskilyrðin hafði alltaf verið eins og núna , en okkur er hollt að líta til baka og sjá hversu ótrúlega margt hefur breyst á skömmum tíma hjá einni þjóð .
" Sem betur fer búa þeir sem stríða við geðveiki við allt önnur og betri skilyrði í dag .
Eftir samfellda og ósérhlífna uppbyggingu á lýðveldistímanum státa Íslendingar af einu öflugasta velferðarkerfi sem dæmi eru um í heiminum .
Það sýnir hversu mikið hefur áunnist .
Og það er ekki sjálfsagt , eins og blasir við þeim sem lesa skáldsöguna Ljósu .
