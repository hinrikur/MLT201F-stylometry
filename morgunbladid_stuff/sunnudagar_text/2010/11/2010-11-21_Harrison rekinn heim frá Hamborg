Ung hljómsveit frá Liverpool , Bítlarnir , þóttist hafa himin höndum tekið þegar hún fékk tilboð um að flytja sig frá Kaiserkeller-klúbbnum í Hamborg yfir á stærri og svalari stað neðar í götunni , Top Ten .
Stemningin var meiri , hljóðkerfið betra og launin heldur skárri .
Þá dundi áfallið yfir , útlendingaeftirlitið knúði dyra , veifandi plöggum þess efnis að gítarleikarinn , George Harrison , væri of ungur til að starfa í landinu .
Enn væru tveir mánuðir í átján ára afmæli hans .
Engu tauti var við menn komið og Harrison var því sendur heim til Englands á þessum degi fyrir hálfri öld .
Hinir bandlimirnir , John Lennon , Paul McCartney , Pete Best og Stuart Sutcliffe , sem voru örlítið eldri , vissu að þeir gætu ekki látið tækifærið , að spila á Top Ten , sér úr greipum ganga og ákváðu því að verða um kyrrt í Hamborg .
Harrison vakti alla nóttina áður en hann yfirgaf borgina til að kenna Lennon gítarpartinn sinn .
Harrison minntist þeirrar stundar , þegar hann þurfti að kveðja félaga sína , með beiskju .
" Þarna vorum við yfir okkur spenntir , að yfirgefa Kaiserkeller til að fara og spila á Top Ten .
Og þá komu þeir og ráku mig úr landi .
Ég flutti sumsé út úr Kaiserkeller til að fara heim meðan félagar mínir fluttu út til að fara yfir í þennan frábæra klúbb , " segir hann í endurminningum sínum .
Ferðin heim til Liverpool var engin skemmtiferð , ef marka má frásögn Harrisons í téðum endurminningum .
Stuart Sutcliffe og ástkona hans , Astrid Kirchherr , skutluðu Harrison á brautarstöðina í Hamborg .
" Fyrst átti ég fyrir höndum langa lestarferð til Hoek van Holland – aleinn , " rifjaði Harrison upp .
" Þaðan tók ég ferjuna .
Siglingunni ætlaði aldrei að ljúka og ég var orðinn skítblankur .
Rétt vonaði að aurarnir myndu duga .
Ég þurfti að komast frá Harwich á Liverpool Street-stöðina [ í Lundúnum ] og þaðan með leigubíl á Euston-stöðina , þaðan sem ég náði lest heim til Liverpool .
Ég man það núna að ég var með magnara sem ég hafði keypt í Hamborg , lúna ferðatösku , einhverja kassa , fötin mín í bréfpokum og gítar .
Þetta var allt of mikið að bera og ég man að ég stóð í lestarganginum innan um hóp hermanna með hafurtaskið í kringum mig – og drakk .
Á endanum komst ég til Liverpool og tók leigubíl heim að dyrum .
Ég rétt marði það heim með galtóma vasa .
Þessi ferð kostaði mig aleiguna .
" Nokkrum kvöldum síðar voru McCartney og Best að taka saman föggur sínar til að flytja út úr Bambi-kvikmyndahúsinu , þar sem Bítlarnir höfðu dvalist í Hamborg .
Ljóslaust var í kytrunni þannig að þeir þurftu að kveikja í einhverju sem þeir voru með í fórum sínum – heimildum ber ekki saman um hvað það var – til að sjá handa sinna skil .
Úr varð ofurlítill eldur sem slokknaði svo til um leið .
Sótblettur kom þó á vegginn .
Við þetta fór leigusalinn , Bruno Koschmider , á límingunum og ræsti út lögregluna á þeim forsendum að Bítlarnir hefðu reynt að brenna ofan af sér húsið .
Best og McCartney voru handteknir og fengu að gista fangageymslur um nóttina .
" Þetta var meinfyndið , " rifjaði McCartney upp síðar , " vegna þess að við hefðum ekki einu sinni getað kveikt í staðnum þótt við hefðum haft mörg gallon af eldsneyti – húsið var úr steini .
" Um morguninn var tvímenningunum vísað úr landi .
Svo mikið lá á að þeir fengu aðeins fimm mínútur til að hafa sig til .
Best þurfti t.d. að skilja trommusettið sitt eftir .
Öfugt við Harrison voru Best og McCartney settir um borð í flugvél sem flaug með þá til Lundúna .
Þá voru aðeins tveir Bítlar eftir í Hamborg : Lennon sem staldraði við um hríð áður en hann hélt aftur heim til fundar við félaga sína ; og Sutcliffe sem settist að í Hamborg og sneri sér skömmu síðar að myndlist .
Hann lést 1962 .
Síðar leysti Ringo Starr Pete Best af hólmi .
Allir vita hvað gerðist í framhaldinu ...
orri@mbl.is 