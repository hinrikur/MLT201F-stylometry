Hvað ertu að hlusta á um þessar mundir ? Þessa dagana er ég að hlusta á Swanlights , nýja diskinn með Antony and the Johnsons .
Hann er yndisfagur og sama orð myndi ég nota um Innundir skinni með Ólöfu Arnalds .
Líklega hef ég þörf fyrir yndisfagra tónlist um þessar mundir .
Hvaða plata er sú besta sem nokkurn tíma hefur verið gerð að þínu mati ? Hounds of Love með Kate Bush er býsna góð .
Ég segi eins og skáldið Ísak Harðarson í síðustu ljóðabók sinni : " Kate Bush á spilaranum , hvað ég vildi að hún væri mamma mín – trúi að augu hennar myndu spegla mig skilyrðislausri elsku .
" Hver var fyrsta platan sem þú keyptir og hvar keyptirðu hana ? Ein af fyrstu plötunum sem ég keypti var The Unforgettable Fire með U2 sem ég keypti hjá Dóra í Plötubúðinni í desember 1984 .
Hvílík plata ! Ég fór fljótt aftur til Dóra og keypti Boy , October og War .
Síðar eignaðist ég myndina Under a Blood Red Sky á beta-spólu .
Hvaða íslensku plötu þykir þér vænst um ? Áfram stelpur ! er sögufræg plata með boðskap sem alltaf á við .
Textarnir eru drepfyndnir en líka sorglegir .
Ég átti hana á diski en keypti mér hana á vínyl fyrir stuttu .
Mér þykir líka ósköp vænt um Sálma með Ellen Kristjánsdóttur og Fisherman ' s Woman með Emilíönu Torrini .
Þá síðarnefndu hef ég oft sent útlenskum vinum .
Hvaða tónlistarmaður værir þú mest til í að vera ? Ég fór á sálmakvöld í Hallgrímskirkju fyrir stuttu þar sem verið var að fjalla um sálm sem ég hafði ort .
Við sama tækifæri var fjallað um sálm eftir KK og flutti hann sálminn sjálfur og lék undir á gítar .
Síðan fékk hann viðstadda , aðallega presta og kórfólk en líka hr. Karl biskup , til að syngja með sér Kátir voru karlar .
Mig langar kannski ekkert til að vera KK en mig langar alveg til að vera í sama herbergi og hann og fá að hlusta á hann spila og syngja .
Hvað syngur þú í sturtunni ? Ég á það til að raula U2-lagið Gloriu af October .
Hvað fær að hljóma villt og galið á föstudagskvöldum ? Horses með Patti Smith er frábær diskur .
Svo er hún líka svo góður penni .
Ég er nýbúin að lesa bókina hennar , Just Kids , og finnst hún mögnuð .
