Vindhviðurnar börðu fast og örugglega á gluggana heima þegar ég tyllti mér niður með rjúkandi heitt og kolsvart kaffi í vikunni og hóf að fletta í gegnum nýútkomna bók ljósmyndarans Ragnars Axelssonar , RAX , Veiðimenn Norðursins .
Þetta gluggaveður var reyndar vel við hæfi því margar af ljósmyndunum voru teknar við veðuraðstæður sem fengju flesta til að hlaupa inn til sín og koma höndunum vel fyrir á næsta ofni til að fá smá hita í þær .
Í bókinni , sem skipt er í tíu myndræna kafla hafa verið teknar saman á annað hundruð ljósmynda , bæði í lit og svarthvítar eftir Ragnar , sem hann hefur fest á filmu á Grænlandi og í Nunavut í fjölmörgum heimsóknum sínum til nágranna okkar í norðri sem oft á tíðum hafa verið miklar ævintýraferðir ef marka má þann fjölda ljósmynda sem prýða bókina .
Undanfarin 30 ár hefur Ragnar orðið vitni og skráð þær breytingar sem hafa átt sér stað á lífsháttum íbúa á norðurheimsskautsvæðinu .
Ljósmyndir hans eru ómetanlegar heimildir um líf manna og dýra í afskekktustu byggðum heims og þær stórbrotnu náttúruperlur sem þar er að finna , sem að öllu óbreyttu munu taka miklum breytingum á næstu árum ef áfram heldur sem horfir í breytingum á viðkvæmu vistkerfi norðurskautsins .
Þegar ég hugsa um ljósmyndir Ragnars sem ég hef séð í gegnum tíðina eru það svart-hvít meistaraverk hans sem öll segja ákveðna sögu , sem koma fyrst upp í hugann .
Í Veiðimenn norðursins bætast við litmyndir sem gefa lesendanum færi á að sjá mannlíf og náttúru Grænlands í allt öðru ljósi en áður í ljósmyndum Ragnars .
Ég staldraði einmitt lengur við eina af þessum litmyndum en ég gerði við aðrar ljósmyndir í bókinni .
Á henni er hópur ungra barna að leika sér í fótbolta á snævi þöktu torgi í bænum Kulusuk og fyrir miðju á henni er drengur með húfu merkta Handknattleiksfélagi Kópavogs .
Nú veit ég ekki hvort Kópavogsbúinn og bæjarlistamaður Kópavogs , Ragnar , er stuðningsmaður HK eða Breiðabliks , en mér fannst það skemmtileg tilviljun að þetta rauða merki sem augu manns leita beint til skyldi rata inná þessa fjörugu ljósmynd .
Sjálfur hef ég aldrei heimsótt Grænland og finnst hálfgerð synd að hafa ekki heimsótt landið þar sem það er nánast í bakgarðinum hjá okkur .
En með myndum Ragnars kemst maður ansi nálægt því að vera staddur þar í eigin persónu .
Þegar rýnt er í dökka og kornótta áferð ljósmynda af veiðiferðum heimamanna fær maður það á tilfinninguna að maður sé sjálfur staddur á ísbreiðunni í hópi veiðimanna sem feta í fótspor forfeðra sinna og miðla aldagömlum veiðiaðferðum til komandi kynslóða .
Ragnar fer með lesendur á framandi slóðir sem þurfa ekkert endilega að vera hinumegin á hnettinum til að geta talist framandi .
Við ljósmyndirnar bætast svo áhugaverðar frásagnir Ragnars af veiðiferðum og lífi íbúa í nyrsta þorpi Grænlands í bland við fróðlegar greinar Mark Nuttall um inúíta , hlýnun norðursins og hinn mikilfenglega hvítabjörn , svo fátt eitt sé nefnt .
Veiðimenn norðursins gerir það sem góðar bækur gera best , þær draga lesendann inn og sleppa honum ekki fyrr en síðasta ljósmyndin hefur verið grandskoðuð frá öllum sjónarhornum og síðustu blaðsíðunni verið flett .
Matthías Árni Ingimarsson 