Breski rithöfundurinn Jacqueline Wilson er margverðlaunuð fyrir barna- og unglingabækur sínar .
Hún nýtur töluverðra vinsælda hér á landi og í ár kemur út eftir hana í íslenskri þýðingu bókin Koss , sem er tíunda bók hennar sem JPV útgáfa gefur út .
Koss segir frá Sylvie og Karli sem eru þrettán ára og hafa verið bestu vinir árum saman .
Sylvie elskar og tilbiður Karl en hann er farinn að breytast og henni finnst hún ekki ná sama sambandi við hann og áður .
Hvað hefur eiginlega komið fyrir Karl ? Sylvie leggur allt kapp á að komast að því .
Fyndni og vandamál Wilson er þekkt fyrir að skrifa um vandamál barna og unglinga .
Skilnaðir foreldra , hegðunarvandamál barna , unglingadrykkja , þunglyndi og samkynhneigð stinga upp kollinum í bókum hennar .
Ekki hafa allir verið jafn hrifnir af þessum umfjöllunarefnum , en unglingar víða um heim eru kampakátir með sína konu og sækja í bækurnar .
Og eitt er ljóst , og mikilvægt að koma til skila , og það er að Jacqueline Wilson er flinkur og skemmtilegur höfundur .
Hún kaffærir lesandann ekki í vandamálum heldur vefur þau fimlega inn í skemmtilega og fyndna frásögn .
Hinn ungi lesandi fær á tilfinninguna að hann sé að lesa um alvöru fólk og lifir sig inn í tilfinningalíf þess .
Koss er einmitt gott dæmi um þetta .
Ekki er rétt að segja mikið um söguþráðinn , en í bókinni er komið inn á viðkvæm efni og tekist á við þau af sannri lipurð og skynsemi .
Jacqueline Wilson er fædd árið 1945 og skrifaði fyrstu " skáldsögu " sína níu ára gömul , hún var rúmlega tuttugu blaðsíður og sagði frá lífi sjö manna fjölskyldu .
Hún hætti í skóla sextán ára gömul og fékk vinnu hjá forlagi .
Hún hafði skrifað fjörutíu bækur , þar á meðal nokkrar sakamálasögur , þegar hún sló rækilega í gegn árið 1991 með bókinni Sagan af Tracy Beaker .
Síðan hefur ferill hennar verið óslitin sigurganga .
Sérstakur persónuleiki Jacqueline Wilson giftist ung en eiginmaður hennar yfirgaf hana eftir þriggja áratuga hjónaband .
Þau eignuðust eina dóttur .
Wilson er sterkur persónuleiki sem fer eigin leiðir í lífinu .
Hús hennar er fullt af bókum og hún greip til þess ráðs að byggja við það til að koma öllum bókum sínum fyrir .
Hún safnar gömlum brúðum , rugguhestum og öðrum gamaldags barnaleikföngum .
Hún hefur sinn sérstaka fatastíl , klæðist yfirleitt svörtu og er með hring svo að segja á hverjum fingri .
Hún syndir á hverjum degi fyrir morgunmat og er áhugamanneskja um tónlist , og sérstakur aðdáandi Queen og Freddie Mercury .
Hún finnur lífsfyllingu í því að skrifa fyrir þakkláta unga lesendur sem eru duglegir að senda henni aðdáendabréf , sem hún svarar nær undantekningarlaust , enda þykir henni innilega vænt um lesendur sína .
Hún sagði eitt sinn : " Þegar ég var krakki sagði ég vinum mínum ekki frá þykjustuleikjunum sem ég fór í vegna þess að ég vissi að þeir myndu halda að ég væri brjáluð – sumir þeirra virtust þá þegar halda það – en núna þegar ég er fullorðin og orðin rithöfundur þá get ég stöðugt verið í þykjustuleikjum meðan ég set þá á pappír og breyti þeim í skáldsögu .
" 