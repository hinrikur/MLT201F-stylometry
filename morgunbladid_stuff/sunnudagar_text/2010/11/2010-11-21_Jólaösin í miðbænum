Það er greinilegt að farið er að styttast í aðventuna og jólin þegar blaðamaður og ljósmyndari kíkja í miðbæinn á mánudagseftirmiðdegi .
Það er nokkuð napurt úti og því skiljanlegt að ekki séu margir á ferli en innandyra er hlýtt og notalegt og verslunarfólk tekur vel á móti okkur .
Sums staðar er kominn jólavarningur í hillurnar og einstaka verslun er farin að setja upp jólaskreytingar .
Að vanda verður miðbærinn síðan fallega skreyttur með ljósaseríum og skrauti nú undir lok mánaðarins .
Keppt um jólagluggann 2010 " Hér verður hlýlegt , jólalegt og fallegt um jólin .
Sem fyrr verður efnt til jólasamkeppni um jólaglugga ársins en í fyrra sigraði skóverslunin 38 þrep sem átti stórfallegan og glæsilegan glugga .
Við hvetjum fólk til að gera þetta í fyrsta lagi jólalegt og fallegt en líka kannski að hafa skreytinguna þjóðlega .
Fara aftur í arfinn og búa til eitthvað úr þeim minnum og lykilpersónum jólanna sem við þekkjum úr barnæsku síðustu alda .
Svo eru frumleg- og nýstárlegheit velkomin líka , " segir Jakob Frímann Magnússon , framkvæmdastjóri Miðborgarinnar okkar .
Á aðventunni verður margt um að vera í miðbænum .
Jólabærinn á Hljómalindarreit verður formlega opnaður þann níunda desember og í miðbænum verða fjölbreytilegar uppákomur , sönghópar , skemmtikraftar og jólasveinar verða á ferðinni auk Grýlu og Leppalúða .
Þá verður jólapakkarallið frá í fyrra endurtekið .
Mjólkurbíll frá MS mun aka niður Laugaveginn í góðum félagsskap jólasveina , barna , verslunarmanna og fleiri sem munu afhenda Mæðrastyrksnefnd og Fjölskylduhjálp gjafir .
Þungi mun færast í jólaundirbúninginn um miðjan desembermánuð með lengdum afgreiðslutíma .
Georgetown eða Stokkhólmur " Það er mikil eftirspurn eftir verslunarhúsnæði í miðborginni .
Við sjáum fram á fjölmörg ný tækifæri í atvinnusköpun í tengslum við opnun tónlistarhúsins Hörpu í vor .
Einnig er nýbygging á horni Austurstrætis og Lækjargötu umsetin af áhugasömum leigjendum .
Miðbærinn er séríslenskt fyrirbæri og þá ekki nema helst Georgetown í Washington eða gamla bærinn í Stokkhólmi sem getur keppt við okkur .
Þetta er meðal þess sem gerir Reykjavík svo aðlaðandi fyrir menningarhátíðir almennt , hér er allt auðfinnanlegt og þægilega í sveit sett , " segir Jakob Frímann .
Finnsk gestaþraut og himneskir herskarar Víða í miðbænum má finna verslanir sem selja fallega hönnun fyrir heimilið .
Í Tjarnargötunni kúra Himneskir herskarar handverksmannsins Páls Garðarssonar sem þar hefur sameinað verkstæði og verslun .
Vel fer þar á með englum , hreindýrum , fínum frúm með loðhatt og öðrum fígúrum sem Páll sker út en hann segir aldrei verða þrot á hugmyndum að nýjum útfærslum .
Í Bankastrætinu grípur fallegt jólaskraut auga vegfarenda sem ganga fram hjá versluninni Aurum .
Jólatréð og fígúrurnar sem hér sjást eru úr viði og koma frá finnska hönnunarfyrirtækinu Lovi .
Þær eru ekki bara fallegar heldur líka góð gestaþraut í jólaboðið , en fólk setur skrautið saman sjálft .
Íslenski bjórinn vinsæll Fyrir þá sem vilja eitthvað sterkara er ekki úr vegi að velja sér íslenskan jólabjór .
Það er hlýtt inni á Íslenska barnum þegar blaðamann og ljósmyndara ber að garði og ósjálfrátt fer hann að syngja með íslensku tónlistinni sem ómar í hátölurunum allan liðlangan daginn .
" Við verðum í jólaskapi á aðventunni , " segir glaðleg starfsstúlka sem situr við barinn og brosir breitt .
Bak við barborðið reiðir samstarfsfélagi hennar fram fjórar tegundir af íslenskum jólabjór sem þegar hafa borist en enn eiga tvær eftir að koma í hús .
" Íslenski jólabjórinn er jafnvinsæll meðal ferðamanna og Íslendinga en þeir velja hann fram yfir annan bjór á aðventunni , " segir barþjónninn og stillir sér að svo búnu upp fyrir myndavélina .
Kuldaboli lokaður úti Á rölti um miðbæinn er gott að setjast einhvers staðar inn og fá sér hressingu .
Sérstaklega þegar kuldaboli er farinn að bíta í kinnar og fingur .
Heitt og gott kakó með rjóma á vel við á aðventunni eða kaffisopi handa þeim eldri .
Kaffihúsin í miðbænum eru fjölmörg svo og veitingastaðir þar sem hægt er að fá sér eitthvað gott í gogginn .
Á Kaffismiðjunni á Skólavörðustíg er töfrað fram rjúkandi heitt espressó í jólalegum rauðum bolla .
Ekki amalegt til að hlýja sér á og fá smá orku í kroppinn fyrir næstu verslunaratrennu fyrir jólin .
Segja heimsókn í Kisuna eins og að koma á safn " Kisan hefur verið hér á Laugavegi 7 í fimm ár og okkur finnst bara frábært að vera hér .
Þetta er bara alveg fullkomin staðsetning fyrir svona tegund af búð .
Að okkar mati er þetta líka besta staðsetningin á Laugaveginum .
Fyrir jólin reynum við að gera gluggann jólalegan en samt ekki að ofgera neinu .
Við erum oft með ísbirni og reynum að hafa smekklegt í glugganum og hafa hann klassískan .
Við fáum alltaf eitthvað af jólavörum í búðina fyrir jólin , jólaskrauti , kortum og svona smádóti , líka margar tilvaldar jólagjafir fyrir fólk á öllum aldri , " segir Kristín Guðmundsdóttir , starfsmaður í Kisunni .
Margir koma til að skoða Kristín segir að búðin eigi orðið sína fastagesti og verslunarfólkið þekki mörg andlitin .
Margir kom reglulega við til að skoða og orða það þannig að það sé dálítið eins og að koma á safn að koma inn í Kisuna .
Á þessum árstíma sé enn nokkuð um ferðamenn og sá straumur virðist vera farinn að aukast .
Þegar Kristín á lausa stund á aðventunni segist hún njóta mannlífsins í miðbænum .
" Það er partur af stemningunni að rölta um enda fallegt og skemmtilegt á Laugaveginum á aðventunni .
Toppurinn er svo Þorláksmessa þegar varla sést út um gluggann hjá okkur fyrir mannmergðinni úti , " segir Kristín .
Fólk farið að spá í gjafir " Við hjónin höfum rekið verslunina hér síðan vorið 2009 og líkar vel að vera í miðbænum .
Nú er jólaösin aðeins að byrja og fólk farið að forvitnast og spá og spekúlera í gjöfum .
Á þessum árstíma kemur enn töluvert af ferðamönnum til okkar en annars gefum við okkur út fyrir að vera gjafavöruverslun og verðum með fullt af jóladóti núna fyrir jólin , " segir Kristín Ólafsdóttir , eigandi Minju á Skólavörðustíg .
Glæsilegur jólakjóll í gamaldags stíl Styrmir Hansson horfir aðdáunaraugum á spúsu sína , Fríðu Rakel Kaaber , sem skartar glæsilegum kjól úr verslun þeirra Einstökum ostakökum á Laugavegi .
Verslunin sérhæfir sig í fötum innblásnum af fimmta og sjötta áratugnum .
Huganum dreift Lítil hnáta skoðar jóladót með móður sinni í blómaverslun á Skólavörðustígnum .
Þar er búið að skreyta gluggana fagurlega hátt og lágt með jólaskrauti og innan dyra er margt sem fangar auga yngstu viðskiptavinanna .
Enda bíða þeir oftast hvað lengst eftir jólunum sem virðast á stundum bara aldrei ætla að koma .
Þá er gott að geta dreift huganum með því að fara í göngutúr um miðbæinn með mömmu og pabba til að skoða fallegt jóladót , benda þeim kannski á hvað mann langi að fá í jólagjöf og fá sér síðan hressingu til að hvíla lúin bein áður en haldið er heim á leið .
Jólagóðgæti fyrir maga og hug Aðventan er sá árstími sem við gerum vel við okkur í mat og drykk .
Þegar okkur ber að garði í Pipar og Salt á Klapparstígnum eru þau hjónin Sigríður og Paul nýbúin að taka upp jólavörurnar .
Hillurnar svigna undan ýmiskonar kostulegum jólafígúrum , breskum jólakökum og ensku sinnepi , myntuhlaupi og öðru slíku sem ómissandi þykir með jólamatnum í Englandi .
Sigríður og Paul hafa rekið verslun sína í miðbænum síðan árið 1987 og sérhæfa sig í breskri matvöru og ýmsu til heimilisins .
Í bókaversluninni IÐU í Lækjargötunni gluggar blaðamaður í jólalegar bækur með söngtextum , uppskriftum og föndurtillögum .
Jólin eru greinilega á leiðinni og verið að stilla jólatré út í glugga við hliðina á sveinkanum sem þar situr .
