Það er ekkert sem kemur í staðinn fyrir gleðina við að dansa , " segir Jón Axel Fransson , 19 ára íslenskur ballettdansari sem nýverið var fastráðinn við Konunglega ballettinn í Kaupmannahöfn .
Þar dansar hann nú hlutverk jókersins í Svanavatninu og hefur fengið lof fyrir .
" Ég hef dansað ballett í 11 ár , " segir Jón Axel þegar hann er spurður um deili á sér .
" Ég flutti til Danmerkur þegar ég var þriggja ára , en foreldrar mínir , Anna Jónsdóttir og Frans Páll Sigurðsson , eru báðir íslenskir .
" Það var eiginlega fyrir hálfgerða tilviljun sem Jón Axel tók sín fyrstu ballettspor , þá átta ára gamall .
" Systur mína langaði að prófa að fara í ballett og mamma spurði mig hvort ég vildi ekki fara líka .
Ég neitaði því og sagði að ballett væri bara fyrir stelpur , en þar sem ég gat ekki verið einn heima tók hún mig með og ég prófaði .
Mér fannst ballettinn síðan æðislegur , en systir mín missti áhugann .
Ég var líka í fimleikum , keppnissundi og fótbolta og hélt því áfram eftir að ballettinn bættist við þannig að ég var í þessu öllu í bland um tíma .
Ballettinn tók síðan fljótlega yfir , enda voru æfingarnar mjög tímafrekar .
Ég hafði því ekki mikinn tíma til að vera úti að skemmta mér með krökkunum þegar ég var lítill , ég var svo mikið í ballettskólanum og svo var ég með í sýningum á kvöldin .
" Þrátt fyrir eigin athugasemdir um að ballett væri fyrir stelpur segist hann ekkert hafa lent í stríðni fyrir að leggja stund á ballett .
" Heima á Íslandi er frekar lítið um að strákar fari í ballett en hérna er það mun algengara og margir strákar , sem sækja um að komast í Konunglega ballettskólann , komast ekki inn .
Og þótt þeir komist inn eru þeir bara öruggir með eitt ár í einu því það eru próf á hverju ári .
Af um 20 krökkum sem ég hef verið með í bekk í Konunglega komust aðeins fjórir í gegn um allan skólann og hafa nú verið ráðnir .
Svo það þótti ekkert skrýtið að ég legði ballettinn fyrir mig .
" Að loknum grunnskóla ákvað Jón Axel að helga sig alfarið dansinum og hélt áfram ballettnámi við Konunglega ballettinn í stað þess að fara í framhaldsskóla .
" Ég hef því ekki verið í neinum hefðbundnum skóla síðan ég var í barnaskóla .
Að vísu reyndi ég að vera í fjarnámi með dansinum , en það gekk ekki upp því ég hafði ekki tíma í það .
Hörð samkeppni Hann getur heldur ekki kvartað undan viðtökunum sem hann hefur fengið í ballettheiminum .
Eftir að hafa verið lærlingur eða " aspirant " í þrjú ár var hann nýverið fastráðinn við Konunglega ballettinn sem flokksdansari ( korpsdanser ) en hefur notið þess að fá góð sólóhlutverk í sýningum .
Þessa dagana dansar hann sem fyrr segir hlutverk jókersins í Svanavatninu en mun einnig fara með eitt af stærri danshlutverkunum í ballettinum Napoli , auk þess sem hann tekur þátt í fleiri sýningum sem nú eru í gangi .
Það stendur ekki á svari hjá Jóni Axeli þegar hann er spurður að því hvað þurfi til að ná svo langt í dansinum .
" Fyrst og fremst að vilja það – það hefur verið sagt að í raun séu hæfileikar bara 10% en viljinn 90% .
Þetta er líka mikil vinna og maður er alltaf að dansa .
Oft æfum við frá því snemma á morgnana og til fjögur , sex á daginn og svo eru sýningar frá klukkan átta .
Þannig að þetta er lífsstíll .
Hins vegar er alveg ljóst að ég hefði aldrei komist þetta langt ef ég hefði ekki fengið jafngóðan stuðning frá fjölskyldu minni – mömmu og systur minni – sem hafa stutt mig með ráðum og dáð .
Slíkur stuðningur er ómetanlegur í þessum bransa .
" Hann viðurkennir þó að hafa ekki alltaf verið jafnviss í sinni sök .
" Ég fór í gegn um ákveðið tímabil þar sem ég var að velta því fyrir mér að hætta í dansinum , en á endanum fann ég út að þetta væri það sem ég vildi gera .
" Það er ekki furða þótt menn þurfi að hugsa sig um þegar þeir taka ákvörðun um að leggja dansinn fyrir sig því samkeppnin í ballettheiminum er hörð , eins og Jón Axel útskýrir .
" Sérstaklega þegar maður fær góð hlutverk því þá verða sumir dálítið pirraðir og láta það bitna á þeim sem hreppir hlutverkið , í staðinn fyrir að beina gremju sinni að fólkinu sem útdeilir hlutverkunum .
Það getur verið svolítið leiðinlegt .
Hins vegar eru margir sem samgleðjast manni .
Ég er líka mjög heppinn því ég á góða vini sem ég hef þekkt síðan ég var smápatti .
Við hittumst oft og skemmtum okkur vel saman sem er alveg frábært .
Það er nauðsynlegt að eiga vini fyrir utan ballettinn .
En þrátt fyrir alla samkeppnina er ballettinn eins og stór fjölskylda þar sem fólk styður og hjálpar hvað öðru .
" Jón Axel er ekkert að velta sér upp úr því sem framtíðin ber í skauti sér .
" Ég tek bara þeim verkefnum sem koma , " segir hann æðrulaus inntur eftir því hvað sé framundan .
En er hann ekkert á leiðinni heim til að dansa ? " Ég veit ekki hvað skal segja – ætli það endi ekki einhvern tímann með því að ég dansi eitthvað á Íslandi .
" Besta frammistaða nýliða Jón Axel hefur fengið mikið lof fyrir frammistöðu sína , m.a. á fagvefnum Dance View Times , þar sem dansgagnrýnandinn Eva Kistrup sparar ekki stóru orðin í umfjöllun sinn um hann .
Þar segir : " Frammistaða Jóns Axels Franssonar í hlutverki jókersins kann að vera sú besta sem við höfum séð frá nýliða sem er á fyrsta starfsmánuði sínum við ballettinn .
Fransson hoppaði , snerist og heillaði áhorfendur af ótrúlegri innlifun og fagmennsku sem gefur fyrirheit um spennandi feril framundan .
" 