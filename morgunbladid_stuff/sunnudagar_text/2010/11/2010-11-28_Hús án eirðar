Fá hús í Reykjavík hafa farið víðar en " gamla pósthúsið " við Brúnaveg 8 .
Upprunalega stóð það við Austurvöll en þurfti að rýma fyrir Hótel Borg .
Þá var það flutt í Skerjafjörð en varð að víkja fyrir flugvelli í stríðinu .
Þá lá leiðin í Laugarásinn , þar sem húsið er nú í góðu yfirlæti .
Litmyndir : Árni Sæberg saeberg@mbl.is Texti : Orri Páll Ormarsson orri@mbl.is Það er vont að gera sér í hugarlund að " gamla pósthúsið " hafi ekki alltaf staðið við Brúnaveg 8 .
Svo vel fer um það í gróðursældinni í Laugarásnum .
En hið rétta er að þetta er þriðji staðurinn sem valist hefur undir þetta sögufræga hús á ríflega 160 árum .
Í hvorugt skiptið vék húsið þó af fúsum og frjálsum vilja , fyrst stökkti Alþingishátíðin því á flótta en síðan seinni heimsstyrjöldin .
Það dugðu sumsé engir smáviðburðir .
Margt hefur drifið á daga hússins gegnum tíðina og ýmsir mætir menn gengið þar um stofur .
Þegar latínuskólinn var fluttur frá Bessastöðum til Reykjavíkur árið 1846 var dr. Hallgrímur Hannesson Scheving skipaður yfirkennari við skólann .
Erfitt mun hafa verið að fá mannsæmandi húsnæði í höfuðstaðnum á þessum tíma og brá Hallgrímur því á það ráð sumarið eftir að reisa sér íbúðarhús við Austurvöll .
Þar bjó hann til hinstu stundar en maðurinn með ljáinn vitjaði Hallgríms á gamlársdag 1861 .
Þá keypti húsið Óli P. Finsen , sonur Ólafs yfirdómara , sem rak póstafgreiðslu og bóksölu .
Óli lét öll bæjarmál mikið til sín taka og átti síðar sæti í bæjarstjórn Reykjavíkur .
Hann breytti húsinu talsvert á sinni tíð , lét setja á það kvist og lengdi það nokkuð til norðurs .
Var húsið í daglegu tali aldrei kallað annað en Finsenshús .
1873 var stofnað nýtt embætti póstmeistara og komið á fót konunglegri póststofu fyrir allt landið í Reykjavík .
Embættið kom í hlut Óla P. Finsens og gegndi hann því til dauðadags .
Upprunalega var póstur afgreiddur á skrifstofu stiftamtmanns en fyrsta eiginlega póststofan var í Hafnarstræti 18 ( síðar Hafnarstræti 19 ) .
Haustið 1873 var gerður leigusamningur milli Óla og dönsku póststjórnarinnar um leigu á hluta húss hans við Austurvöll .
Upp frá því hættu menn að tala um " Finsenshús " og kölluðu húsið einfaldlega " Pósthúsið " .
Margir fengu meiðsli Sumar heimildir herma að fyrsta póststofan hafi verið á heimili Óla en það mun ekki vera rétt .
Ekki tíðkaðist heimsending bréfa á þessum tíma og var því gjarnan handagangur í öskjunni í Pósthúsinu , þegar menn streymdu að til að vitja bréfa eða annarra sendinga .
Í grein í Lesbók Morgunblaðsins á aldarafmæli hússins , 1947 , kemst Árni Óla svo að orði : " Varð þarna oft hinn mesti troðningur , því að húsakynni voru lítil , og fengu margir meiðsl svo um munaði af alnbogaskotum og hryndingum .
" Í sömu grein hermir Árni einnig af rifrildum sem gjarnan risu þegar skila átti pósti til vina eða kunningja .
" Jeg skal taka til hans ! " – " Nei , jeg skal taka það .
" Á seinustu póstmeistaraárum Óla Finsen var ráðinn til starfa bréfberi í Reykjavík .
Árni hét hann , kallaður gáta , enda hafði hann yndi af því að búa til gátur og bera upp fyrir mönnum .
Hermt er að Árni gáta hafi gefið sér góðan tíma í bréfburðinn og gjarnan beðið eftir kaffi og öðrum hressingum .
Óli Finsen lést vorið 1897 og tók þá Hannes Ó. Magnússon tímabundið við póstmeistaraembættinu .
Sigurður Briem var svo skipaður póstmeistari 1. ágúst 1897 .
Um þær mundir varð mikill vöxtur á pósti og póstsamgöngum enda höfðu skipasamgöngur aukist til muna og gerðu menn sér fljótt grein fyrir því að Pósthúsið væri orðið of lítið .
Eftir nokkurt samningaþóf fluttist póststofan úr Pósthúsinu yfir í gamla barnaskólann sem stóð við sömu götu .
Hann var þá orðinn of lítill til að gegna sínu upprunalega hlutverki .
Upp frá því var húsið aldrei kallað annað en " gamla pósthúsið " .
Áður hafði gatan hlotið nafnið Pósthússtræti – og heitir enn .
Árið 1902 keypti Thor Jensen athafnamaður húsið en hann rak á þeim tíma verslun í Godthaab , á horni Pósthússtrætis og Austurstrætis , þar sem nú er veitingastaðurinn Apótek .
Thor bjó í sex ár í húsinu eða þangað til hann hafði reist sér nýtt og veglegt heimili við Fríkirkjuveg 11 .
Milljónafélagið og Morgunblaðið Um tíma var Milljónafélagið , félag Thors og Péturs J. Thorsteinssonar á Bíldudal , með skrifstofur sínar í húsinu .
Félagið nefndist svo vegna þess að hlutafé félagsins var milljón krónur sem samsvaraði ríkisútgjöldum stofnárið .
Nokkur barna Thors fæddust í gamla pósthúsinu , þeirra á meðal Thor Thors sendiherra og fyrsti fastafulltrúi Íslands hjá Sameinuðu þjóðunum .
Seinna eignaðist Carl Olsen stórkaupmaður gamla pósthúsið og bjó þar í nokkur ár .
Húsið varð ekki fyrir tjóni í brunanum mikla í Reykjavík vorið 1915 .
Árið 1916 fékk ungt dagblað í Reykjavík , Morgunblaðið , inni í gamla pósthúsinu .
Blaðið hafði haft skrifstofu sína í Ísafoldarprentsmiðju en vegna stækkunar setjarasalarins varð blaðið að finna sér annan samastað .
Skrifstofa og afgreiðsla Morgunblaðsins voru þó aðeins í hluta hússins en í útibyggingunni , þar sem póstafgreiðslan var áður , rak Hjálmar Gudmundsen kaupmaður verslun .
Vilhjálmur Finsen ritstjóri Morgunblaðsins þóttist hafa himin höndum tekið þegar blaðið flutti í gamla pósthúsið en hann var sonur Óla Finsen og fæddur í húsinu .
Hermt er að Vilhjálmi hafi ekki þótt amalegt að sitja við skrifborð sitt í stofu foreldra sinna .
Byggt upp í Skerjafirði Ekki átti það fyrir Morgunblaðinu að liggja að ílendast í gamla pósthúsinu .
Fyrir því fór eins og póstinum áður , afgreiðslurúm varð fljótt alltof lítið .
Eftir árið flutti blaðið því í rýmra húsnæði í Lækjargötu 2 .
Segir nú fátt af gamla pósthúsinu fyrr en farið var að tala um það á ofanverðum þriðja áratugnum að koma upp veglegu hóteli fyrir Alþingishátíðina 1930 .
Var lóðin sem gamla pósthúsið stóð á , Pósthússtræti 11 , talinn ákjósanlegur staður fyrir það .
Var húsið því selt til niðurrifs 1928 og festi Jón Kristjánsson nuddari kaup á því .
Á lóðinni reis í staðinn Hótel Borg .
Jón lét byggja húsið upp að nýju í Skerjafirði , á mótum Reykjavíkurvegar og Þvervegar .
Þar heitir nú Einarsnes .
Við flutninginn var húsinu gefið nafnið Breiðabólstaður .
Nokkrar breytingar voru gerðar á því en máttarviðir og innviðir voru í sömu skorðum og verið höfðu áður .
Fyrst um sinn bjó Jón sjálfur í húsinu en síðar var rekið þar barnaheimili um tíma .
Síðan eignaðist Tómas Hallgrímsson bankamaður húsið og seldi það Halli L. Hallssyni tannlækni árið 1941 .
Þá var skollið á stríð og Hallur hafði ekki búið í húsinu nema tvo mánuði þegar breska hernámsliðið krafðist þess að hann rifi húsið eða flytti það á brott .
Það yrði að víkja fyrir flugvelli .
Enn var gamla pósthúsið á faraldsfæti .
Hreint ekki vistlegt Ekki var hlaupið að því að fá góða lóð á þessum tíma en eftir nokkra leit sættist Hallur á að flytja húsið í Laugarásinn .
" Þetta land var ekki annað en stórgrýtt urð og hreint ekki vistlegt að setjast þar að , " segir Árni Óla í téðri grein sinni í Lesbók .
" En sá kostur fylgdi þó , að þarna var nóg landrými og staðhættir þannig að húsið hlaut að njóta sín mjög vel .
" Bretar rifu húsið og reistu að nýju í Laugarásnum á undraskömmum tíma .
Litlu var breytt , nema hvað hækkað var undir loft á stofuhæð með því að setja þykk tré undir stafi .
Seinna var svo byggt forskyggni við útidyr og hliðarálma baka til .
Hallur gaf húsinu nýtt nafn við flutninginn – Breiðablik .
Lengi var það skráð Laugarmýrarblettur 35 í opinberum gögnum , um skeið Breiðablik við Sundlaugaveg en loks Brúnavegur 8 eftir að gata var lögð upp ásinn frá Sundlaugavegi .
Nánasta umhverfi hússins breyttist fljótt enda var Hallur með iðagræna fingur .
Kom hann sér upp garði sem vakti í senn öfund og aðdáun .
Á afmælisdegi Reykjavíkur 1951 varð garður Halls hlutskarpastur í keppni Fegrunarfjelags Reykjavíkur um fallegasta skrúðgarðinn í bænum .
Í rökstuðningi dómnefndar sagði meðal annars : " Þessi garður er að því leyti frábrugðinn öðrum skrúðgörðum í bænum , að hann er skipulagður í landslagsstíl .
Þegar upprunalegri stórgrýtisurð er breytt í þennan fagra og gróðursæla reit , ber það tvímælalaust vott um meiri vinnu , áhuga og fegrunarlöngun , en dæmi eru til annars staðar í bænum .
Auk þess gefst þar að líta afar fjölbreyttan jurtagróður .
" Amalía Hallfríður Skúladóttir , ekkja Halls , seldi húsið árið 1971 .
Féllu fyrir húsinu Árið 1982 festu hjónin Bergur Benediktsson verkfræðingur og Ragnhildur Þórarinsdóttir matvælafræðingur kaup á húsinu .
Var það þá farið að láta á sjá og Bergur upplýsir brosandi að sumir hafi álitið kaupin " hálfgerða vitleysu " enda hafi söguvitund Reykvíkinga verið minni á þessum tíma en hún er í dag .
En hjónin féllu fyrir húsinu og varð ekki haggað .
Þau sjá ekki eftir því í dag .
Bergur og Ragnhildur hafa lagt mikla vinnu í að gera húsið upp í upprunalegum stíl og staðfesta myndir að vel hefur til tekist .
Leifur Blumenstein byggingafræðingur var hjónunum innan handar við endurbæturnar .
Áslaug Helgadóttir prófessor og Nikulás Hall komu að kaupum á húsinu 1982 og uppgerð þess .
Amalía H. Skúladóttir , barnabarn Halls tannlæknis , sem ólst upp í húsinu , ber lof á framtakssemi núverandi eigenda .
" Fjölskylda mín hefur í tvígang notið einlægrar gestrisni þeirra og ber okkur öllum saman um að frábærlega hafi verið staðið að endurreisn hússins .
Það er orðið stórglæsilegt og eigendum til mikils sóma .
" Bergur og Ragnhildur lögðu niður nafnið Breiðablik og kalla húsið ýmist " gamla pósthúsið " eða einfaldlega Brúnaveg 8 .
Þau ráku um tíma gistingu í húsinu og þá hentaði vel að nota gamla pósthús-nafnið .
" Annars segist ég yfirleitt bara búa á Brúnavegi 8 , " segir Ragnhildur .
Að sögn Bergs er mjög góður andi í húsinu .
Um það séu allir sammála .
Spurður hvort gamlir húsbændur hafi nokkuð látið á sér kræla svarar Bergur neitandi .
" Svo virðist sem þeir hafi öðrum hnöppum að hneppa .
Alla vega hef ég ekki orðið var við þá – ennþá .
" Á hinn bóginn hafa niðjar fyrri eigenda sýnt húsinu áhuga og bæði fólk Halls tannlæknis og Thors Jensens fengið afnot af því til að halda veislur .
Bergur og Ragnhildur segja sér ljúft og skylt að verða við slíkum beiðnum .
Gamla pósthúsið hefur ekki verið fyrir neinu í tíð Bergs og Ragnhildar og aldrei komið til tals að flytja það enn eina ferðina .
" Það var auðvitað klaufaskapur að fjarlægja ekki húsið 2007 og reisa turn , " segir Bergur sposkur , " en fyrst maður klikkaði á því tekur því varla að flytja það úr þessu .
" " Það stóðu logar upp úr húsinu " Minnstu munaði að glæstri sögu gamla pósthússins lyki á einni kvöldstund árið 1958 þegar eldur kom upp í húsinu .
" Þetta var um vor eða sumar og við vorum að borða kvöldmatinn þegar vegfarandi bankaði á gluggann í borðstofunni og tilkynnti okkur að logar stæðu upp úr húsinu , " segir Amalía H. Skúladóttir , barnabarn þáverandi húsráðanda , Halls L. Hallssonar , en hún ólst upp í húsinu hjá ömmu sinni og afa .
Amalía segir heimilismenn að vonum hafa rokið upp til handa og fóta en eldurinn kom upp í gufubaðsherbergi í norðurenda hússins .
" Það logaði í húsinu og við óttuðumst að allt myndi brenna .
Við byrjuðum því að bera út allt sem við mögulega gátum , málverk , bækur og fleira , " segir Amalía .
Slökkviliðið bar fljótt að garði , náði tökum á eldinum og tókst að bjarga húsinu .
Efri hæðin var þó illa farin að norðanverðu , baðherbergi og annað herbergi eyðilögðust til að mynda alveg .
Þá urðu vatnsskemmdir umtalsverðar á báðum hæðum .
Bruninn hafði þó ekki áhrif á búsetu í húsinu enda náði eldurinn ekki út fyrir baðherbergin á efri hæðinni .
" Við þurftum ekki að flytja úr húsinu meðan gert var við skemmdir sem urðu af vatni og reyk á báðum hæðum , " segir Amalía .
" Öllu var komið í fyrra horf og heppnaðist það ágætlega .
" 