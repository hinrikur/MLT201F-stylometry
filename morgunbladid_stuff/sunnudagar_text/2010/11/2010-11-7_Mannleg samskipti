Manneskjan er alveg svakalega sérstakt fyrirbæri .
Maður er að sjá það alltaf betur og betur .
Ekki síst vegna þess að ég held að engin lifandi vera á þessu jarðríki sé þeim hæfileikum gædd að flækja hlutina eins mikið og við gerum .
Manneskjan er meistari í að flækja líf sitt .
Og annarra .
Við Íslendingar erum til dæmis búnir að flækja líf okkar allhressilega undanfarin ár .
Við þurftum ekkert að gera það .
En gerðum það samt .
Í grunninn held ég að stór partur af flækjunni sé sá að við Íslendingar erum ekkert rosalega færir í mannlegum samskiptum .
Til dæmis í endurgjöf ( nota þetta orð til að hljóma eins og ég viti alveg rosalega um hvað ég er að tala ) .
Flestir Íslendingar , að undirrituðum meðtöldum , stunda oft mjög einsleita endurgjöf .
Og kallast hún neikvæð endurgjöf .
Við erum mörg hver alveg rosalega dugleg í því að benda á allt hið neikvæða .
Það sem megi nú gera betur varðandi hitt og þetta .
" Menn eru bara hreinlega ekki að vinna vinnuna sína " er setning sem hljómar ansi oft á Íslandi .
Ég veit að það er atvinnuleysi og allt það , en mikið rosalega eru margir eitthvað ekki að vinna vinnuna sína þessa dagana .
Jákvæð endurgjöf er bara orðasamband sem flestir Íslendingar þekkja ekki .
Það er einhvern veginn eins og við Íslendingar þurfum að fara alveg í sérstakar stellingar ef við ætlum að vera jákvæð .
Enda vitum við ekkert hvernig við eigum að vera þegar við erum í útlöndum og umgöngumst fólk sem stundar jákvæða endurgjöf .
Roðnum og byrjum að tafsa bara .
Enda erum við því ekki vön .
Kanar eru alveg svakalega duglegir í að hrósa .
Enda eru þeir sí hrósandi allan daginn .
Það er allt voða mikið " Great " og " Awesome " og " Good for you " í Ameríku .
Ég held að stór partur af flækju okkar Íslendinga sé sú að við reyndum að breyta þessu .
Við gerðum okkur grein fyrir þessari botnlausu neikvæðu endurgjöf og byrjuðum bara allt í einu að hrósa öllum .
Snérumst bara í hring .
Allt sem allir gerðu og sögðu varð bara æðislegt .
Allir urðu bara allt í einu flottir , frægir og fjáðir .
Enda gerum við Íslendingar ekkert með hangandi hendi .
Við förum alla leið .
Við gengum svo langt að kolruglaðar hugmyndir manna fengu jákvæða endurgjöf .
Til dæmis datt einhverju fólki það í hug að stofna dagblað í Danmörku á einhverjum tímapunkti .
Sem var svolítið spes .
Sérstaklega í ljósi þess að það eru allavega til svona sirka tuttugu og fimm dagblöð í Danmörku .
Ég meina vöntun á lesefni er ekki það fyrsta sem manni dettur í hug þegar maður kemur til Danmerkur .
En við Íslendingar vissum auðvitað betur .
Þetta fólk sem sá um útgáfu dagblaða í Danmörku var auðvitað allt að gera þetta meira eða minna rangt .
Enda dagblöð á Íslandi hafin yfir flest dagblöð heimsins .
Sko í gæðum alltso .
Og svo fékk þetta fólk auðvitað lánað fyrir þessu dagblaði líka .
Eðlilega .
Þetta var bara svo jákvætt mál allt saman .
Mannleg samskipti hafa líka oft á tíðum verið okkur Íslendingum þrándur í götu .
Einu sinni var ég á fundi í Danmörku .
Þetta hefur verið árið 2006 að ég held .
Fundinum lauk og ég bað um að hringt yrði á leigubíl .
Nú tíminn leið en leigubíllinn bara kom ekki .
Þegar ég var búinn að bíða í allavega í svona fimm mínútur og alveg að missa þolinmæðina , bað ég Danann um að hringja á leigubílastöðina og koma því til skila að það væri Íslendingur sem væri að bíða og ef leigubíllinn færi ekki að koma myndi hann sennilega bara kaupa leigubílastöðina .
Og loka henni .
Þetta er náttúrulega lygi .
En góð saga samt .
Hefði alveg getað gerst .
Mín von er bara sú að við Íslendingar hættum að flækja hlutina .
Lesum bara blöðin okkar í rólegheitum .
Og bíðum eftir leigubílum í rólegheitum .
Og byrjum svo áreynslulaust að hrósa fólki .
Sérstaklega þegar það á það skilið .
Líka Dönum .
