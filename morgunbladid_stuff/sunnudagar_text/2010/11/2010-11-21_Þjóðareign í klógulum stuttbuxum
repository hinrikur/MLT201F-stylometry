Listaskáldið góða , Jónas Hallgrímsson , afrekaði ótrúlega margt á stuttri ævi .
Hvert mannsbarn þekkir ljóðskáldið , margir kannast við náttúruvísindamanninn en færri virðast meðvitaðir um þann mjög afkastamikla nýyrðasmið sem hann var .
Svavar Sigmundsson hélt í vikunni fyrirlestur um nýyrði Jónasar í Menntaskólanum á Akureyri .
Orðasmíð Jónasar eða virkjun eldri orða er enn eitt dæmi um listfengi hans og aðdáunarverða meðferð íslensks máls .
Orðin eru ekki aðeins lipur , sem gerir þau svo vel nothæf , heldur er í þeim hugsun sem gerir þau líka mjög oft eftirminnileg , sagði Svavar Sigmundsson , sem er fyrrverandi rannsóknaprófessor og forstöðumaður Örnefnastofnunar Íslands , í erindi sínu fyrir norðan .
Svavar tók sig til fyrir nokkrum árum og hóf að skoða nýyrðasmíð skáldsins .
Hann sagðist , í samtali við Morgunblaðið , telja að um 190 algeng orð í málinu mætti rekja til Jónasar .
Þau eru að sögn Svavars úr ýmsum ritum skáldsins , úr Fjölnisgreinum sem eigna má Jónasi einum , úr sundreglum Nachtegalls og stjörnufræði Ursins , sem Jónas þýddi , og víðar að úr ritum hans .
Eðlileg og blátt áfram Þó nefnir Svavar þessi orð – sem birt eru á síðunni hér við hliðina – með sama fyrirvara og aðrir fræðingar hafa gert áður ; að Jónas hafi ef til vill ekki smíðað öll þau orð sem hann er skráður fyrir en víst séu þau mörg .
Hugsanlega séu einhver þeirra úr eldri ritum en hafa ekki fundist .
Svavar rifjaði upp að Guðmundur Finnbogason prófessor varð einna fyrstur til að skrifa um nýyrði Jónasar í Skírni fyrir meira en 100 árum .
Hann skrifaði þar að málið á þýðingu Jónasar á stjörnufræði Ursins væri svo " þýtt og yndislegt að engan skyldi í fyrstu gruna , hvílíkur sægur þar er af nýjum orðum .
Eg hefi til gamans skrifað hjá mér hátt á annað hundrað þessara nýyrða .
" Guðmundur sagði Jónas ýmist hafa tekið orð sem til voru í málinu og fengið þeim nýja merkingu , eða sett saman ný orð " svo eðlileg og blátt áfram að mann furðar mest hvers vegna þau hafa ekki verið til í þúsund ár , " eins og Guðmundur tók til orða .
Svavar tekur í sama streng og Guðmundur forðum tíð .
Segir furðumörg þeirra orða sem Jónas smíðaði algeng enn í dag þótt mörg sem hann bjó séu til að líkindum ekki lengur notuð .
Nýyrðasmíð var hafin löngu á undan Jónasi og félögum , segir Svavar , og var hluti af málhreinsunarstefnu 19. aldar en hún var runnin af fleiri en einni rót .
" Auk þess sem hún átti rætur í íslenskri hefð allt frá dögum Arngríms lærða var hún m.a. afsprengi rómantísku stefnunnar , sem lagði áherslu á það þjóðlega og þar með varðveislu þjóðtungnanna , " sagði Svavar og nefndi dæmi um svipaðar hreyfingar sem gengu yfir önnur lönd .
Svavar segir allar líkur á að Jónas hafi byrjað að smíða orð mjög ungur .
Fjölnismenn hafi án efa búið til einhver orð í sameiningu en margt sé augljóslega Jónasar eins .
Jónas bjó m.a. til lýsingarorðið fjaðurmagnaður .
Áður var talað um stælingarkraft .
Jónas virðist hafi birt fyrstu nýyrðin í Fjölni árið 1935 , þegar hann var 28 ára , en fyrsta heila bókin sem hann glímdi við að þýða var stjörnufræði Ursins sem kom út 1842 og áður var nefnd .
Jónas lést haustið 1845 aðeins tæplega 38 ára að aldri .
Svavar nefnir nokkur dæmi um falleg orð Jónasar : " Austankul .
Austangola var til í fornmáli en hitt kemur hvergi annars staðar fyrir áður svo vitað sé áður en Jónas notar það .
Ég hef því tekið mér það bessaleyfi að eigna honum orðið þótt ég hafi ekki sannanir fyrir því .
" Fannburður er annað orð sem Jónas notar fyrstur svo vitað sé .
Fífilbrekka eitt enn .
" Ég held að óhætt sé að segja að Jónas hafi verið stórtækasti nýyrðasmiður sinnar kynslóðar , " svarar Svavar þegar spurt er .
Bætir svo við að hlutur tímaritsins Fjölnis ( 1835-1847 ) í endursköpun ritmálsins verði seint fullmetinn en hinir Fjölnismennirnir , Brynjólfur Pétursson , Konráð Gíslason og Tómas Sæmundsson , hafi þó ekki verið iðnir á þessu sviði .
Púðurfull holkúla ...
Konráð var t.d. ekki mikið fyrir að búa til orð en kom hins vegar mikið með útlistanir , segir Svavar .
" Í dansk-íslenskri orðabók sem kom út 1851 notar hann t.d. ekki orðið sprengikúla sem Jónas hafði þó áður birt .
Þetta er danska orðið bombe ; um það segir Konráð : " Púðurfull holkúla sem skotið er úr fallbissu og ætluð til sprengs .
" " En skyldi eitthvað einkenna nýyrði Jónasar umfram annað ? " Helst hvað þau eru nútímaleg .
Manni finnst eins og þessi orð hafi alltaf verið til í málinu ! " segir Svavar og nefnir dæmi : " Jónas notar orðið rafurmagn .
Magnús Stephensen hafði áður notað rafurkraftur en rafurmagn er þjálla og fólk notaði það alveg fram á mína daga .
" Nú er talað um rafmagn .
" Nýyrði Jónasar fara mjög vel í munni og hugsunin í þeim er sú að koma fyrir lýsingu á fyrirbærinu í orðinu , hugsað út frá íslensku .
" Fjaðurmagnaður er enn eitt fallega orðið , sem Svavar nefnir .
" Sumum finnst klógulur fallegasta orð tungunnar ; örninn er með gula kló .
Ég get nefnt orðið fannburður , og ljósvaki er líka mjög fallegt orð og velheppnað sem enn lifir í raun og veru .
" Svavar segir engum blandast hugur um að Jónasi hafi tekist vel að búa til þau orð sem hann vanhagaði um .
" Ekki er að efa að ýmis fleiri orð eru í skáldskap hans og víðar sem eru einstök og ekki hafa verið til fyrir þó að ekki hafi verið skráð sem nýyrði hans sérstaklega .
" Svavar segir að ekki hafi verið farið rækilega í saumana á Orðabók Konráðs Gíslasonar 1851 " en hann getur iðulega þeirra orða í þýðingum sínum í orðabókinni sem Jónas á heiðurinn af .
Konráð hefði getað lært margt af Jónasi til þess að gera orðabókina nothæfari með því að hafa þar fleiri orð í stað skilgreininga .
" Mikið málbótastarf Ljósvaki er þýðing á æther og sjónarhorn þýðing á synsvinkel .
" Konráð hefur ekki orðið fjaðurmagnaður , heldur þýðir hann elastisk með orðunum " sem lætur undan og tekur við sér aptur , sem teygja eða staður er í " .
Konráð gefur ekki orðið sjónauki hvorki fyrir kikkert né microscop heldur sjónpípa fyrir hið fyrra og stækkunargler fyrir hið síðara , en Jónas notaði sjónauka fyrir mikroskop .
" Konráð hefur því ekki haldið sérstaklega á lofti nýyrðum Jónasar að því er séð verður , að sögn Svavars .
" Jónas ritaði ekki beint um málrækt .
Málbótastarf Jónasar liggur allt í skáldskap hans , bundnum og óbundnum , og öðru því er hann ritaði .
Með yfirburðum sínum á því sviði kom hann ef til vill mestu til leiðar í málbótastarfi síns tíma að öðrum ólöstuðum , " sagði Svavar Sigmundsson .
