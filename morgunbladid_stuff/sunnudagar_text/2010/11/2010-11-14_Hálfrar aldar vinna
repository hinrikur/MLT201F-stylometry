S veppabókin – íslenskir sveppir og sveppafræði heitir bók eftir náttúrufræðinginn Helga Hallgrímsson sem Skrudda gaf út fyrir stuttu .
Bókin er mikil að vöxtum , ríflega sex hundruð síður í stóru broti , gríðarlegt magn upplýsinga og grúi mynda – um 800 alls .
Í bókinni er skýring á sveppafræði almennt og síðan yfirlit yfir þá sveppi sem finnast á Íslandi , alls er um 700 tegundum lýst , en 1.000 tegunda getið .
Segja má að hún sé í senn handbók fyrir áhugamenn um sveppi og sveppatínslu , en líka kennslubók í sveppafræðum .
Í ljósi þess hve verkið er mikið að vöxtum kemur varla á óvart að það liggi drjúg vinna að baki bókarinnar , enda segist Helgi hafa unnið að henni öðrum þræði í kringum tuttugu ár .
" Auðvitað hef ég líka gert fleira , " segir hann og kímir , " en svo má líta til þess að að baki þessu liggur hálfrar aldar vinna , undirbúningur og grúsk .
" Helgi hefur skrifað sitthvað um sveppi , auk annarra skrifa , allt frá 1960 , en þá var hann í líffræðinámi og bauðst námsstyrkur til framhaldsnáms í Göttingen í Þýskalandi .
" Það var í gegnum Sigurð Pétursson gerlafræðing .
Þá var mikið vandamál með fúasveppi í tréskipum sem voru þá mikið notuð hér og Sigurður hafði unnið að rannsóknum á því .
Honum fannst þó betra að sérfræðingi væri faldar þær rannsóknir og því fór ég út með það í huga .
Það æxlaðist þó svo að ég fór ekki að ráði í þessa fúasveppafræði , fannst það ekki freistandi en svo var þetta vandamál fljótlega úr sögunni því bæði var að menn fóru að nota betri fúavarnir og svo hættu þeir að nota tréskipin að mestu , stálskipin tóku við .
" Að sögn Helga eru skráðar eitthvað um 2.000 tegundir sveppa hér á landi , en meginhlutinn svo örsmár að hann sést ekki með berum augum , allskyns myglu- og sníkjusveppir .
Íslensk sveppaflóra sker sig ekki úr sveppaflóru annarra landa nema að því leyti að hún er fábrotnari , en í ljósi þess að íslenskar svepparannsóknir eru ekki nema um hundrað ára þá er þar mikið verk óunnið .
" Við vitum ekki svo mikið um útbreiðslu tegundanna , það er bara einn sveppafræðingur starfandi á Íslandi í dag , ég hef bara unnið að þessu í hjáverkum , " segir Helgi , en hann var kennari og síðan forstöðumaður Náttúrugripasafnsins á Akureyri í aldarfjórðung , en fluttist síðan austur á Egilsstaði 1987 og hefur stundað ritstörf síðan , skrifaði meðal annars mikla bók um Lagarfljót sem kom út 2005 .
