Mikið er kvartað undan neikvæðri umræðu í íslensku þjóðfélagi .
Skemmst er að minnast gagnrýni Vigdísar Finnbogadóttur , fyrrverandi forseta Íslands , í síðasta Sunnudagsmogga og nú tekur Friðrik Erlingsson rithöfundur í sama streng .
" En um þessar mundir er eiginlega gáfulegast að þegja , " segir hann í samtali við Kolbrúnu Bergþórsdóttur .
" Það er nokkurn veginn sama hvað sagt er , það er snúið út úr öllu .
Maður bíður eftir því að þessi holskefla af rifrildi gangi yfir svo að fólk geti farið að ræða saman – ef það er þá einhvern tíma hægt hér á landi .
Ég leyfi mér reyndar að stórefast um það .
Umræðan er bara hártoganir og rifrildi , skætingur og þvættingur , allt frá hinu háa alþingi niður í alþingi götunnar .
" Og það er merkileg athugasemd , sem Friðrik kemur með , en hún er sú að enginn sé yfir annan hafinn í þessari umræðu .
Jafnvel ekki listamennirnir , sem þó fara mikinn þessa dagana sem kjörnir fulltrúar í Reykjavík og sem frambjóðendur til stjórnlagaþings .
" Listamenn hafa ekki meira hlutverk en aðrir , hvorki á þessum tímum né öðrum , " segir Friðrik .
" Nafngiftin " listamaður " gerir engan að stórmenni og er frekar tilgerðarleg , sérstaklega þegar menn titla sig sjálfir svo ...
Ég held að það sé leitun að skynsemi í hópi listamanna .
Ég veit ekki hvar ætti helst að leita hennar .
Mögulega hjá heimspekingum , þó er ég ekki viss .
Kannski er hana helst að finna hjá ungu fólki , sem er heimspekingar af guðs náð , ómengað af biturð hinna eldri ...
" Það má öllum ljóst vera , hversu mikilvægt er að stuðla að jákvæðri og uppbyggilegri umræðu .
En það þýðir ekki að hún eigi að vera óstaðföst eða gagnrýnislaus .
Það liggur til grundvallar lýðræðinu að öndverðar skoðanir mætast og ráðandi öflum sé veitt aðhald .
Þess vegna er hláleg sú krafa ríkisstjórnarinnar að stjórnarandstaðan eigi að vera með í pólitísku samráði upp á punt , án þess að hafa nokkuð um gang viðræðnanna að segja .
Jafnan þegar ráðherrar fara að ókyrrast vegna skoðanakannana eða mótmæla á Austurvelli , er stjórnarandstaðan kölluð til .
Það er í besta falli feluleikur eða farsi , sem síst er til þess fallinn að ýta undir trúverðugleika stjórnvalda .
Hugmyndir að betra samfélagi Í Sunnudagsmogganum hefur hafið göngu sína flokkur viðtala undir yfirskriftinni : Hugmyndir að betra samfélagi .
Haukur Arnþórsson , doktor í stjórnsýslufræði , ræðir í dag um að margfeldisáhrif gagnavera geti orðið mikil hér á landi , þau geti dregið að sér erlend fyrirtæki og skapað íslenskum ný tækifæri , auk þess sem lega landsins milli tveggja markaðssvæða sé hagkvæm .
" Þessi tækifæri verður að nýta , " segir hann .
" Til þess að raungera þessa möguleika verða Íslendingar að horfa fram á við , þeir þurfa að skilja og ræða um tækifæri framtíðarinnar og þeir þurfa að grípa tækifærin .
Annars breytast þau í ógnanir – og kreppan , fortíðarhyggja og röng forgangsröðun getur valdið því að svo fari .
" Það verður fróðlegt að fylgjast með umræðunni á þessum vettvangi á næstu vikum og mánuðum .
