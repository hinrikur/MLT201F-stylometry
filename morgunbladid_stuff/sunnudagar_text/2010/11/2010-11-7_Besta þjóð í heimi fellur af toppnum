Ísland er í 17. sæti á nýjum þróunarlista Sameinuðu þjóðanna , sem endurspegla á lífsgæði og velferð þegnanna í landinu .
Aðeins þrjú ár eru síðan landið vermdi efsta sæti listans ásamt Noregi og í fyrra var það í þriðja sæti .
Breytingin á lífsgæðunum kemur kannski ekki á óvart í ljósi alltumlykjandi efnahagsörðugleika lands og þjóðar .
En þótt Íslendingar finni vel fyrir ástandinu flokkast landið enn til þróuðustu samfélaga heims ( very high human development ) og er í raun vel fyrir ofan miðju þeirra með lönd eins og Belgíu , Danmörk og Bretland fyrir neðan sig .
Það sem skýrir ennfremur þetta hrap eru breyttar útreikningsreglur sem gera það að verkum að ekki eru sömu viðmið að baki uppröðuninni á listann nú og áður .
Þannig má lesa út úr endurreiknaðri þróunarvísitölu síðasta árs skv. nýju viðmiðunum að miðað við þau hafi Ísland verið í 14.-17. sæti á listanum í fyrra og haldi í raun sama skori og þá , eða 0,869 stigum .
Það sem hins vegar vekur athygli er að á meðan Ísland stendur í stað mjakast vísitala hinna landanna 41 , sem eru skilgreind sem þróuðustu samfélögin , upp á við frá í fyrra með einni undantekningu þó , þ.e. Tékklandi sem einnig stendur í stað .
Tekjurnar gera gæfumuninn Mest sláandi er hins vegar að sjá hvernig staða Íslands hefur breyst á þróunarlistanum miðað við árið 2005 , en vísitalan er einnig endurreiknuð fyrir það ár .
Það ár var Ísland í sjöunda sæti listans skv. nýju viðmiðunum og hefur því hrapað niður um tíu sæti miðað við þann tíma .
Ekkert land á listanum öllum , sem nær til 169 landa , hefur hrapað niður um jafn mörg sæti á sama tíma .
Næst okkur komast Fídjieyjar , sem eru í 86. sæti listans og teljast til meðalþróaðra landa , en þær hafa hrapað niður um 9 sæti á listanum á sama tíma .
Til að átta sig á því hvað veldur stöðu Íslands á listanum er gagnlegt að skoða hvað skilur að okkur og þá þjóð sem er í efsta sæti listans , þ.e. Noreg sem skorar 0,938 stig skv. vísitölunni .
Í ljós kemur að lífslíkur við fæðingu eru álíka eða heldur betri á Íslandi þar sem þær eru 82 ár en 81 ár í Noregi .
Noregur skarar fram úr hvað varðar menntun að því leyti að meðalmenntun fullorðinna er 12,6 ár í Noregi en 10,4 ár á Íslandi .
Mestur munurinn er hins vegar á vergum þjóðartekjum á mann , sem eru 22.917 dollarar á Íslandi en heilir 58.809 dollarar í Noregi .
Sömuleiðis er sparnaður norsku þjóðarinnar meira en tvöfalt meiri en þeirrar íslensku , eða 16,2% af vergum þjóðartekjum á meðan hann er aðeins 6,1% af vergum þjóðartekjum hér .
Þá er jöfnuður og kynjajafnrétti heldur meira í Noregi en á hinn bóginn er glæpatíðni hærri , ef marka má tíðni rána , en í Noregi upplifa 33,5 af hverjum 100 þúsund íbúum það að verða fyrir ráni á meðan aðeins 13,6 af hverjum 100 þúsund upplifa það hér .
Nærri okkur á listanum er Finnland , sem er í 16. sæti og Danmörk sem er í 19. sæti listans , en í báðum þessum löndum eru lífslíkur töluvert lægri ( 80,1 ár í Finnlandi og 78,7 ár í Danmörku ) .
Sömuleiðis eru minni væntingar um menntun ungmenna í þessum löndum en hér , þótt raunmenntun sé svipuð .
Það sem hins vegar skilur löndin að eru vergar meðaltekjur á mann , sem eru 33.872 dollarar í Finnlandi og 36.404 dollarar í Danmörku miðað við 22.917 dollara hér .
Ný viðmið og vísitölur Erfitt er að meta hvort þær breytingar sem gerðar hafa verið á viðmiðum þróunarvísitölu Sameinuðu þjóðanna hefðu skilað okkur fyrsta sætinu árið 2007 , líkt og raunin var með gömlu viðmiðunum .
Helstu breytingarnar á vísitölunni eru þær að nú er menntunarstig mælt í meðallengd menntunar hjá fólki 25 ára og eldra sem og áætlaðri meðallengd menntunar hjá sex ára börnum .
Áður var meðallæsi mikilvægur þáttur í mælingum á menntunarstiginu en þar sem það var stöðugt um 100% hjá þróuðustu þjóðunum þótti það ekki gildur mælikvarði á menntunarþróun lengur .
Þá eru kjör nú mæld í vergum þjóðartekjum á mann í stað vergrar þjóðarframleiðslu áður .
Er þetta gert þar sem verg þjóðarframleiðsla endurspeglar ekki ráðstöfunartekjur þjóðarinnar , en í raun eru það þær sem skipta mestu máli upp á velferð einstaklinga og fjölskyldna .
Samhliða hinni hefðbundnu lífskjaravísitölu eru nú birtar þrjár aðrar vísitölur , sem mæla jöfnuð í samfélaginu , jafnrétti kynjanna og fátækt , en gögn vantar til að síðasttalda vísitalan sé reiknuð út fyrir Ísland .
Lífskjaravísitala allra landa á listanum lækkar vegna ójöfnuðar í samfélaginu , mismikið þó , sem veldur því að Ísland hækkar upp um fimm sæti á listanum , að teknu tilliti til jöfnuðar .
Ísland er hins vegar talið í 13. sæti kynjajafnréttisvísitölunnar , en að baki henni liggja mælingar á menntun kynjanna , atvinnuþátttöku kvenna , fjölda kvenna á Alþingi , andlát af barnsförum , frjósemi o.fl. 