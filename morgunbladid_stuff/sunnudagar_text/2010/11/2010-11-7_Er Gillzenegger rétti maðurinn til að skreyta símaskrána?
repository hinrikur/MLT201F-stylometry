MEÐ Valtýr Björn Valtýsson íþróttafréttamaður Það er nú einfaldlega þannig að ég skil ekki þessa umræðu um hvort Egill " Gillz " Einarsson eigi að fá að skreyta þessa blessuðu símaskrá eður ei .
Fyrir mér er þetta bara nútíminn í allri sinni mynd .
Það er jú komið árið 2010 og 2011 að detta inn hvort sem mönnum líkar betur eða verr .
Ef við viljum fara aftur í torfkofana þá geta þeir valið að gera það sem vilja en við hin sem viljum lifa í nútímanum og framtíðinni veljum frjálsræði , tjáningarfrelsi og ritfrelsi .
Þetta er mín skoðun og eflaust setja einhverjir út á þetta hjá mér og það er allt í lagi .
Það væri nú meira ef allir væru sömu skoðunar í hinum ýmsu málefnum .
Ríkisstjórn Íslands vill kannski að allir séu sömu skoðunar og hún , enda er þessi blessaða stjórn að slá gras alla daga .
Þetta mál hins vegar með Gillz og símaskrána er að mínu mati af þeim toga að þetta særir víst einhverja sem ég skil ekki alveg .
Ég þekki Egil " Gillz " Einarsson ágætlega og hann er hinn vænsti drengur .
Ég tel að þeir aðilar sem hafa látið hæst gegn honum í þessu " símaskrármáli " þekki pilt ekki neitt og er reyndar þess fullviss að svo sé .
Maður á ekki að dæma aðra út frá orðspori eða hvað aðrir segja .
Ef einhver segir við mig að hann þoli ekki hinn og þennan og eitthvað slíkt þá spyr ég ávallt hvort viðkomandi þekki þann aðila .
Yfirleitt er svarið nei .
Því legg ég til að þetta ágæta fólk , sem ekki þekkir Gillz og er svona mikið á móti honum , einsetji sér að kynnast honum og tjá sig síðan .
Áfram Ísland .
MÓTI Davíð Stefánsson bókmenntafræðingur Svokallaður Gillzenegger hefur löngu sýnt að hann er fínasta ljóðskáld , hann hefur mjög gott vald á íslenskri tungu og ég hef oft hlegið upphátt að því sem hann skrifar í pistlum .
Það breytir því ekki að ummæli hans opinberlega á netinu um vissa aðila , sem lýsa mikilli kvenfyrirlitningu og jafnvel hvetja til ofbeldis undir formerkjum húmors , dæma hann úr leik sem trúverðugan einstakling .
Svo er afgangurinn mjög einfaldur : Símaskráin er hálfopinbert plagg – hálfgerð þjóðareign .
Og Já.is leggur blessun sína yfir þann mann sem Gillzenegger geymir og skoðanir hans með því að fá hann til að taka þátt í verkefninu .
Þetta væri í sjálfu sér allt í lagi ef téður Gillzenegger hefði sýnt einhvern vott af iðrun eða eftirsjá gagnvart þessum ummælum , sem hann hefur ekki gert og oftast þvert á móti – hann heldur orðræðunni áfram .
Mér finnst að Síminn eigi að sýna þroska og játa á sig þau mistök að hafa tekið þessa ákvörðun .
Ef Síminn myndi í fúlustu alvöru skoða rætin ummæli þar sem Gillz talar um að " tittlinga " tilteknar stjórnmálakonur eða " senda tvo " á þær , þá tæki Síminn auðvitað ákvörðun um að hætta við þetta .
En Síminn virðist því miður ætla að láta eins og ekkert sé .
Svo er ekkert nýtt að talað sé um húmorsleysi kvenna og femínista í þessu samhengi .
Það er líka notað til dæmis á vinnustöðum gagnvart kynferðislegri áreitni .
Orðræðan er nákvæmlega sú sama : Þegar karlkyns yfirmaður beitir konu kynferðislegri áreitni og hún bregst illa við er hún iðullega sökuð um húmorsleysi .
Þetta er einfaldlega elsta og lúalegasta trikkið í bókinni því það slær öll vopn úr höndum þess sem er áreittur og firrir hinn aðilann allri ábyrgð .
