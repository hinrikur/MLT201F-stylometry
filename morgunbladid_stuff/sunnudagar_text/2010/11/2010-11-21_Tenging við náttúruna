Ég ætla að nota tækifærið og fjalla um villibráð en nú eru flestir veitingastaðir að skipta yfir í jólaþema um þessa helgi .
Sem betur fer er hún orðin stór partur af jólahefð landans .
Þegar ég tala um villibráð er ég að tala um íslenskar rjúpur , gæsir , endur og hreindýr .
Innfluttur krónhjörtur , akurhænur og krókódílar hafa aldrei heillað mig ; ég velti fyrir mér hvort um sé að ræða dýr sem voru í alvörunni villt eða ekki .
Það er ánægjulegt hversu umræðan er mikil nú á tímabilinu og samtök skotveiðimanna hvetja kollega sína til að fara að lögum og virða bæði hráefni og náttúru .
Þrátt fyrir það les maður í fréttum að menn séu sektaðir fyrir það að nota vélknúin ökutæki við veiðar , þ.e.a.s. fjórhjól og vélsleða , fjöldinn allur virðist stunda þetta þrátt fyrir það .
Fyrir matreiðslumann sem hefur yndi af tengingu sinni við náttúruna eru forréttindi að tengja rjúpur og gæs berjum og lyngi , þar fara saman norrænar hefðir , macrobatia og nútíminn .
Það er líka gaman að tengja ofurnorrænt hráefni eins og mysing við villibráð , en mysuostur er sennilega norrænasta mjólkurafurð sem við höfum og rekur uppruna sinn allt til víkinga , en þeir suðu geitamysu þar til hún brúnaðist , þá kældu þeir hana í tréskjólum sem alltaf voru til taks í víkingaskipunum þegar siglt var út á haf .
Auk þess er maltöl partur af matarhjarta þjóðarinnar , alla vega frá árinu 1913 , og hentar einkar vel með villibráð .
Maður veltir því reyndar fyrir sér hvort fullyrðingarnar á umbúðum að það sé " nærandi og styrkjandi , gefur hraustlegt útlit og bætir meltinguna " brjóti ekki í bága við lög um heilsufullyrðingar á umbúðum eins og ýmsir aðrir drykkjarframleiðendur hafa verið að glíma við undanfarið .
Það er staðreynd að önnur villibráð eins og gæs og hreindýr er að verða algengari á hátíðarborðum landans á kostnað rjúpunnar .
Ég veit fyrir víst að betri verslanir ætla að leggja meiri áherslu á íslenska gæs og hreindýr fyrir hátíðirnar og minni á innflutta svokallaða villibráð sem mér finnst jákvætt .
Ég held líka að minni hraði í þjóðfélaginu hafi orðið til þess að fleiri hafi tíma til að skjóta sína eigin bráð sem er þar af leiðandi ennþá hátíðlegri á hátíðarborðinu .
Ég vil minna þá veiðimenn sem halda að þetta sé bisness á að hér er um áhugamál að ræða og þegar þeir selja villibráð er það aðeins upp í kostnað sem áhugamálinu fylgir , við áhugamenn um íslenska villibráð myndum aldrei fjármagna önnur áhugamál eins og golf eða djúpsjávarköfun svo eitthvað sé nefnt .
Reyksoðin gæsabringa Fyrir 4 manns 1 gæsabringa 180 til 200 g 1 tsk .
sjávarsalt 1 tsk .
þurrkað bláberjalyng 1 tsk .
þurrkað krækiberjalyng 1 tsk .
þurrkað beitilyng Hvítur pipar Kvistar af lynginu , þurrkaðir og muldir niður Aðferð Nuddið salti , pipar og lynginu í gæsabringuna og reyksjóðið í 10 til 12 mín í reyksuðuboxi eða á vok-pönnu ( ath. hitið ekki mikið eftir að bringan er komin í boxið ) .
Takið bringuna úr boxinu og látið standa í 3 til 5 mín .
áður en hún er sneidd Villibráðarsúpa með maltöli og mysingi Fyrir 4 manns 1 l villisoð ( af gæs , hreindýri og rjúpu ) 1 kvistur rósmarín 1 til 2 bl .
salvía 1 til 2 einiber 1 kvistur timjan 1 dós mysingur 1 fl. maltöl 1 dl rjómi Salt og pipar Aðferð Sjóðið soðið og kryddin í 30 mín .
við meðalhita eða þangað til soðið hefur minnkað um helming .
Þá er maltinu og rjómanum hellt út í og soðið í aðrar 30 mín .
Bætið mysingnum út í og smakkið til með salti , pipar og hugsanlega hunangi eða örlitlum sykri .
Súpan má vera kraftmikil .
