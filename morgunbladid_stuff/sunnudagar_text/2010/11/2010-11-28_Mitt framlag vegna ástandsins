Þetta er í rauninni órökrétt framhald af síðustu plötunni minni , Fnyk , sem kom út árið 2007 , " segir Samúel J. Samúelsson sem gaf í sumar út plötuna Helvítis fokking fönk .
Allt efni plötunnar er frumsamið og skrifað út fyrir 18 manna big band .
" Ég var í Brasilíu í byrjun árs , vann í músíkinni þar og kláraði að semja þegar ég kom heim .
Við tókum plötuna svo upp hér heima í apríl , " segir Sammi Jagúar í samtali við Morgunblaðið , en Samúel er gjarnan kenndur við þá hljómsveit sína .
Músíkin var tekin upp með gamla laginu ; allir 18 mættu í hljóðverið í einu , talið var í og spilað .
" Við ákváðum að taka þetta upp live eins og gert var í gamla daga , sem er eiginlega eina vitið með svona músík .
Það er svo margt sem ekki næst með þegar lag er tekið upp í bútum .
Framvindan í lögunum verður eðlilegri svona .
" Nafn plötunnar er útúrsnúningur á frægu skilti sem notað var í búsáhaldabyltingunni á Austurvelli ; Helvítis fokking fokk .
" Það má segja að platan sé mitt framlag vegna ástandsins .
Ég var á Austurvelli í janúar 2009 og mótmælin hreyfðu dálítið við mér .
Tónlistin er nett innblásin af mótmælunum , aðgerðarleysi stjórnvalda og því siðferðishruni sem hér varð .
Eitt lag er sérstaklega undir áhrifum frá mótmælunum .
" Nöfn laganna eru ákveðnar skírskotanir ; Chicken Street er ádeila á hernaðarbrölt Íslendinga í Afganistan , segir Sammi , International Monetary Fuck er tilvísun í Alþjóðagjaldeyrissjóðinn " og svo endar platan með smá sálmastemningu ; það er óður til landsins með skírskotun í fræga ræðu forsætisráðherra .
Enda heitir lagið Guð blessi Ísland " .
Sammi og félagar hans halda tónleika næsta miðvikudag í Nema Forum – Slippsalnum við Mýrargötu .
" Platan kom út 17. júní og þá héldum við tónleika á Nasa .
Mér fannst tilvalið að endurtaka leikinn 1. desember , á fullveldisdaginn .
Það má segja að það verði einhvers konar fullveldisfönk .
" skapti@mbl.is 