Nú um helgina gengur kakótíminn mikli í garð þegar aðventan hefst og smákökur og kakó eru reidd fram við hvert tækifæri .
Mig langar strax að árétta að með heitu kakói á ég við það sem sumir kalla heitt súkkulaði .
Alvöru heimagert með góðu súkkulaði og svo fullt af rjóma ofan á .
Margar góðar minningar tengjast rjúkandi heitum kakóbolla .
Allt frá kakóinu sem ég drakk sem lítil skíðastúlka í Bláfjöllum til kakósins sem móðursystir mín keypti handa mér á bar í Cambridge um tveimur áratugum síðar .
Hún lét lauma út í það appelsínulíkjör og sjaldan eða aldrei áður hafði ég frussað út úr mér kakói .
Ekki að þetta væri vont , mér bara brá svo mikið við að finna áfengisbragð af þessum saklausa drykk og hef ekki endurtekið slíka drykkju síðan .
Heitt kakó með ostasamloku klikkar aldrei , sérstaklega þegar farið er í lautar- eða skíðaferð .
Um leið og snjóföl sést á jörðu og hitinn fer niður fyrir fimm gráður vaknar kakóaðdáandinn innra með mér fyrir alvöru .
Hann liggur að mestu í dvala yfir sumarið en á veturna er frábært að byrja kaldan helgarmorgun með ljúffengum kakóbolla og nýbökuðum heimagerðum bollum .
Ég vil helst hafa dálítið mikið af rjóma í mínu kakói og finnst nokkuð djarft að setja chili eða annað slíkt bragðefni út í drykkinn góða .
Vinkona mín sagði mér um daginn að hún hefði smakkað slíkt í London á dögunum og fundist gott .
Nú væri hún að gera tilraunir og myndi kannski halda eldheitt kakópartí ef það gengi vel .
Gott og vel , ég ætla ekki að vera neinn kakófasisti svo það er um að gera að prófa eitthvað nýtt .
Tel samt líklegt að ég muni enn halda mest upp á hið hefðbundna .
Sumir prófa sig líka áfram með að blanda saman dökku og ljósu súkkulaði , jafnvel hvítu .
Svo er auðvitað engu líkt að nota lífrænt kakóduft , svo ekki sé talað um ef það er fair trade .
Þá fer kakóið bara einhvern veginn öðruvísi niður í mallakútinn og yljar bæði líkama og sál .
Þegar nær dregur jólum er sunnudagskaffi á aðventunni með kakói og smákökum ómissandi .
Ég læt yfirleitt móður mína um að bera þetta í mig en faðir minn er þó einnig orðinn liðtækur í kakógerð nú í seinni tíð .
Eins og með margt held ég að æfingin skapi meistarann þegar kemur að þeirri list að laga heitt kakó .
Ég geri það stundum sjálf og vanda mig mikið en það verður aldrei alveg eins og hjá mömmu .
Jafnvel þótt ég setji vanillu út í og allt saman .
Ætla þó eigi að örvænta heldur taka minn tíma í þetta og eftir x mörg ár verð ég örugglega færandi skælbrosandi barnabörnum besta kakóið hennar ömmu ! Kakóbollinn var lúxus Samkvæmt elstu heimildum var kakórækt hafin á sjöundu öld og jafnvel fyrr .
Það voru Mayar sem urðu fyrstir til að rækta kakórunna og nota í bragðmikinn drykk sem þeir kölluðu xocolatl og þaðan er orðið súkkulaði komið .
Kakó varð fyrst vinsælt í Evrópu eftir að hafa borist þangað frá Mexíkó og var lengi vel notað til að lækna ýmsa kvilla eins og magapestir .
Í dag er heitt kakó drukkið um víða veröld en áferð þess er nokkuð misjöfn eftir löndum .
Á Ítalíu er kakóið til að mynda mjög þykkt borið saman við það sem þekkist hér og í löndunum í kringum okkur .
Lúxus á 17. öld Kakó varð fljótt vinsælt í Evrópu en það ku fyrst hafa borist til Spánar og varð efri stéttin afar hrifin af því .
Þar í landi varð kakó meira að segja partur af heimanmundinum þegar spænsk fyrirmenni voru gift öðru erópsku mektarfólki .
Hirð Karls fimmta hafði líka ekkert á móti góðum kakóbolla en á þessum tíma var kakó afar dýrt í Evrópu og var alvöru lúxusvara .
Evrópubúar gerðu þó kakóið að sínu og vildu hafa það sætara en hin upprunalega uppskrift Mayanna sagði til um og án chilis .
Því var bætt út í það sykri til að vega upp á móti beiskjunni og vanilla notuð í stað chilisins .
Kakóið var þannig drukkið í lítratali og víða opnuð fín kakókaffihús þar sem bollinn kostaði sannarlega sitt .
Súkkulaði sem rífur í Þegar kalt er í veðri er gott að fá sér heitt súkkulaði og ekki verra ef það rífur dálítið í .
Sérstaklega ef maður er með kvef .
Hér kemur uppskrift að heitu chilli-súkkulaði sem ætti að ná að trylla bragðlaukana dálítið .
Í þetta eldheita súkkulaði þarf 1 lítra af mjólk , tvö rauð chilli , 200 g af góðu súkkulaði og 200 ml af rjóma .
Skerið chilli-ið í tvennt og fjarlægið fræin .
Hitið síðan mjólkina með chilli-inu út í , fjarlægið það síðan og bætið út í súkkulaðinu og rjómanum .
Ef þú vilt hafa súkkulaðið sterkara skaltu hafa chilli-ið úti í allan tíma .
Leyfið svo öllu að blandast saman í rólegheitunum .
Alveg Gaga heitt kakó Heitt súkkulaði eða kakó er alltaf vel þegið og tilvalið vinarhót að búa til nokkra góða bolla þegar gesti ber að garði .
Söngkonan Lady Gaga er greinilega alveg með þetta á hreinu .
Fyrr í haust var hún svo rausnarleg að bjóða írskum aðdáendum sínum , sem beðið höfðu heila nótt fyrir utan hótel hennar í þeirri von að berja stjörnuna augum , ilmandi heitt kakó .
Söngkonan sendi lífvörð sinn út á örkina til að kanna hversu margir væru að bíða til að allir fengju nú bolla .
Eftir það fengu allir sinn bolla og vakti þessi gaga gjörningur mikla lukku en aðdáendurnir sátu skælbrosandi fyrir á myndum með kakóbollana .
Sennilega ekki það vitlausasta sem Lady Gaga hefur gert en hún er þekkt fyrir nokkuð óvenjuleg uppátæki og öðruvísi og oft ögrandi sviðsframkomu á tónleikum .
Hún hefur greinlega ætlað að sjá til þess að írskir aðdáendur myndu minnast hennar með yl bæði í hjarta og líkama .
