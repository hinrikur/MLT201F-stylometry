Barnabókin Flateyjarbréfin eftir Kristjönu Friðbjörnsdóttur hefst þar sem Ólafía Arndís skrifar kennaranum sínum bréf þar sem hún er á leiðinni út í Flatey : " Eftir að pabbi missti vinnuna í vetur og fasteignasalan hennar mömmu fór á hausinn .
" Þannig nýtast erfiðleikarnir í íslensku efnahagslífi síðustu misseri vel sem voðaatburður sem breytir gangi hversdagsins og úr verður nýr og spennandi heimur .
Á síðasta ári var hrunið mjög áberandi í íslenskum skáldverkum , en þá yfirleitt með einföldum blæ ; þröngvaði sér óforvarandis inn í afbragðsbók Eiríks Arnar Norðdahls , Gæsku , og var leiktjöld fyrir ástardrama í sögunni af Tristan og Írisi Sól eftir Ragnheiði Gestsdóttur .
Á þessu bókaári er hrunið ekki síður áberandi en fyrir síðustu jól , en birtist á aðeins annan hátt .
Eins og heiti bókar Láru Bjargar Björnsdóttur , Takk útrásarvíkingar , kemur hrunið þar við sögu en þá helst hvernig hrunið hefur breytt mörgu smálegu í lífi okkar , þó að frásagnir af ýmsum uppákomum í lífi Láru Bjargar séu í aðalhlutverki .
Segja má að Óttar M. Norðfjörð fari alla leið í kreppuúrvinnslu , því möndullinn í spennusögunni miklu Áttablaðarósinni er eftirmáli hrunsins og hlutir sem eru nærri okkur í tíma ; salan á íslenskum orkuauðlindum til útlendinga ; í bókinni ásælast kínversk stjórnvöld Orkuveitu Íslands og inn í allt saman blandast ein helsta auðkýfingaætt Íslands , mansal , vændi og morðóð illmenni .
Ævintýrasagan Sigurðar saga fóts eftir Bjarna Harðarson segir ekki bara sögu hrunsins heldur sögu uppsveiflunnar líka , þess hvernig íslenskir viðskiptamenn fyrri tíma , sem voru ekki síður ævintýramenn , ólu upp kynslóð brakúna sem kunnu fátt annað en að skulda og urðu líka heimsmetshafar í þeirri iðju .
Líkt og í bókinni hans Óttars finnst manni sem maður þekki annan hvern mann , sem fígúrur úr viðskipta- og stjórnmálalífinu lifni á síðunum , hálfu geggjaðri og mun skemmtilegri .
Miðað við hefðbundna greiningu á sorgarviðbrögðum erum við búin með doðann og afneitunina og á leið út úr reiðinni og inn í þunglyndið .
Lokaskrefið er svo sáttin , sem kemur kannski þegar við höfum öll flust í afskekktan dal austur í Asíu og ræktum þar garðinn okkar í sátt við allt og alla líkt og Sigðurður fótur .
