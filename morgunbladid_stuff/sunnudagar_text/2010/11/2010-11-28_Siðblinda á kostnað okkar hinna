Ég hef verið að velta því fyrir mér að undanförnu , hvort vaxandi óheiðarleiki sé óhjákvæmilegur fylgifiskur kreppu og síaukinnar skattpíningar Steingríms J. Sigfússonar og Jóhönnu Sigurðardóttur .
Er svindl , svínarí , þjófnaður og ómerkilegheit eitthvað sem fólk grípur til í auknum mæli , þegar skórinn kreppir og réttlætir slíkt með því að um sjálfsbjargarviðleitni sé að ræða ? Ekki veit ég hvort svarið við spurningunni er já eða nei , en hitt veit ég , að ég hef fengið svo margar frásagnir af fólki , sem er að svindla á kerfinu á kostnað okkar hinna , að mér beinlínis blöskrar .
Síðasta miðvikudag var frétt á forsíðu Morgunblaðsins undir fyrirsögninni " Dvöldu erlendis og því sviptir bótum " .
Fréttin fjallaði um að á þessu ári hefði komið í ljós að 226 einstaklingar á atvinnuleysisbótum frá okkur skattborgurum Íslands , dvöldu í raun erlendis .
Þetta leiddi til þess að 109 einstaklingar voru teknir af bótunum og gagnvart 117 öðrum einstaklingum var öðrum viðurlögum beitt .
Ekki kom fram í fréttinni hvaða öðrum viðurlögum var beitt .
Hvers konar siðferði er það hjá fólki , að dvelja í útlöndum , væntanlega í góðu yfirlæti , þiggja atvinnuleysisbætur frá íslenska ríkinu , sem við skattborgarar þessa lands fjármögnum , og vera yfirhöfuð alls ekkert að leita sér að atvinnu ? Það er lélegt siðferði ; það er í raun og veru ekkert siðferði ; það er bara siðleysi .
Mér finnst að framkoma af þessu tagi sé svo svívirðileg og ómerkileg að birta eigi nöfn þeirra einstaklinga , sem brjóta með þessum hætti gegn samfélagi okkar og það á ekki að láta nægja að svipta þessa einstaklinga atvinnuleysisbótum , heldur á að beita þá háum fjársektum .
Og enn getur slæm hegðun orðið verri , því ég veit fyrir víst , að þess gerast dæmi að einstaklingar á atvinnuleysisbótum taka að sér að vinna svart .
Í því að vinna svart felst vitanlega það að svíkja undan skatti ; að greiða ekki til samfélagsins fyrir þátttökuna í samfélaginu ; að stela sér ókeypis fari .
Þeir sem vinna svart taka meðvitaða ákvörðun um það að við hin , sem borgum okkar skatta , greiðum fyrir skólagöngu barna hinna svörtu sauða ; við borgum fyrir þá heilbrigðisþjónustuna sem þeir eins og aðrir njóta ; við borgum fyrir þá vegina sem þeir keyra á ; við borgum fyrir þá alla þá þjónustu sem ríki og sveitarfélög veita .
Svört vinna þýðir vitanlega það að færri borga til samfélagsins og færri standa því undir þeim kostnaði , sem við eigum lögum samkvæmt að standa undir .
Það þýðir aftur það , að við sem borgum okkar skatta og skyldur höfum það ekki jafngott og við hefðum , ef allir stæðu skil á sínu .
Þetta er svo einfalt reikningsdæmi , að mér er fyrirmunað að skilja , hvað þá hafa samúð með þeim , sem kaupa svarta vinnu .
Þeir eru ekki síður sekir , en þeir sem selja vinnu sína svart .
Þeir sem samþykkja nótulaus viðskipti og greiða fyrir svarta vinnu með reiðufé , sem er , að mér skilst , krafa þjófanna , eru með því að taka þátt í því að skerða lífskjör íslenskra skattgreiðenda og fjölskyldna þeirra .
Ég hef nú yfirleitt verið þeirrar skoðunar , að eftirlitsiðnaðurinn hér á landi hafi fyrir margt löngu þanist út fyrir öll velsæmismörk .
En bankahrunið og það hvernig bankarnir voru rændir innan frá , sýndi okkur að eftirlit með fjármálastofnunum var hvergi nærri nógu mikið og sterkt .
Það hvernig ósvífnir þjófar stela sér framfærslu á kostnað okkar hinna , vinna svart og gjalda keisaranum ekki það sem keisarans er , sýnir okkur því miður fram á að eftirlitið þarf einnig að auka á þessu sviði .
Þeir sem haga sér með þessum hætti koma óorði á hina , sem í neyð þiggja bætur og eru í raun og veru að leita sér að atvinnu .
