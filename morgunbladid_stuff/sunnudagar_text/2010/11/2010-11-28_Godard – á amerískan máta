Jean-Luc Godard mætti fullskapaður til leiks í À bout de souffle ( ' 60 ) , sinni fyrstu mynd , sem varð samstundis sígild og ein af undirstöðuverkum frönsku nýbylgjunnar , þar sem leikstjórinn var einn helsti hugmyndasmiðurinn .
À bout de souffle varð viðmið ungra leikstjóra um allan heim þótt hreinar eftirlíkingar væru fáar utan Breathless , sem Bandaríkjamaðurinn Jim McBride ( The Big Easy , The Great Balls of Fire ) sendi frá sér árið 1983 .
Hann beitti öðrum áherslum og nýtur verkið misjafns álits meðal kvikmyndaunnenda .
Hann reyndi að flytja sjarma götulífsins í París til Los Angeles og skipti Michel ( Jean Paul Belmondo ) og Patriciu ( Jean Seberg ) , hinum tragísku fórnarlömbum dauðadæmdrar ástar , út fyrir Richard Gere og Valerie Kaprisky .
Michel var orðinn að bílaþjófnum Jesse og Patriciu , blaðsölustúlkunnar hjá NY Herald Tribune , beið litlu skárra hlutskipti sem glæst , frönsk stúlka sem stundaði nám við UCLA , ef rétt er munað .
Breathless var eftiröpun ( má ekki segja það sama um þær flestar ? ) sem lítil þörf var á fyrir aðra en Bandaríkjamenn sem hafa skömm á að þurfa að lesa textann sem er fylgifiskur erlendra mynda á öðru tungumáli en ensku .
Þó að leikararnir líktust ekki hið minnsta myrkum persónum Godards var þeim ekki um að kenna hversu gruggug tengslin eru á milli myndanna .
Skoðuð með jákvæðu hugarfari er Breathless hreint ekki sem verst , heldur frískandi gassagangur .
Líkt og American Gigolo eftir Paul Schrader er Breathless skoðunarferð um stæltan kropp Geres .
En ef Jesse berar sig af og til nokkuð yfirgengilega og er fullstaffírugur hefur sjálfumgleði hans ógeðfellt bit sem hentar persónunni .
Ef ófyrirleitni Belmondos kaffærði óvenjulegt útlit hans til að verða kyntákn gerir Breathlesss hið gagnstæða fyrir hinn bringuhárprúða Gere , hún undirstrikar áskapað aðdráttarafl hans með hallærislegri ofvirkni .
" Ég vil ekki verða ástfangin af þér " stynur Kaprisky hjálparvana rétt fyrir hina glötuðu helgi í Santa Ana þar sem samband hennar við götustrákinn stælta getur ekki endað öðruvísi en á einn veg .
Þetta er í rauninni útúrsnúningur á síðustu setningu Belmondos í mynd Godards : " Ég ætti ekki að hugsa um hana en ég kemst ekki hjá því .
" Handrit þeirra Schraders og LM Kits Carsons ( Paris , Texas ) tekur fleiri eftirtektarverða útúrdúra frá línunum sem þeir Godard og handritshöfundur hans , Francois Truffaut , lögðu tæpum aldarfjórðungi fyrr .
Godard sýndi Hollywoodtengslin ljóslega í À bout de souffle , McBride og Carson dusta rykið af hinni léttvægu Gun Crazy , sem er áberandi í Breathless , sem verður síðan poppaðri .
Á meðan Michel er meðvitað byggður á Bogart minnir Jesse meira á síðari tíma töffara á borð við Jerry Lee Lewis og teiknimyndahetjur .
Það sama gerir McBride , útlit Breathless er í myrkum hasarblaðastíl .
saebjorn@heimsnet.is 