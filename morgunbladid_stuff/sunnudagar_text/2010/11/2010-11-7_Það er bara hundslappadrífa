Tengsl Sigríður Ragna Sigurðardóttir , kennari og fyrrverandi sjónvarpsþula , og Hrefna Þorbjörg Hákonardóttir , nýbakaður Evrópumeistari í hópfimleikum með Gerplu , eru mæðgur og miklar vinkonur .
Þær eiga sitthvað sameiginlegt , svo sem að vera brosmildar , vinmargar og þrautgóðar á raunastund .
Texti : Orri Páll Ormarsson orri@mbl.is Mynd : Árni Sæberg saeberg@mbl.is Sigríður Ragna : " Hrefna Þorbjörg er sólargeisli okkar allra í fjölskyldunni .
Obbjöggin , eins og ég kalla hana , hefur alltaf verið afskaplega ljúf , jákvæð , brosmild og þægileg í umgengni .
Það er ekki hægt að rífast við hana .
En hún hefur samt allt sitt í gegn með lagni .
" Mamman hlær .
" Hún er vanaföst , vill hafa hlutina á sínum stað og sínum tíma .
Hún er líka óskaplega vinmörg .
Hrefna er í mörgum saumaklúbbum og afmælið sitt hefur hún haldið í þremur hollum síðan hún var tíu ára .
Við gerðum okkur snemma grein fyrir því að hún hefði bein í nefinu .
Þegar hún var tveggja ára spurði bróðir hennar hana hvort hún vissi hver byggi til hunangið ? Nei , svaraði Hrefna .
Bróðir hennar upplýsti hana þá um að það væri hunangsflugan .
Hrefna hugsaði sig um stutta stund en spurði bróður sinn svo á móti hvort hann vissi hver byggi fiskinn til .
Nei , var svarið .
Nú auðvitað fiskiflugan .
Merkilegt að tveggja ára barn skyldi setja þetta svona í samhengi .
Beita rökhugsun .
Pabbi hennar var erlendis þegar þetta samtal fór fram og ætlaði ekki að fást til að trúa okkur þegar við sögðum honum frá því .
" Sigríður hlær dátt .
Pínulítil kerling " Raunar hefur Hrefna Þorbjörg alltaf verið svolítið " gammelklog " og komið með skemmtilegar athugasemdir .
Hún var bara tveggja ára þegar hún sat í barnastólnum , horfði út um gluggann og sagði : " Það er bara hundslappadrífa .
" Okkur pabba hennar krossbrá enda höfðum við varla heyrt þetta orð .
Hún hafði þá lært það af dagmömmunni sem var fullorðin kona að vestan .
Hrefna gat verið eins og pínulítil kerling .
Hún var alltaf með í bílnum þegar við skutluðum systkinum hennar í skólann og þegar þau voru farin út spurði Hrefna gjarnan : " Mamma , eigum við að spjalla ? " Hrefna er mjög athugul og þegar hún heyrði að dánarfregnir og jarðarfarir voru að byrja í útvarpinu meðan ég var að keyra hana sjálfa í skólann fékk ég fyrirmæli um að flýta mér , hún væri að verða of sein .
Enda þótt systkini hennar séu níu og ellefu árum eldri var hún mikið með þeim , ekki síst bróður sínum .
Fyrir vikið horfði hún snemma á allar bíómyndir .
Það var erfitt að stöðva það .
" Sigríður hristir höfuðið hlæjandi .
" Ég vildi setja Hrefnu í ballett , í mínum huga var hún ekta ballerína , lítil og sæt og hefði tekið sig vel út í bleiku pilsi .
En engu tauti varð við hana komið , hún vildi bara fimleikana .
Hrefna hefur frá fyrstu tíð lagt sig alla fram við æfingar enda er hún mikil keppnismanneskja og gríðarlega samviskusöm .
Það þarf mikinn sjálfsaga til að vakna fyrir allar aldir til að fara á æfingar .
Hún byrjaði sex ára og þau hafa verið ófá mótin og alltaf mæti ég – með hnút í maganum .
Meiðslaáhættan er minni núna eftir að Hrefna skipti yfir í hópfimleika úr áhaldafimleikum en hún er samt fyrir hendi .
Þeir eru ófáir pústrarnir gegnum tíðina en verst var þegar hún ökklabrotnaði um árið .
Negla þurfti brotið saman og ég gleymi því aldrei þegar hún kom heim með naglana í poka eftir að þeir voru fjarlægðir úr fætinum .
Fór einu sinni í fýlu Hrefna var mjög þægilegur unglingur , ég man bara í eitt einasta skipti eftir því að hún hafi farið í fýlu .
Og ég er að tala í alvöru .
Það var þegar við bönnuðum henni að fara í tjaldútilegu um verslunarmannahelgina , ætli hún hafi ekki verið sextán ára .
Í staðinn fórum við með hana og vinkonu hennar upp í sumarbústað .
Þá helgi var hún virkilega fúl , brosið braust ekki fram fyrr en um miðjan sunnudag .
Árið eftir ætluðum við til útlanda um verslunarmannahelgina en Hrefna tilkynnti okkur þá formlega að hún kæmi ekki með .
Hún væri búin að kaupa sér miða á Þjóðhátíð í Vestmannaeyjum og þar með var málið útrætt .
Hrefnu varð ekki haggað .
Hrefna miklar ekkert fyrir sér .
Gengur bara í málin og leysir þau á sinn rólega og yfirvegaða hátt .
Hún er mjög skipulögð að eðlisfari enda þótt skipulagið geti stundum virkað svolítið kaótískt .
" Nú hlær móðirin stríðnislega .
" Hrefna er afskaplega velviljuð og hjálpsöm .
Ef eitthvað bjátar á hjá einhverjum er hún fljót að hlaupa til .
Það er mikið hjúkrunareðli í henni og um tíma velti hún læknisfræðinni fyrir sér .
Á endanum ákvað hún að fara í sjúkraþjálfun og það á afskaplega vel við hana .
Hún gjörþekkti fagið líka af eigin raun eftir langan feril í fimleikum og við lá að hún gæti sleppt grunnnáminu .
Hjartaaðgerð og hamfletting Hrefna lætur sér ekki allt fyrir brjósti brenna .
Þegar hún var í sjúkraþjálfaranáminu bauðst henni að fylgjast með hjartauppskurði á Landspítalanum .
Þótti henni mikið til koma og lýsti þessari upplifun fjálglega fyrir okkur .
Hvernig hjartað var tekið úr manninum og svo framvegis .
Það eina sem stóð í henni var sviðalyktin þegar bringubeinið var sagað í sundur .
" Sigríður grettir sig .
" Hrefna er líka liðtæk við að hamfletta rjúpur fyrir jólin .
Það treysta sér ekki allir til þess .
Hún er mikið jólabarn .
Hrefna er mjög upptekin ung kona , allir dagar eru fullbókaðir frá morgni til kvölds .
Samt hefur hún alltaf tíma til alls sem hún ætlar sér .
Þannig bjó hún til heilt myndaalbúm handa okkur foreldrunum í fyrra , skreytti og skrifaði mjög fallega til okkar .
Það kom beint frá hjartanu eins og allt sem hún gerir .
" Passaði bæði Davíð og Þorstein Hrefna Þorbjörg : " Hressleiki og útgeislun eru fyrstu orðin sem mér detta í hug til að lýsa mömmu .
Hún er hrókur alls fagnaðar , hvar sem hún kemur .
Það er aldrei dauð stund í kringum mömmu og auðvelt að skilja hvers vegna hún á svona margar vinkonur og er í svona mörgum saumaklúbbum .
Mamma er mikil félagsvera og hefur brennandi áhuga á þjóðmálunum .
Hún er mikill sjálfstæðismaður .
Pólitík er oft rædd við morgunverðarborðið um helgar og hún stendur fast á sínum skoðunum þegar hún hefur mótað þær .
Hún er einnig óþreytandi að ræða pólitíkina við tengdason sinn og tengdadóttur og láta þau sjá ljósið í þessu samhengi ! Mamma er afskaplega barngóð og barnabörnin þrjú , börn bróður míns , njóta sannarlega góðs af því .
Þau búa rétt hjá okkur og mamma er mjög dugleg að vera með þau .
Það er ekki amalegt að geta skroppið til ömmu í hlýjuna – og góðgætið .
Mamma hefur passað þau ófá börnin , þeirra á meðal ekki minni menn en Davíð Oddsson og Þorstein Pálsson .
" Lúxusbarn og dekurrófa " Sjálf fór ég ekki varhluta af barngæsku mömmu enda er ég örverpið í systkinahópnum .
Hálfgert lúxusbarn og dekurrófa , " segir hún og glottir út í annað .
" Það var einstaklega gott að alast upp hjá mömmu og pabba og ég naut ýmissa forréttinda .
Sem dæmi má nefna útlandaferðir sem ég fór í með mömmu og pabba sem systkini mín fengu ekki .
Einnig hafði ég greiðan aðgang að síma á unglingsárunum á meðan systkini mín þurftu að slást um símatímann .
Það var mjög mikilvægt , " segir hún hlæjandi .
" Mamma og pabbi hafa alltaf verið einstaklega góð við mig og ófáa kílómetrana keyrt gegnum tíðina til að koma mér á æfingar .
Það er ekkert sjálfgefið að foreldrar nenni á fætur til að keyra börnin sín á æfingar klukkan átta á laugardagsmorgnum .
Það voru ekki bara fimleikaæfingar heldur lærði ég á tímabili á píanó líka .
En alltaf voru mamma og pabbi boðin og búin að skutla mér .
Þá fannst þeim alltaf sjálfsagt mál að borga æfingagjöldin og styðja við bakið á mér vegna keppnisferða til útlanda – og þær hafa ekki verið fáar .
Mamma og pabbi hafa líka alltaf verið mjög dugleg að horfa á mig keppa .
Það er ekkert auðvelt , sérstaklega meðan ég var í áhaldafimleikum .
Þegar ég var á slánni var mamma alltaf logandi hrædd um að ég slasaði mig og vildi helst ganga út – en harkaði af sér .
" " Ég bý í kjallaraíbúð , á neðri hæðinni hjá mömmu og pabba ásamt kærastanum mínum Birni .
Það er alltaf jafn þægilegt að koma upp í mat , mamma er listakokkur og er ávallt með eitthvað tilbúið í ísskápnum .
Við höfum bæði mjög mikið að gera og ef ekki væri fyrir mömmu myndum við örugglega svelta .
" Nú glottir Hrefna .
" Það er líka gott að eiga mömmu að þegar maður heldur partí .
Hún sér til þess að allt sé til alls .
Við systkinin vorum öll í MR og fengum að halda dimmisjón-partí heima .
Alltaf sá mamma um matinn og gerði einkennisbolluna sína með gúrkum út í .
Fólk fílar hana alltaf einstaklega vel þó svo að þeim finnist gúrkurnar dálítið skrítin viðbót við drykkinn .
Bollan getur bæði verið áfeng og óáfeng og hún var að sjálfsögðu óáfeng í þessum tilfellum .
" Aftur glottir hún .
" Mamma var sjónvarpsþula fyrir mína tíð en ég hitti alltaf annað slagið fólk sem sér svipinn .
" Já , er þulan mamma þín .
Þið eruð svo líkar .
" Verandi svona mikil félagsvera hefur mamma einstaklega gaman af því að tala í síma .
Hún getur spjallað við vinkonur sínar tímunum saman .
Einu sinni áttum við páfagauk sem hafði þann sið að setjast á öxlina á mömmu meðan hún var í símanum og blanda sér í samtölin .
Það var mjög fyndið á að horfa .
" Reddar öllum hlutum " Mamma er verulega góð að leysa vandamál , hún reddar öllum hlutum sem þarf að redda .
Dæmi um það er þegar Vigdís Finnbogadóttir átti að vera aðalræðumaður kvöldsins á ráðstefnu hjá Delta Kappa Gamma á sínum tíma .
Það kom svo í ljós með skömmum fyrirvara að Vigdís þurfti að vera erlendis á þessum tíma og dagskráin var þar með komin í mikið uppnám .
Mamma , sem var formaður félagsins , tók þá til sinna ráða og í stað þess að hrökkva frá þeirri ákvörðun að fá Vigdísi reddaði hún málinu með því að taka ræðu Vigdísar upp á myndband og varpa henni á tjald í ræðusalnum á ráðstefnunni .
Við mamma höfum alltaf verið mjög góðar vinkonur og það er gott að leita til hennar ef eitthvað amar að .
Hún er mjög umhyggjusöm og úrræðagóð móðir .
" Sigríður Ragna Sigurðardóttir fæddist árið 1943 á Selfossi , dóttir Sigurðar Óla Ólafssonar alþingismanns og Kristínar Guðmundsdóttur .
Sigríður hefur að mestu helgað starfsævi sína börnum .
Ung passaði hún börn og eftir stúdentspróf frá MR lærði hún til kennara .
Hún kenndi með hléum í þrettán ár en undanfarinn aldarfjórðung hefur hún haft yfirumsjón með barnaefni í Ríkissjónvarpinu .
Sigríður var fyrsta þula sjónvarpsins , ásamt Ásu Finnsdóttur , og kynnti dagskrána fyrir landsmönnum frá 1966 til 1972 .
Eiginmaður Sigríðar er Hákon Ólafsson og eiga þau tvö börn , auk Hrefnu Þorbjargar : Kristínu Mörthu ( 37 ára ) og Sigurð Óla ( 35 ára ) .
Hrefna Þorbjörg Hákonardóttir fæddist árið 1984 .
Hún varð stúdent frá MR og lauk prófi í sjúkraþjálfun frá Háskóla Íslands .
Hrefna starfar sem sjúkraþjálfari hjá Táp sjúkraþjálfun í Kópavogi .
Hrefna hefur æft fimleika frá sex ára aldri .
Fyrst áhaldafimleika með KR og Ármanni en þegar hún var sautján ára byrjaði Hrefna að æfa hópfimleika með Stjörnunni .
Hún gekk til liðs við Gerplu árið 2005 .
Hrefna varð í öðru sæti með Gerplu á Evrópumeistaramótunum 2006 og 2008 og á dögunum unnu þær , eins og alþjóð veit , sjálfan Evrópumeistaratitilinn .
Árið 2007 var Hrefna í liði Gerplu sem varð Norðurlandameistari .
Hún reiknar með að halda áfram að stunda fimleika .
" Auðvitað er freistandi að hætta á toppnum en þetta er bara svo gaman að ég hugsa að ég haldi áfram meðan líkaminn leyfir .
Ég hitti einu sinni 32 ára gamla tveggja barna móður á móti , þannig að ég á mörg ár eftir , " segir hún hlæjandi .
