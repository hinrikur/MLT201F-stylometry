Íoktóber og nóvemberbyrjun er sennilega mesta neysla Íslendinga á villibráð fyrir utan jól og áramót .
Veitingastaðir keppast um að bjóða upp á villibráð af hlaðborði eða matseðlum .
Veiðiklúbbar hittast og elda afrakstur haustsins saman , margir líta á þetta sem undanfara jólahlaðborðanna .
Rjúpnaveiði er mikið í umræðunni bæði þegar hjálparsveitamenn leita að týndum rjúpnaskyttum , eins eru aðrar skyttur sakaðar um að veiða of mikið .
Ég er ennþá sársvekktur fyrir hönd okkar veitingamanna eftir að okkur var kennt um ofveiði og sölubann sett á rjúpur .
Það liggur ljóst fyrir að ekki voru rjúpurnar að fara inn á veitingastaðina , þær voru vissulega á leiðinni heim á jólaborð landans og seldar fram hjá skatti .
Í haust var mikið talað um grimmd gæsaveiðimanna , þá skutu þeir hundruð fugla og skildu hræin eftir í hrúgum á víðavangi eftir að hafa hirt aðeins bringurnar úr þeim .
Þetta er ástand sem við megum ekki sætta okkur við .
Sem betur fer eru flestir skotveiðimenn mjög faglegir og vanda til verka , enda er það alveg nauðsynlegt að líta á bráðina eftir á sem hráefni og umgangast það af virðingu og tryggja gæðin .
Það má t.d. benda veitingamönnum á að óheimilt er að kaupa hreindýrakjöt sem ekki er stimplað af viðurkenndum kjötverkanda og með merkispjöld um uppruna og veiðileyfi .
Um leið má benda skotveiðimönnum á það að við veitingamenn kaupum hráefni og borgum stykkja- eða kílóverð , en ekki eftir kostnaði við veiðarnar .
Það yrði nú hálfskrýtið að þurfa að velta fyrir sér kostnaðinum við veiðileyfi í fínu laxveiðiánum þegar maður kaupir villtan lax .
Mér finnst það algjör frumregla að menn beri virðingu fyrir hráefninu og leitist við að nýta allt , líka bein , skinn og horn .
Ef þeir geta ekki nýtt það sjálfir eiga þeir að koma því í réttar hendur .
Það er mikilvægt að hlúa vel að þessum skemmtilegu hefðum og siðum sem eru í kringum villibráð hér á Íslandi enda gerir þetta haustið ennþá skemmtilegra fyrir okkur mataráhugamenn .
Það er þá við hæfi að gefa hér á eftir tvær léttar uppskriftir að hreindýri .
Hreindýrakæfa Fyrir 4 150 g hreindýralifur ( best ef hún hefur ekki frosið ) 225 g svínalifur ( best ef hún hefur ekki frosið - má líka nota lambalifur ) 220 g svínaspekk 100 magurt hreindýrakjöt 1 dl brandý eða portvín 1 stór laukur 50 g hveiti 50 g smjör 3 dl volgur rjómi 1 egg 1 tsk .
pipar 1/2 tsk .
negull 1/2 tsk .
salvía Lifur , spekk , kjöt og laukur er skorið í hæfilega litla bita og látið liggja í víninu í kæli yfir nótt áður en blandan er hökkuð .
Smjörið er brætt í potti og hveitinu blandað saman við og síðan rjómanum og blandan soðin í 8-10 mín .
Þá er hún sigtuð og kæld örlítið áður en egginu og kryddinu er blandað saman við og síðan hakkinu .
Blöndunni er komið fyrir í smurðu leirformi sem sett er í djúpa ofnskúffu sem er hálffyllt með heitu vatni og sett í ofninn og kæfan bökuð í 55-65 mín .
við 150° C. Kælt yfir nótt .
Grafinn hreindýravöðvi Fyrir 4 120 g hreindýravöðvi 1 msk .
jómfrúarólífuolía 2 msk .
saxað timjan 2 msk .
saxað óreganó 2 msk .
saxað rósmarín 2 msk .
saxaður graslaukur Sjávarsalt Nýmalaður svartur pipar Aðferð : Saxið kryddjurtirnar vel , penslið kjötið með olíunni , saltið og piprið áður en vöðvinn er hulinn vel með kryddjurtunum , settur í lokað ílát og geymdur yfir nótt .
Skerið vöðvann í þunnar sneiðar og berið fram með salati , sultu og ristuðu brauði .
Athugið : Ef þið eigið þurrkaðar íslenskar jurtir getið þið að sjálfsögðu notað þær .
