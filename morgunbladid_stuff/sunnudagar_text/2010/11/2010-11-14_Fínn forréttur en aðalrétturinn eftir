Útvaldir fengu á fimmtudagskvöldið að sjá sjöundu og næstsíðustu kvikmyndina um ævintýri galdrastráksins Harrys Potters , vina hans og óvina .
Harry Potter og dauðadjásnin - fyrri hluti var sýnd með viðhöfn í London , að viðstöddum leikurum og öðrum aðstandendum listaverksins , en opinber frumsýning verður svo víðs vegar um heiminn næsta fimmtudag .
Fyrstu viðbrögð heimspressunnar við hinni nýju ræmu benda til þess að hún sé góð en víða er raunar tekið svo til orða að hér sé boðið upp á góðan forrétt en aðalrétturinn sé bersýnilega eftir ; síðasta myndin ( og sú seinni eftir síðustu bókinni ) sem frumsýnd verður næsta sumar .
Í fyrstu myndunum sex hefur verið fylgst með Harry og vinum hans í Hogwarts galdraskólanum og baráttu þeirra við Voldemort hinn illa ; sá drap foreldra Harrys og einlægur vilji hans er sá að koma drengnum líka fyrir kattarnef .
Í þessari næstsíðustu mynd seríunnar hafa Voldemort og hans slægu fylgifiskar enn eflst og Harry er í stöðugri lífshættu .
Spennan óbærileg Fram að þessu hefur atburðarásin mestmegnis orðið innan veggja skólans eða í næsta nágrenni , en nú halda vinirnir þrír í hættuför og koma víða við í Bretlandi .
Eins og nærri má geta er leik síðan hætt þá hæst hann stendur , óvissan algjör og spennan óbærileg og heimsbyggðin getur farið að hlakka til sumarsins .
Þá er næsta víst að boðið verður upp á kynngimagnað lokauppgjör Potters og Voldemorts .
Hverjar lyktir verða er vitaskuld ekki vitað .
Þeir sem lesið hafa bókina eru væntanlega nær því en aðrir en enginn veit fyrr en á reynir hvað kvikmyndaleikstjórum getur dottið í hug ...
Líf aðalleikaranna þriggja hefur verið sannkallað ævintýri síðasta áratug og halda má fram , bæði í gamni og alvöru , að þeir hafi nánast alist upp við bíómyndagerð .
Daniel Radcliffe sem leikur Harry er nú 21 árs , Emma Watson ( Hermoine ) er tvítug og Rupert Grint ( Ron ) er 22 ára .
Öll segjast þau hafa fyllst miklum söknuði þegar tökum á síðustu myndinni lauk fyrr á þessu ári .
" Það var sorglegt augnablik ; við grétum öll , " sagði Radcliffe fyrir sýninguna í London á fimmtudaginn .
Öll segja þau þó minningarnir um viðburðaríkan áratug dýrmætar en nú sé rétti tíminn til þess að taka næstu skref .
Bæði Radcliffe og Grint starfa sem leikarar en Emma er í listnámi við bandarískan háskóla og segir alls ekki víst að hún stígi framar á svið eða að sér bregði fyrir á hvíta tjaldinu .
Hún hefur upp á síðkastið fengist við fyrirsætustörf og hefur m.a. verið " andlit " tískufyrirtækisins Burberry .
Yates hæstánægður Leikstjórinn David Yates kveðst hæstánægður með að gerðar eru tvær kvikmyndir úr síðustu bók J.K .
Rowling um Potter og félaga þó vissulega hafi ákvörðunin verið umdeild .
" Mér fannst það hárrétt , " segir hann og bætir við að einungis listrænar forsendur hafi þar ráðið ferðinni ; framleiðandinn , Warner Brothers , hafi ekki farið þessa leið í því skyni að þéna meira .
Fjarri því .
Fyrri hluti bókarinnar er tiltölulega rólegur en annað er upp á teningnum í þeim síðari .
Þá byrjar ballið .
Og þar endar það líka – næsta sumar .
Rowling þénar á tá og fingri J.K .
Rowling , höfundur bókanna um Harry Potter og félaga hans , hefur þénað vel á ævintýrinu .
Samkvæmt alþjóðlegum lista sem nýlega var birtur eru auðæfi hennar talin um 1 milljarður bandaríkjadala .
Það samsvarar tæplega 112 milljörðum íslenskra króna .
Þrír aðalleikararnir eru allir vellauðugir þótt þeir séu enn ungir að árum .
Daniel Radcliffe , sem farið hefur með hlutverk sjálfs Harrys Potter frá upphafi , hefur þénað um 8 milljarða króna fyrir leikinn síðasta áratug skv. lista The Sunday Times .
Radcliffe er 21 árs .
Emma Watson ( Hermione ) , sem er árinu yngri , hefur skv. sama lista þénað tæpa 4 milljarða króna og Ruper Grint ( Ron ) samtals 3,6 milljarða .
Grint er 22 ára .
Á myndinni er Rowling umkringd aðdáendum í Danmörku þegar hún tók nýverið á móti alþjóðlegu barnabókaverðlaununum sem kennd eru við H.C .
Andersen .
Aðgöngumiðar seldir fyrir 604 milljarða króna Mikið vatn hefur runnið til sjávar , og margir lesið Harry Potter-bók spjaldanna á milli síðan sú fyrsta var gefin út í Bretlandi árið 1997 .
Útgefandinn renndi blint í sjóinn , vildi ekki taka neina áhættu og lét því aðeins prenta 1.000 eintök af bókinni í upphafi .
Nú hafa verið seld samtals 400 milljón eintök af bókum Rowling .
Bækurnar hafa verið þýddar á 69 tungumál , þar á meðal á latínu og seldar í 200 löndum .
Um er að ræða sögurnar sjö af Potter og þrjár aukaafurðir ; verk sem tengjast öll galdraheimunum vinsælu .
Aðgöngumiðar að sex fyrstu Potter-kvikmyndunum hafa verið seldir fyrir samtals 5,4 billjónir dollara ( 5 þúsund og 4 hundruð milljónir ) á heimsvísu en það jafngildir rúmlega 604 milljörðum króna á núverandi gengi .
Til samanburðar má geta þess að landsframleiðsla á Íslandi var 1.500 milljarðar króna í fyrra og heildarútgjöld hins opinbera til heilbrigðismála 125 milljarðar króna .
Mest kom í kassann vegna fyrstu kvikmyndarinnar , sem frumsýnd var 2001 ; þá seldust aðgöngumiðar fyrir nærri milljarð dollara , rúmlega 110 milljarða króna á núvirði .
Harry Potter-tölvuleikir eru vinsælir en þeir munu orðnir 17 og fyrsti skemmtigarðurinn byggður á galdraheimi Harrys Potter var opnaður í Orlando í Flórídaríki í sumar .
