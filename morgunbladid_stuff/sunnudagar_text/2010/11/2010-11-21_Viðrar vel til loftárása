Rio Ferdinand og Nemanja Vidic ´ ´ unnu upp á akkorð á Villa Park um liðna helgi , alltént kollarnir á þeim .
Öðrum eins loftárásum hafa þeir vösku miðverðir ekki orðið fyrir í annan tíma .
Tuðrunum rigndi yfir þá .
Út við hliðarlínu rembdust Patrice Evra og Wes Brown eins og rjúpan forðum en allt kom fyrir ekki , þeir höfðu ekki roð við útherjum Aston Villa , Stewart Downing og Marc Albrighton , sem gengu fram hjá þeim eins og þeir væru ekki til staðar .
Greinarhöfundur man hreinlega ekki eftir að hafa séð annan eins fjölda hágæðafyrirgjafa í einum og sama knattspyrnuleiknum .
Og hefur hann þó ýmislegt séð .
Verst að norska tröllið , John Carew , var fjarri góðu gamni .
Það hefur örugglega brunnið í skallanum , þar sem það sat lemstrað uppi í stúku .
Carew hefði örugglega verið kominn með þrennu í leikhléi hefði hann verið inni á vellinum og Emile gamli Heskey jafnvel eitt , hugsanlega eitt og hálft .
Með allri virðingu fyrir Ashley Young og Gabriel Agbonlahor – þeir eru flinkir á jörðinni – þá eru þeir engir skallamenn .
Því fór sem fór .
Í stað þess að rúlla Manchester United upp mátti Villa þakka fyrir stigið í lokin .
Eftir að hafa verið spilað út af grasinu í áttatíu mínútur vaknaði stórveldið af værum blundi og jafnaði leikinn , 2:2 .
Sá viðsnúningur skrifast öðrum þræði á reynsluleysi Villaliðsins en aragrúi leikmanna var frá vegna meiðsla .
Ungmenni á borð við Barry Bannan og Jonathan Hogg eiga þó augljóslega framtíðina fyrir sér .
Útherjuðu á bakverðina Stjörnur dagsins voru útherjarnir .
Áhöld eru um hvort Stewart Downing hafi nokkru sinni leikið betur .
Aumingja Wes Brown hefur örugglega þurft leiðsögn út í rútu eftir leikinn , svo grátt var kappinn leikinn .
Hægri , vinstri , Downing fór áreynslulaust beggja vegna við hann .
Svei mér ef hann hljóp ekki hreinlega í gegnum Brown þegar mestur völlur var á honum í seinni hálfleik .
Downing , sem er 26 ára , hefur leikið á þriðja tug landsleikja fyrir England undanfarin fimm ár án þess að landsmenn hafi yfir höfuð óskað eftir nærveru hans .
Hann er einn af fjölmörgum útherjum sem notaðir hafa verið í hallæri í landsliðinu bara vegna þess að hörgull hefur verið á örvfætlum .
Ef marka má framgöngu Downings um liðna helgi er hann mögulega að snúa við blaðinu .
Marc Albrighton , sem varð 21 árs í vikunni , hefur komið eins og stormsveipur inn í lið Aston Villa á þessum vetri en hann hefur verið hjá félaginu frá átta ára aldri .
Hann lagði upp tvö mörk í fyrsta leik sparktíðarinnar gegn West Ham United og hefur eflst við hverja raun síðan .
Markið gegn Manchester United var hans þriðja í vetur en það myndi sóma sér vel í kennslumyndbandi um skyndisóknir .
Upphlaupið var óaðfinnanlegt .
Young á Downing , Downing á Albrighton .
Mark .
Knattspyrna í sinni einföldustu og fallegustu mynd .
Vörnin snerist um sjálfa sig .
Fabio Capello hlýtur að hafa tárast , þetta eru allt Englendingar .
Patrice Evra , einn besti bakvörður heims , leit út eins og nýgræðingur í glímu sinni við Albrighton og víða hafa menn ugglaust tekið glósur .
Skyldi Stóri-Sam eiga einhver svör um helgina ? Rauða herdeildin Gérard Houllier , fyrrverandi knattspyrnustjóri Liverpool og Lyon , heldur nú um stjórnartaumana á Villa Park .
Hann er orðinn 63 ára en eldur virðist enn brenna í augum .
Aðstoðarmaður Houlliers , Gary McAllister , er Rauða hernum líka að góðu kunnur .
Lék þar við orðstír á efri sparkárum .
Getur ekki beðið eftir að spila með Villa Downing og Albrighton fengu óvænta samkeppni í vikunni þegar gamla kempan Robert Pires skrifaði undir samning við Aston Villa til vors .
Pires , sem orðinn er 37 ára , lék síðast með Villarreal á Spáni en var leystur undan samningi þar í sumar .
Illa gekk að finna nýtt félag og Frakkinn hefur æft með sínum gömlu félögum í Arsenal að undanförnu .
Þegar Villa kom inn í myndina þurfti Pires ekki að hugsa sig um tvisvar .
" Ég er í skýjunum með þennan samning enda er Aston Villa stórt félag á enskan mælikvarða , " sagði hann við undirskriftina .
" Ég hlakka líka til að vinna með Gérard Houllier .
Við þekkjumst frá gamalli tíð .
Þetta er nýtt tækifæri fyrir mig og ég get ekki beðið eftir að skrýðast búningi Villa .
" Mögulega gerist það strax á sunnudag en Pires er í leikmannahópi Villa fyrir leikinn gegn Blackburn .
Gary McAllister , aðstoðarknattspyrnustjóri Villa , var líka kampakátur með nýja leikmanninn .
" Hann er sigurvegari .
Ég veit að margir segjast vera það í seinni tíð en Pires á medalíurnar til að staðfesta það .
Hann er heims- og Evrópumeistari og var afburðamaður þegar hann lék með Arsenal .
Ungu strákarnir okkar eiga eftir að læra margt af honum .
" Af öllum stærðum og gerðum Margir merkir útherjar hafa klæðst búningi Aston Villa gegnum árin .
Má þar nefna Tony Morley , sem varð Englandsmeistari með Villa 1981 og Evrópumeistari ári síðar .
Nafni hans Daley gerði garðinn frægan með liðinu frá 1985-94 .
Sprettharður og sprækur vængmaður sem mætti aldrei ógreiddur í leiki .
Margir muna líka eftir Mark Walters sem lék með Villa frá 1981-84 .
Síðar gekk hann í raðir Liverpool sem sætti tíðindum fyrir þær sakir að millinafn Walters er Everton ! Undarlegasti útherji sem Villa hefur teflt fram gegnum tíðina er án efa Ian Ormondroyd , sem var hjá félaginu fyrir um tuttugu árum , en hann var 201 sentimetri á hæð .
Leikstíll Villa snerist þá um spyrnur frá Nigel Spink markverði á Ormondroyd sem skallaði boltann fyrir á David Platt , Alan McInally og Tony Cascarino .
Kostulegt .
