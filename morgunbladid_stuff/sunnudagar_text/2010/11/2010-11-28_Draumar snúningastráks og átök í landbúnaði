Snúningastrákur í sveit í Borgarfirði um miðja 20. öldina upplifði sterkt það blómaskeið í íslenzkum landbúnaði sem þá var að hefjast .
Ár hvert voru nýir mýrarflákar ræstir fram , nýir túnblettir urðu til , girðingar settar upp , nýjar byggingar risu , íbúðarhús , fjós og hlöður , súrheysturnar byggðir með nýrri tækni , allt var á fleygiferð fram á við og upp á við .
Snúningastrákurinn horfði til austurs , til Oks og Þórisjökuls , Skjaldbreiðar og Hlöðufells ( í góðu skyggni ) og sá fyrir sér túnin stækka og stækka , kúnum fjölga og draumana rætast .
Svo kom stöðnun .
Túnin hættu að stækka .
Fénu hætti að fjölga .
Og smátt og smátt varð hnignun sveitanna í Borgarfirði augljós .
Núna í haust var svo fátt fé í Rauðsgilsrétt að segja má , að þar hafi varla verið réttarhæft .
Þetta er saga sveitanna um allt land á síðustu 60 árum .
Og þó .
Það eru ljósglætur .
Fyrir gamlan fjósamann frá Hæli í Flókadal í Borgarfirði eru nýju fjósin undraveröld .
Og kornræktin gefur von um betri tíð og að sveitirnar rísi á ný .
Hákon Sigurgrímsson , bóndasonur frá Holti í Stokkseyrarhreppi , gerir svo ítarlega grein fyrir bakgrunni þeirrar þróunar , sem snúningastrákurinn upplifði með ofangreindum hætti að ég leyfi mér að fullyrða að hvergi er í rituðu máli hægt að fá jafn skýra yfirsýn yfir þróun íslenzks landbúnaðar frá því fyrir miðja 20. öldina og fram á okkar dag , og í æviminningum hans , sem nú eru komnar út en bókin heitir : Svo þú ert þessi Hákon ! Kynslóð okkar Hákons náði að kynnast síðustu leifunum af gamla Íslandi .
Við heyjuðum á engjum , slógum með orfi og ljá , fluttum baggana heim á hestum , handmjólkuðum ( þótt hann geri lítið úr færni sinni í þeim efnum ) .
Lýsingar Hákons á æskuumhverfi hans á Suðurlandi vekja upp hlýjar minningar úr Flókadal .
Þetta er veröld sem var og ómetanlegt að hafa kynnzt henni og eiga nú svo vandaða lýsingu á henni á bók .
Hákon er líka fulltrúi kynslóðar , sem átti sér nýjar vonir og gat vænzt meira af lífinu en foreldrar , afar og ömmur .
Bóndasonurinn , sem átti sér þann draum að verða alvöru píanóleikari og fékk tækifæri til að verða nemandi Árna Kristjánssonar , sem mér var kennt í æsku , að væri mesti píanóleikari okkar Íslendinga .
En horfðist í augu við þann veruleika , að það væri sennilega ekki mjög hagnýtt nám og fékk útrás fyrir tónlistaráhuga sinn í Pólýfónkór Ingólfs heitins Guðbrandssonar , sem er eitt mesta menningarafrek sem unnið var á síðari hluta 20. aldar .
Draumurinn er hins vegar til marks um það menningarlega umhverfi sem Hákon ólzt upp í og einkenndi mörg sveitaheimili .
Auðvitað var ekki um annað að ræða á þessum tíma en draga úr framleiðslu landbúnaðarafurða sem var orðin verulega umfram innanlandsneyzlu .
Og alltof dýrt að greiða bætur með útflutningi eins og gert var um skeið .
Þetta var sársaukafullt fyrir bændur og ekki við öðru að búast en veruleg átök yrðu innan samtaka þeirra og á hinum pólitíska vettvangi .
Engu að síður kemur á óvart hversu djúpstæð þessi átök hafa verið meðal forystumanna bænda sjálfra og innan Framsóknarflokksins .
Lýsingar Hákons – sem gegndi lykilhlutverki í samtökum bænda – á bændafundum víðs vegar um land gefa mikilvæga innsýn í viðhorf bænda sjálfra til stöðugra og ítrekaðra ótíðinda en um leið sýna þær að þrátt fyrir sterka forystumenn hafa lýðræðisleg vinnubrögð verið í heiðri höfð .
Þessi átök , sem standa meira og minna í þrjá áratugi , hafa reynt á þolrif þeirra sem í þessu stóðu .
Hákon Sigurgrímsson segir þessa sögu af hreinskilni , líka þegar spjótin beinast að honum .
Það er ekki hægt að starfa á vettvangi mikilla átaka án þess að verða fyrir aðkasti .
Þótt rætnin sé of oft á ferðinni í stað málefnalegra skoðanaskipta .
Þessi mikla aðlögun að gjörbreyttum aðstæðum hefur verið erfið fyrir bændur og fjölskyldur þeirra .
Þó má ekki gleyma því að fleiri atvinnugreinar lentu í því sama .
Á árunum eftir heimsstyrjöldina síðari byggðist hér upp margvíslegur iðnaður í skjóli þeirra innflutningshafta , sem voru við lýði fram á Viðreisnartímabilið .
Þegar þeim höftum var aflétt og þegar Ísland gekk síðar í EFTA , Fríverzlunarsamtök Evrópu , var fótunum kippt undan þeim iðnaði og fjárfestingu þeirra og rekstri , sem höfðu byggt upp ýmiss konar framleiðslu í ljósi þeirra aðstæðna , sem þá ríktu .
Þetta fólk varð fyrir áfalli sem á margan hátt er sambærilegt við það sem gerðist í landbúnaði en minna hefur verið um fjallað .
Karlmannaföt , skyrtur og skór eru ekki lengur framleidd á Íslandi svo dæmi sé nefnt .
Sviptingar í lífi þjóða eru ekki minni en í lífi mannfólksins sjálfs .
Það er lítið vit í því að búa á þessari eyju og eiga allt undir innflutningi matvæla frá öðrum löndum .
Við erum þjóð sem lifir á því að veiða , vinna og selja fisk og nýta kosti landsins með margvíslegum hætti .
Á árinu 1905 fluttum við út 167.379 rjúpur ( Morgunblaðið 5. desember 1913 ) .
Þótt rjúpnaútflutningur sé aflagður er staðan sú í matvælaframleiðslu í heiminum að vatnsskortur háir henni mjög sem leiðir til hækkandi matvælaverðs .
Við höfum nóg vatn og við gætum framleitt mun meira af landbúnaðarafurðum ef markaðsaðstæður breyttust .
Það er ekki útilokað að það eigi eftir að gerast .
Þess vegna eigum við að hlúa að íslenzkum landbúnaði .
Framundan getur verið nýtt blómaskeið , ekki sízt í krafti kornræktar og tengdrar atvinnustarfsemi .
Með æviminningum sínum hefur Hákon Sigurgrímsson lagt grundvöll að efnislegum og uppbyggilegum umræðum um framtíð íslenzks landbúnaðar .
