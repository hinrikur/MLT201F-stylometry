Hver svo sem ástæðan er – loftslagsbreytingar eða breyttur smekkur – þá verður ekki hjá því litið að styrkur léttvína almennt í heiminum hefur verið að þokast hægt og örugglega upp á við .
Til skamms tíma var algengur styrkleiki meðalvíns yfirleitt á bilinu 12-13% .
Nú er hins vegar ekki óalgengt að sjá tölur á bilinu 14-15% og jafnvel þar fyrir ofan ef rýnt er í flöskumiðann .
Sum " léttvín " eru því áþekk og sérrí þegar kemur að áfengismagni .
Það sem meira er : Þetta eru ekki bara Amarone-vín , Shiraz-vín frá Ástralíu eða Zinfandel frá Kaliforníu sem eru farin að sjást í þessum styrkleika heldur einnig vín frá helstu vínframleiðslusvæðum Evrópu .
Nefna má sem dæmi að mörg af bestu vínum Bordeaux þetta árið gætu orðið 15,5% að styrk , ekki síst þau vín þar sem Merlot-þrúgan er ríkjandi .
Og þó að það hljómi kannski sakleysislega að áfengismagn fari úr 12,5% í 15% þá samsvarar það 20% aukningu á því áfengi sem er í vínflöskunni .
Segja má að það sé fyrst og fremst þrennt sem valdi þessari þróun .
Í fyrsta lagi hlýrra loftslag með fleiri sólarstundum og minni úrkomu á mörgum af helstu vínræktarsvæðum heims .
Áfengismagnið ræðst þegar upp er staðið af því hversu miklum þroska þrúgurnar ná .
Mjög þroskaðar þrúgur með miklum þrúgusykri verða að áfengara víni .
Í öðru lagi tækniframfarir sem gera vínræktarmönnum kleift að rækta betri og heilbrigðari þrúgur ( sem þýðir meiri þrúgusykur ) og loks í þriðja lagi eftirspurn eftir vínum sem eru aðgengileg ung .
Þessi þróun hefur nefnilega óneitanlega áhrif á stíl vínanna og það eru skiptar skoðanir á því hversu æskileg hún er .
Eldheitar umræður hafa geisað um þessa þróun í vínheiminum undanfarið ár og sitt sýnist hverjum .
Sumir eru á því að þetta sé bara alls ekki slæmt .
Það sem fyrst og fremst hafi staðið í vegi fyrir að víngerðarmenn hafi getað framleitt svona vín hafi verið svalt loftslag .
Nú þegar aðstæður eru góðar ár eftir ár eigi menn ekki að kvarta heldur fagna .
Vínin eru nefnilega ekki bara áfengari heldur einnig þykkari , sætari og mýkri .
Þetta eru vín sem hægt er að njóta mun fyrr en hinna klassísku vína frá t.d. Bordeaux , Toskana og Piedmont sem oft þurfti að geyma árum saman og jafnvel áratugum þar til þau væru orðin mjúk og þægileg .
Þeir virðast þó fleiri sem telja að þessi þróun sé óæskileg .
Margir óttast að vín frá tilteknum svæðum glati hefðbundnum einkennum sínum þegar áfengið verður of ríkjandi í stíl þeirra .
Þótt " stóru " og áfengu vínin komi betur út í blindsmakki þá séu vín á bilinu 12-13% þau sem henti best með mat .
Sumir kenna áhrifavöldum á borð við Bandaríkjamanninn Robert Parker um þetta eins og flest annað sem fer úrskeiðis í vínheiminum .
Hann hafi árum saman lofsungið þykk og áfeng vín og nú séu framleiðendur að svara kalli hans .
Þetta er hins vegar ekki svo einfalt .
Á svæðum á borð við Kaliforníu snýst baráttan oft einmitt um að halda áfenginu í skefjum með öllum þeim ráðum sem tæknin veitir og samt endar prósentan að meðaltali í kringum 14,5% .
Þótt það fari ekki hátt þá er víst orðið algengt í Kaliforníu að vatni sé bætt út í vínlöginn á meðan á gerjun stendur .
Gárungarnir þar vestra kalla þessa viðbót " Jesus units " þar sem með þessu er vatni umsvifalaust breytt í vín .
Næst : Hvenær er vín skemmt ? 