MEÐ Benedikt V. Warén einkaflugmaður Kastljósi Sjónvarpsins viðraði borgarstjóri möguleikana á að loka skíðasvæðinu í Bláfjöllum í sparnaðarskyni .
Um slíkan gjörning eru skiptar skoðanir .
En það er að sjálfsögðu ekkert vit í því að halda opnu snjólausu skíðasvæði mörg ár í röð .
Eins og vænta mátti tóku skíðamenn þessu útspili ekki af stóískri ró .
Það er hins vegar hægt að bera smyrsl á þau sár , eins og áburð undir skíðin .
Það er nægur snjór á landsbyggðinni t.d. Akureyri .
Því er nærtækt fyrir forfallna að bregða sér þangað og slípa brekkurnar þar .
Aðrir áhugaverðir staðir eru m.a. Tungudalur , Böggvisstaðafjall , Stafdalur og Oddskarð .
Þeir staðir henta þeim , sem oft hafa brunað niður Hlíðarfjallið , en þrá öðruvísi loft í lungun .
Þar að auki væri það verðugt verkefni að treysta stoðir landsbyggðarinnar með því að byggja enn betur upp þessa staði með því að flytja þangað fleiri skíðalyftur .
Atvinnuflóra landsbyggðarinnar er víða ekki upp á marga fiska , hótelin tóm , fáir gestir á ferli og því kærkomið viðfangsefni til að gera eitthvað annað .
Lítið mál er að sækja í skíðasvæði út fyrir sína heimabyggð .
Það vita þeir best , sem nær alla aðdrætti þurfa að sækja til Reykjavíkur .
Reykvíkingar þurfa því ekki lengur að berja hausnum við steininn í snjólausum skíðabrekkum , sem auk þess getur verið heilsuspillandi .
Það er ótrúlega afslappandi að slíta sig út úr hvunndags amstrinu og hverfa í kyrrðina og rólegheitin á landsbyggðinni .
MÓTI Sigrún Inga Kristinsdóttir skíðakona og nemi í tölvunarfræði Hugmyndin um að loka Bláfjöllum er alveg út í hött , fráleitt að þetta geti snúist um 87 milljónir á ári sem Reykjavíkurborg sparar við að loka skíðasvæðinu .
Að leggja þessa upphæð til hliðar og safna fyrir snjóframleiðslutækjum er fjarstæðukennt .
Skíðasvæðið í Bláfjöllum annar ekki eftirspurn á góðum skíðadegi enda lífsgæði í því fólgin að hafa útivistarsvæði við bæjardyrnar .
Síðastliðinn vetur var óvenjulegur en veturinn 2008-2009 komu 93.000 gestir á 89 opnunardögum .
Starfsmenn Bláfjalla hafa á undanförnum árum unnið þrekvirki við að halda svæðinu opnu fyrir æfingar .
Þess vegna segja þessir opnunardagar ekki alla söguna .
Því er ekki hægt að segja að staðið sé í þessum rekstri fyrir fámennan hóp sérvitringa .
Ekki veit ég um neina aðra íþróttagrein þar sem foreldrar , ömmur , afar og aðrir aðstandendur stunda íþróttina sem almenningsíþrótt á meðan börnin eru á æfingu .
Árangur reykvískra keppenda hefur verið góður og er það skylda borgarinnar að standa við bakið á þessum ungu og efnilegu íþróttamönnum en skíðalið Reykjavíkur eru bikarmeistarar Skíðasambandsins og eigum við efnilegt landsliðsfólk .
Ekki má gleyma ört vaxandi hópi hressra brettakrakka sem nýta hvert tækifæri til að komast í fjallið .
Stjórnmálamenn ættu að tala varlega .
Óþarfi er að koma róti á huga barna og unglinga og ekki rétt að láta þau fá samviskubit yfir þeirri íþrótt sem þau stunda af dugnaði , oft við erfiðar aðstæður .
Væri nær að líta til þess að auka nýtingu á skálum og lyftum frekar en að einblína alltaf á sparnað og niðurskurð , finna tekjupósta fyrir svæðið á ársgrundvelli .
Á góðum degi koma um 10.000 manns í Bláfjöll .
Hvað er málið ? 