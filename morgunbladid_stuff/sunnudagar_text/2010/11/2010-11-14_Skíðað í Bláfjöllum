Eflaust hefur mörgum brugðið við þau orð Jóns Gnarrs borgarstjóra að til greina kæmi að loka skíðasvæðinu í Bláfjöllum í tvö ár til að spara í rekstri borgarinnar .
En lítil alvara virðist hafa fylgt þeim orðum .
Að minnsta kosti hefur fólk notið þess að renna sér í snjónum þessa vikuna án inngripa borgarstjórnar .
Það getur aldrei talist æskileg nálgun í rekstri borgarinnar að kippa fótunum alveg undan einu sviði mannlífsins og afsaka það með því að það sé tímabundið .
Mun skynsamlegra er að leita varanlegra lausna í niðurskurði , sem fá staðist til lengri tíma .
Fjölmargar fjölskyldur leggja stund á vetraríþróttir og það er snar þáttur í því að búa í landi ísa og snjóa .
Það er ein helsta tilhlökkunin sem fylgir fyrstu snjókomunni hjá íslenskum krökkum , að þá geti þau farið að renna sér á skíðum .
Víst er það rétt sem Jón bendir á , að einungis var opið fimm daga í Bláfjöllum í fyrra , en versta ár í sögu skíðasvæðisins í Bláfjöllum getur tæplega verið viðmiðið .
Veturinn þar á undan var einmitt afar góður skíðafólki .
Og það er merkilegt , sem Magnús Árnason , framkvæmdastjóri Skíðasvæða höfuðborgarsvæðisins , heldur fram í samtali í Sunnudagsmogganum í dag , að ef hafin yrði snjóframleiðsla í Bláfjöllum , þá yrði það ekki til kostnaðarauka , einfaldlega vegna þess að sú gífurlega fjárfesting sem liggur í tækjum , skálum , skíðalyftum og fagfólki nýtist mun betur .
" Við myndum leggja okkur fram við að halda opnu yfir jólin og milli jóla og nýárs .
Svo myndum við stytta hlákutímabil , sem koma alltaf á hverjum vetri , í báða enda .
Að lokum gætum við tryggt að það væri nægur snjór um páska .
" Þetta er vert skoðunar .
Eitt er víst , að þegar veðurguðirnir leika við skíðafólkið , þá er gaman í Bláfjöllum .
Eins og myndaþáttur Kjartans Þorbjörnssonar ber með sér í blaðinu í dag .
Gott fyrir framtíðina Það er ánægjulegt þegar afreksíþróttamenn miðla þekkingu sinni og reynslu til komandi kynslóða .
Ragna Ingólfsdóttir , margfaldur Íslandsmeistari í badminton , lætur ekki þar við sitja , heldur beitir áhrifum sínum til að virkja efnilega unglinga í starfi forvarnarhóps , sem starfað hefur hjá TBR síðan í haust .
Forvarnarhópurinn er fyrir þá unglinga sem hafa ákveðið að neyta ekki vímuefna en þeim er umbunað fyrir með aukaæfingum og fyrirlestrum þar sem áhersla er lögð á andlegu hliðina og taktískar æfingar .
" Ég hef lagt mikinn metnað í það að vera frábær fyrirmynd en ég drekk ekki eða nota tóbak , " segir Ragna .
" Þessu vildu þjálfararnir og framkvæmdastjórinn hjá TBR að ég myndi miðla til krakkanna .
ÍSÍ hefur þrýst dálítið á sérsamböndin að koma af stað svona forvarnarstarfsemi fyrir unglinga .
Hópurinn sem ég sé um er keppnishópur TBR en í honum eru unglingar á aldrinum 16 til 19 ára .
Þeir æfa mikið , ætla sér að ná langt og hreinlega aldrei að drekka , reykja né nota munntóbak .
Þetta er stór hópur yngri kynslóðarinnar þannig að þetta er mjög gott fyrir framtíðina .
" Ástæða er til að fagna þessu frumkvæði íþróttahreyfingarinnar .
