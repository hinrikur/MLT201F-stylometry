Íslandsmótið í knattspyrnu fer fram í hundraðasta skipti næsta sumar .
Af því tilefni kemur saga mótsins frá upphafi út í tveimur bindum á næsta ári , skráð af Sigmundi Ó. Steinarssyni .
Hann hefur lagst í víðtæka heimildaöflun til að gefa sem gleggsta mynd af þessari litríku sögu .
Orri Páll Ormarsson orri@mbl.is Að mörgu var gaman í leiknum , en mest skemmtun þótti mörgum , er kjölturakki einnar reykvíkskrar frúar komst í leikinn .
Var hann hinn torveldasti viðureignar og ærið snar í snúningum .
Fékk hann að lokum tekið knöttinn af öllum mótstöðumönnum sínum .
En með því að enginn vissi um , með hverjum hann vildi vera , þá réðust báðir flokkar á seppa , og fengu að lokum handsamað hann .
Var hann síðan teymdur út af leiksviðinu við mikinn orðstír .
" Þessi kostulega saga frá kappleik KR og Fram sumarið 1913 verður í fyrra bindi sögu Íslandsmótsins í knattspyrnu eftir Sigmund Ó. Steinarsson íþróttafréttamann sem kemur út í vor , og gefur víst ágæta mynd af bókinni , að sögn höfundar .
" Ég leitast við að lýsa umhverfinu og andrúmsloftinu á hverjum tíma , " segir hann .
" Þetta verða ekki strípaðar leiklýsingar , heldur miklu frekar sögur af fólki .
Fólkinu sem gerði knattspyrnu jafn vinsæla og raun ber vitni .
Ég rek sögu vallanna , fjalla um þróun í klæðaburði , skótískuna og þar fram eftir götunum .
Hika ekki við að hoppa út af vellinum og upp í áhorfendapallana .
Einnig verður farið í saumana á leikkerfunum og hvernig þau hafa breyst í tímans rás , svo dæmi séu tekin .
" Sá er gætir markhliðs Sigmundur dregur úr pússi sínu bók með fyrstu knattspyrnulögunum sem ÍR gaf út árið 1907 .
17. grein laga þessara er svohljóðandi : " Þá er skipað er mönnum til leiks , heita 5 hinir fremstu forverðir , 3 hinir næstu miðmenn og 2 hinir öftustu bakverðir , en markvörður sá er gætir markhliðs .
" Nei , þetta er ekki prentvilla .
Það var í raun og veru gert ráð fyrir fimm mönnum í sókn .
Eins gott að sýna Roberto Mancini þetta ekki á fastandi maga .
Að sögn Sigmundar er það útbreiddur misskilningur að Bjarni Jónsson frá Vogi hafi fyrstur notað orðið knattspyrna á prenti 1910 .
Í téðu riti þeirra ÍR-inga frá 1907 stendur orðið knattspyrna nefnilega skýrum stöfum á kápunni .
Í bókinni er orðalag um margt framandi .
Þannig er talað um " endurvakningu leiks " , þegar við myndum einfaldlega segja " miðja " , og vítateigur aldrei nefndur annað en " vítisvöllur " .
Það hefur verið óskemmtileg að falla á þeim velli .
Alls um 800 blaðsíður Tilefni skrifa Sigmundar er að Íslandsmótið í knattspyrnu fer fram í hundraðasta sinn næsta sumar .
Fyrsta mótið var haldið 1912 .
Fyrra bindi sögunnar kemur út í apríl en hið síðara í nóvember .
Hvort bindi verður um 400 síður að stærð .
Knattspyrnusamband Íslands annast útgáfuna en Sigmundur hefur haft frjálsar hendur við efnistökin .
" Ég finn að mér er treyst til verksins og það er mjög þægilegt .
Ritnefnd á vegum KSÍ mun þó lesa bókina yfir og gera athugasemdir ef þurfa þykir .
Við viljum hafa þetta skothelt .
" Sigmundur hefur víða leitað fanga við ritun bókarinnar .
Hann hefur verið með annan fótinn á gamla Melavellinum , þar sem Þjóðarbókhlaðan stendur nú , og á Borgarskjalasafninu , og lúsleitað í skrifuðum heimildum .
Auk þess hefur hann tekið fjölda viðtala við gamlar kempur og afkomendur genginna sparkenda .
Hann segir sér hvarvetna hafa verið afar vel tekið og fjölmargir verið boðnir og búnir að greiða götu sína .
Ein fullorðin kona lét sig til að mynda ekki muna um að pússa upp verðlaunasafn föður síns fyrir myndatöku .
" Án aðstoðar þessa fólk hefði þessi bók aldrei orðið að veruleika .
Það er búið að fylla inn í margar eyður .
" Sigmundur segir stórmerkilegar heimildir víða að finna , til dæmis á heimilum , jafnvel án þess að fólk geri sér nokkra grein fyrir því .
" Þá er ég að tala um dagbækur leikmanna og annað sem þeir hafa hripað hjá sér .
Fólk áttar sig ekki alltaf á því að þarna geta verið æðisleg verðmæti á ferðinni , jafnvel á leið í glötun .
Það hafa margir bent mér á að ég sé að bjarga menningarverðmætum og eflaust er mikið til í því .
" Blaðað í minningargreinum Eins og gefur að skilja hefur heimildavinnan verið tímafrek en ekki er í öllum tilvikum auðvelt að hafa uppi á ættingjum látinna leikmanna .
" Það er mismiklar upplýsingar hjá knattspyrnufélögunum að hafa og oftar en ekki þurfti ég að leita í minningargreinum til að finna aðstandendur .
Þetta hefur verið geysimikill eltingarleikur .
" Sigmundur hefur ekki aðeins tekið við upplýsingum frá niðjum leikmanna , hann hefur líka miðlað þeim .
" Það er mjög ánægjulegt þegar ég get upplýst afkomendur um eitthvað .
Fyllt út í myndina af afrekum föður eða afa á vellinum .
Einn afkomanda gat ég frætt um að faðir hans hefði bara leikið einn leik eitt sumarið vegna þess að hann var við landbúnaðarstörf í Danmörku .
Ég fann meira að segja mynd , þar sem fram kom á bakhliðinni hvar hann hafði nákvæmlega verið .
" Bækurnar verða ríkulega myndskreyttar og grafíkin hvergi spöruð .
" Það er mín reynsla úr íþróttafréttunum að texti , grafík og ljósmyndir vinni vel saman og þannig byggi ég bókina upp , " segir höfundurinn sem hannar útlit bókarinnar sjálfur .
Hann leggur mikla áherslu á að komast yfir frumgerðir af ljósmyndum og hefur orðið talsvert ágengt .
" Það hafa margir farið að gramsa fyrir mig og kann ég þeim vitaskuld bestu þakkir fyrir ómakið .
Það skiptir sköpum að hafa aðgang að frummyndunum enda eru myndir úr gömlum blöðum misskýrar þar sem þær voru prentaðar með blýi .
" Gjörþekkir kappa frá 1920 En það er ekki nóg að hafa myndina , hver mynd á sér nefnilega sögu .
Hvar og hvenær var hún tekin og hverjir eru á henni ? Sigmundur hefur sökkt sér í að upplýsa þetta og þekkir ófáa kappana orðið í sjón .
" Hörður Felixson gerði því skóna um daginn að ég væri farinn að þekkja leikmenn sem voru upp á sitt besta um 1920 betur en þá sem eru að leika í dag , " segir Sigmundur hlæjandi .
Fyrsta bindi sögu Íslandsmótsins hefst á forleik , þar sem þróun tuðrusparks á Íslandi er rakin allt frá árinu 1892 fram að fyrsta Íslandsmótinu 1912 .
" Ég byrja á því hvernig knattspyrnan náði fótfestu hér á landi og linni ekki látum fyrr en Ríkharður og Eyleifur voru bornir út af í sögulegum úrslitaleik ÍA og KR um Íslandsmeistaratitilinn 1965 .
Þar með lauk gullöld Skagamanna sem hófst 1951 og líka gullöld KR sem hófst með Þórólfi Beck 1959 .
Það ár gerðu KR-ingar sér lítið fyrir og fengu fullt hús stiga í fyrstu tvöföldu umferð Íslandsmótsins , " segir Sigmundur .
Hann segir úr mismiklum heimildum að moða en sum árin var lítið fjallað um knattspyrnu í íslenskum blöðum .
" Ætli það hafi ekki helgast af áhuga þeirra sem störfuðu á ritstjórnunum hverju sinni .
Stundum fór meira pláss í að greina frá því hverjir voru að koma heim með skipum frá útlöndum , " segir Sigmundur og brosir .
Fimm daga framhaldssaga Öfgarnar gátu vissulega verið í hina áttina .
Þannig fjallaði eitt blaðanna um 2:0 -sigur Fram á KR sumarið 1913 í fimm daga .
" Úr varð bráðskemmtileg framhaldssaga , " segir Sigmundur .
Ætli það hafi verið gúrka ? Á heildina litið þykir Sigmundi umfjöllun um knattspyrnu í blöðunum hafa verið þokkaleg fyrstu árin .
" Athygli vekur að gjarnan var deilt hart á menn .
Stóru orðin ekki spöruð .
Fréttamenn mættu gjarnan taka það sér til fyrirmyndar í dag , " segir hann sposkur .
" En umfjöllunin var líka oft á léttu nótunum .
" Margt kyndugt hefur komið upp úr krafsinu .
Til dæmis hefur Sigmundur fundið heimildir fyrir því að a.m.k. tveir menn hafi varið markið með gleraugu á nefinu .
Stefán Ólafsson skákmaður sem lék með Val í kringum 1920 og Einar Björnsson , markvörður KA , síðar Valsmaður og íþróttafréttamaður Alþýðublaðsins , 1929 .
Gagnabanki Sigmundar er orðinn mikill að vöxtum .
Hvað ætlar hann að gera við hann þegar bækurnar verða komnar út ? " Gögnin munu vonandi enda hjá knattspyrnufélögunum sjálfum .
Með einu skilyrði : Að þau týni þeim ekki ! " Sjálfur er Sigmundur ekki laus allra mála næsta haust en hann hefur einnig skuldbundið sig til að skrifa sögu íslenska landsliðsins í knattspyrnu fyrir KSÍ .
Það verk hefur hann að hluta unnið meðfram þessu en áætlað er að sú bók komi út á árinu 2012 .
Spurður hvort enn fleiri bækur séu í pípunum glottir hann kankvís út í annað .
" Það er aldrei að vita .
" Tífaldur meistari Sigmundur hefur kynnt sér feril margra afreksmanna við ritun bókarinnar en fáir komast að hans dómi með tærnar þar sem Tryggvi Magnússon ( 1896-1943 ) , fyrirliði Fram , hafði hælana en hann varð tíu sinnum Íslandsmeistari á árunum 1913-25 .
Ekki nóg með það .
Tryggvi var fremsti fimleikamaður Íslands og varð tvisvar Íslandsmeistari , 1929 og 1930 .
Hann var frjálsíþróttamaður góður og um tíma slyngasti skíðamaðurinn hér á landi , auk þess sem hann stundaði skautaíþróttir .
Þá var Tryggvi sundmaður góður og einn besti dýfingamaður Íslands .
Hann var mikill unnandi útivistar og hafði gaman af göngum – var einn af stofnendum Skátahreyfingarinnar á Íslandi 1910 og Ferðafélags Íslands 1927 .
Tryggvi var einn af stofnendum Skíðafélags Reykjavíkur 1914 og einn af stofnendum Nafnlausa félagsins – félags íslenskra göngugarpa , 1916 .
Þá var hann virkur þátttakandi í Skotfélagi Reykjavíkur .
Tryggvi var listfengur mjög , teiknaði , málaði og tók ljósmyndir .
Þá hafði hann leikaragáfu nokkra og lék um tíma í mörgum gamanleikjum .
Pétur Jón Hoffmann , bróðir Tryggva , varð níu sinnum Íslandsmeistari í knattspyrnu á árunum 1913-1923 .
Ólafur Magnússon , konunglegur hirðljósmyndari , varð meistari fjórum sinnum 1913-1916 og fjórði bróðirinn , Karl , var í meistaraliði Fram 1913 og 1914 .
Látinn maður með á liðsmynd Liðsmyndin af Íslandsmeisturum Vals 1933 var tekin við óvenjulegar aðstæður .
Þannig var að Jón Karel Kristbjörnsson markvörður slasaðist lífshættulega í samstuði í úrslitaleiknum gegn KR , sem Valur vann 6:3 , og lést af sárum sínum á sjúkrahúsi fjórum dögum síðar .
Í virðingarskyni við hann var skilið eftir rými fyrir miðri mynd og gömul mynd af Jóni Karel , frá því Valur varð Íslandsmeistari 1930 , sett inn á nýju liðsmyndina , svo sem sjá má hér að ofan .
Getur Sigmundur sér þess til að hér sé á ferðinni fyrsta " fótósjoppaða " mynd Íslandssögunnar .
Jón Karel , sem var aðeins 21 árs , meiddist innvortis og fékk lífhimnubólgu .
Skurðaðgerð náði ekki að bjarga lífi hans .
Einn annar íslenskur knattspyrnumaður hefur látist af völdum áverka sem hann hlaut í kappleik , Ármenningurinn Haukur Birgir Hauksson árið 1973 .
Fékk meistaratitil í vöggugjöf Sigmund Ó. Steinarsson þarf ekki að kynna fyrir áhugamönnum um knattspyrnu .
Hann starfaði um árabil sem íþróttafréttamaður á Tímanum , Vísi og Morgunblaðinu en undanfarin tvö og hálft ár hefur hann helgað sig ritun sögu Íslandsmótsins .
" Ég hef safnað upplýsingum allan minn starfsferil og komið mér upp ágætum grunni .
Undanfarin tvö og hálft ár hef ég verið að byggja ofan á þann grunn og reisa verkið við , " segir hann .
Sigmundur fæddist á Grettisgötunni í Reykjavík árið 1948 , þar sem vígi Fram og Vals voru á þeim tíma .
Hann gekk ungur í Fram en tengist fleiri félögum traustum böndum .
" Faðir minn , Steinar Þorsteinsson , spilaði með KR og lék fyrsta leikinn fimm dögum áður en ég kom í heiminn .
Um haustið fagnaði hann sigri á Íslandsmótinu , þannig að segja má að ég hafi fengið meistaratitilinn í vöggugjöf , " segir Sigmundur kíminn .
Faðir hans varð ferfaldur Íslandsmeistari með KR. Afi Sigmundar , Ragnar Lárusson , var lengi formaður Fram , þannig að það hefur verið fjör við kvöldverðarborðið ! Þá má geta þess að Sigmundur bjó um tíma í Þróttarhverfinu og nú heldur hann heimili steinsnar frá Víkinni .
" Ég hef því komið nálægt flestum gömlu félögunum í Reykjavík .
" Sigmundur fór oft út fyrir bæjarmörkin – kynntist til dæmis eiginkonu sinni , Maríu Haraldsdóttur frá Keflavík , í Glasgow þegar hópferð var farin með hinu sigursæla liði Keflavíkur á Evrópuleik gegn Hibernian í Skotlandi .
Var um stuttan tíma eftir það kallaður í gamni – af knattspyrnumönnum í Reykjavík ; tengdasonur Keflavíkurliðsins .
Magnús , bróðir Maríu , varð tvisvar Íslandsmeistari með Keflavík .
Læknir grunaður um ölvun Sigmundur rekur mörg minnisstæð atvik og vitnar til mergjaðra blaðaskrifa í bókinni .
Lítum á dæmi : " Sá einstæði atburður gerðist á leik Fram og KR , þegar Knud Jörgensen , leikmaður Fram , meiddist , að einn áhorfandi leiksins sakaði Kristján Grímsson , lækni , um ölvun .
Þó nokkur læti urðu í kringum uppákomuna , þannig að það þurfti að kalla á lögreglu til að skerast í leikinn .
Kristján neitaði – ákveðið var að gera áfengisrannsókn á Kristjáni , enda samþykkti hann það undir eins og taldi það einmitt æskilegt .
Niðurstöður blóðprufu sýndu að Kristján hafði ekki sopið á áfengum drykk en Kristján er kunnur að því að vera reglumaður hinn mesti .
Sannleikurinn í málinu mun vera sá , að Kristján er ekki vanur læknir á íþróttavellinum og þekkir ekki þær venjur , sem þar eru viðhafðar .
" Útvarp Melavöllur Daginn sem Íslandsmótið hófst 1931 mátti lesa þetta í Dagbók Morgunblaðsins : " Hljómleikum verður víðvarpað öðru hverju allan leikinn .
Á milli hálfleika verður eftirhermum og gamanvísum víðvarpað af plötu , sem Bjarni Björnsson talar og syngur á .
Nýtur það sín ágætlega í hinum nýju og fullkomnu viðtækjum vallarins .
" Blaðið Árvakur sagði frá því 1914 að íþróttir og hreyfing væri besta meðal við offitu : " Knattspyrna er ágætt megrunarmeðal , en það er ekki ráðlegt nema fyrir vel hrausta menn að iðka þá íþrótt , vegna hinna miklu hlaupa , áköfu og snöggu hreyfinga .
" Þannig var sagt frá í Vísi þegar einn leikmaður KR reyndi að bjarga skoti , sem samherji hans átti á eigið mark í leik KR og Fram 1913 , 0:2 .
" Kristinn setur fótinn hátt í loft upp og slær boltann lengra aftur og inn í sitt eigið mark , af svo miklu afli og forsi , að markvörður fékk engu tauti við komið .
Er þetta víst einsdæmi .
" Árið 1914 var fyrsta vítaspyrnan í opinberum kappleik á Íslandi .
Þannig var lesendum Vísis sagt frá : " Þá er knötturinn settur beint fyrir framan markið , 12 fet fyrir framan það , og aðeins einn maður má verja .
Pétur Magnússon , einn af berserkjum Fram-manna sparkar þá þegar er dómarinn flautar , og knötturinn þýtur eins og fallbyssukúla inn um mark Reykjavíkurmanna , rétt við stöngina aðra , mátulega langt frá markmanninum til þess , að hann náði knettinum ekki .
" Stúlkur í nýjum sumarkjólum Þær voru oft skemmtilegar frásagnirnar frá Melavellinum , eins og sjá má á frásögn Kjartans Þorvarðssonar í Morgunblaðinu eftir fyrsta leik Íslandsmótsins 1935 : " Þegar Guðjón Einarsson , dómari , gaf merki um að fyrsti kappleikur mótsins væri byrjaður , voru áhorfendur orðnir hátt á annað þúsund manns .
Þarna voru ungu stúlkurnar í nýjum sumarkjólum og kápum , með fallega sumarhatta og þær " tóku sig vel út " .
Og þarna voru ungu mennirnir og " skiptu spilinu " með því að horfa ýmist á leikinn eða stúlkurnar .
" Loks er hér smáauglýsing í Ísafold 1. júní 1907 frá versluninni Edinborg : " Hefur nú með síðustu skipsferðum fengið afar mikið úrval af útlendum skófatnaði , t.d. fótbolta-stígvél af bestu tegund .
" Sigmundur er ennþá á höttunum eftir heimildum , ekki síst gömlum ljósmyndum .
Hafi fólk þær í fórum sínum má gjarnan hafa samband við hann í síma 553 2406 eða á netföngin soss@simnet.is og 100.knattspyrna @ gmail.com .
