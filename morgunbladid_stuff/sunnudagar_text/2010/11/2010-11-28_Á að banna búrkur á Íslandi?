MEÐ Amal Tamimi framkvæmdastjóri Jafnréttishúss Ég er fylgjandi lögum um bann á búrkum á Íslandi .
Við þurfum að læra af mistökum annarra landa sem hafa meiri reynslu af málefnum innflytjenda en við .
Ég fór til Danmerkur , Svíþjóðar og fleiri landa og sá hvernig þau hafa lent í vandræðum með að laga innflytjendur að samfélaginu , þrátt fyrir 60 ára reynslu .
Að banna búrkur á Íslandi er ein leið til þess að lenda ekki í sömu vandamálum og víða má finna erlendis .
Það er nú þegar bannað með lögum að hylja andlit sitt úti á götu .
Samkvæmt íslam mega konur sýna andlitið og þegar þær fara í pílagrímsferðir til Mekka eru þær ekki með búrkur .
Ef þær geta komið á heilagasta stað múslima án búrku geta þær vel verið án hennar úti á götu .
Búrkur eru ekki hluti af íslam , þær eru hluti af hefðum og menningu karlaveldisins .
Konur eiga að hylja hárið og líkamann en ekki andlitið .
Ég næ meira en 12 arabískum sjónvarpsstöðvum og þar má sjá og heyra hvernig reglurnar eru fjölbreyttar .
Ef þú hlustar á sheik frá Sádi-Arabíu segir hann að búrkur séu hluti af íslamstrú .
Ef þú hlustar á sheik frá Egyptalandi segir hann að búrkur séu ekki partur af íslam .
Og fólk á erfitt með að skilgreina hvað er satt og rétt .
Það er mikið ólæsi meðal araba , tungumál Kóransins er klassísk arabíska og það eru margir sem skilja málið ekki ef þeir hafa ekki lært það almennilega í skólanum .
Þess vegna eru margir sem lesa ekki Kóraninn sjálfir , heldur fá upplýsingar frá þeim sem kunna að lesa og þau sjónarmið sem komast til skila verða alltaf þeirra sem kunna að lesa .
MÓTI Steinunn Rögnvaldsdóttir meistaranemi í kynjafræði Það geta verið ýmsar ástæður fyrir því að konur klæðist búrku og forðast skyldi alhæfingar um að þær séu allar kúgaðar .
Sannarlega skal ekki litið fram hjá því að það að konur klæðist búrku getur verið merki um grímulausa kúgun .
En það kann einnig að vera að hin hulda kúgun sé að afklæða konurnar .
Ég hef takmarkaðan áhuga á að gera kvenfrelsi að skálkaskjóli fyrir íslamsfóbíu .
Viðfangsefnið er hvorki svart né hvítt og vissulega eru ýmsir múslímar fylgjandi búrkubanni .
En ég efast um að það sé á sömu forsendum og hjá þeim sem í einni andrá leggja áherslu á að Íslendingar séu kristin þjóð og vilja í þeirri næstu ráða hvernig fólk sem er annarrar trúar klæðir sig .
Raunar er áhugavert hvað sumum stjórnmálamönnum finnst mikilvægt að setja lög sem banna konum að klæða sig í , en ekki lög sem hindra að konur klæði sig úr fyrir borgun .
Og hvernig hið fyrrnefnda verður skyndilega kvenfrelsisgjörningur en hið síðara öfgafemínismi , er umhugsunarefni .
Því þegar öllu er á botninn hvolft þá ræðst búrkubannið ekki gegn rótum kúgunar múslímakvenna en getur þvert á móti orðið kúgunartæki , skert ferðafrelsi kvenna sem vilja eða geta ekki farið út án þess að klæðast búrku og heft tjáningarfrelsi hinna sem ekki upplifa sig sem kúgaðar .
Vilji stjórnmálamenn í alvöru uppræta kúgun kvenna þá þarf að ráðast gegn kúgurunum .
Klæðastrangi getur ekki verið kúgari , og kúgun kvenna , hvort sem þær eru frá Afganistan eða Akureyri , verður aldrei brotin á bak aftur með því að klæða konur úr .
