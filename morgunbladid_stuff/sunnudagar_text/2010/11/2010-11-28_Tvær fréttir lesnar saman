Þýska markið var helsta þjóðarstolt Vestur-Þýskalands og eftir að landið sameinaðist töldu Austur-Þjóðverjar sig loks komna með raunveruleg verðmæti í hendurnar þegar þeir handfjötluðu þá seðla og fengu að skipta þeim á jöfnu fyrir verðlausa ruslið sem þeir höfðu setið uppi með í vösum sínum og snjáðum veskjum í 40 ár rúm .
Þýskur almenningur vildi alls ekki fórna markinu sínu fyrir evru .
Skoðanakannanir sýndu að stuðningur þýsku þjóðarinnar við að taka upp evru í staðinn fyrir markið komst naumast nokkru sinni upp fyrir 30 prósentin .
En hún var aldrei spurð .
Hinn pólitíski háaðall í öllum flokkum Þýskalands átti samleið .
Hann var á " ákveðinni vegferð " eins og það heitir á tungumáli hinna pólitísku málleysingja þar og hér .
Og þegar sátt er innan pólitíska háaðalsins og hann er " á vegferð " þá mega einstaklingar og þjóðir vara sig .
Þá bendir flest til þess að á döfinni sé ókræsilegt samsæri gegn almenningi .
Íslensk vegferð Það munaði hársbreidd að " víðtæk sátt " næðist innan hins pólitíska háaðals á Íslandi að rétt væri , siðlegt og fínt , að setja nokkur hundruð milljarða í þá " vegferð " að koma óbærilegum og ólöglegum klyfjum á íslenskan almenning .
Ekki stóð á svo kölluðum talsmönnum á vinnumarkaði og stórbokkum í fyrirtækjum að hoppa upp í þá rútuna og fá að vera með í hinni vænlegu vegferð .
Þjóðin tók sem betur fer ráðin af þeim ferðalöngum öllum og á því meiri líkur til að lifa af efnahagslega en ella hefði verið .
Og þegar kíkt er inn í óráðsrútuna , þá kemur í ljós , þar sem hún heldur áfram ferð sinni um hringtorgið sem hún lenti í með Icesave og heldur að hún sé enn á vegferð , þótt eingöngu sé ekið í hringi um Torg hinnar himnesku heimsku , að þar situr sama liðið og er að reyna að fara með þjóðina nauðuga og óviljuga inn í Evrópusambandið .
Þýska þjóðin var einskis spurð Þýskur almenningur færði ekki vísindaleg rök fyrir því að hann vildi hafa markið sitt áfram .
Eingöngu traust og tilfinningaleg rök .
Enda voru þúsundir hagfræðinga og spekinga allir " í vegferðinni " og upphafnir í hinum stjórnmálalega rétttrúnaði og hann í bland við menntunarhroka og yfirlæti fyrirlítur " óupplýsta " skoðun almennings á tilverunni .
Þýska vegferðarliðinu má segja það til málsbóta að evran hefur ekki reynst Þýskalandi illa .
Má reyndar færa fyrir því góð rök að Þýskaland sé það land á svæði hinnar sameiginlegu myntar sem farið hefur best út úr tilveru hennar .
Rök sem höfð voru uppi til að ginna smærri þjóðir til að fórna heimamynt sinni á altari hinnar sameiginlegu voru ekki síst þau , að þá myndu lánveitendur ekki lengur miða vaxtakröfur sínar við efnahagslega þætti einstakra ríkja , heldur fremur burðarríkjanna , Frakklands og einkum þó Þýskalands .
Sömu rökum veifar íslenski utanríkisráðherrann , sem reyndar hefur tekið fram að hann viti alls ekkert um banka og efnahagsmál og eru aldrei þessu vant engar ýkjur .
Kaupendum ríkisskuldabréfa fannst í fyrstunni að eitt myntsvæði væri sér mjög til hagsbóta .
Ekki þyrfti að vera að rýna ofan í þjóðhagsreikninga einstakra ríkja .
Engu máli skipti þótt Grikkir litu á hagtölur Hagstofunnar sem málgagn Spaugstofunnar og að húsnæðisbólan á Spáni væri úr sápu .
Nægjanlegt væri að horfa til Þýskalands og eins til hins öfluga sameiginlega banka , Seðlabanka Evrópu .
Og ástandið minnti á Báruböllin í gamla daga .
Siðferðið var gott framan af en versnaði eftir því sem leið á kvöldið .
Litlu ríkin voru skyndilega komin í stórveislu þar sem veisluföng dýrðleg fengust á niðurgreiddu verði .
Menn drukku og átu eins og þeir gátu .
Það gleymdist að vísu að spyrja hver það væri sem niðurgreiddi herlegheitin .
Hefðu þeir spurt einhvern ærlegan hefði hann svarað að það gerði enginn .
En menn spyrja ekki vondra spurninga í veislunni miðri .
En svo fór smám saman að koma upp sú tilfinning að þetta væri eiginlega allt of gott til að geta verið satt .
Það fór að renna upp fyrir eigendum og kaupendum ríkisskuldabréfa að þótt vextir slíkra bréfa væru miðaðir við aðstæður í Þýskalandi fór raunvirði þeirra samt sem áður algjörlega eftir greiðslugetu og þar með efnahagslegu ástandi í ríkinu sem hafði skuldsett sig .
Vextir á bréfunum voru því vitlausir frá byrjun og endurspegluðu hvergi áhættu sem kaupandinn hafði tekið þegar hann festi fé sitt í þeim .
Það hafði verið vitlaust gefið .
Allt hafði verið með glöðu geði gjarnan sett að veði .
En Steini Steinari skjátlaðist .
Það gerði til .
Fjandinn varð laus .
Vextir á eftirmarkaði tóku mið af þessu .
Óhugsanleg afföll virtust handan við hornið .
Þeir sem tryggðu fjárfesta í slíkum kaupum vildu sífellt meira fé til að mæta tryggingaráhættunni .
Ekkert af þessu höfðu þúsundir hagfræðinga sem veifuðu doktorsgráðunum hver framan í annan þegar þeir rákust saman á ráðstefnunum í Mónakó og Malasíu látið sér detta í hug , þótt þeir hefðu séð kreppuna 2007 fyrir ekki nema tveimur árum eftir að hún hófst .
En sauðsvarti almenningurinn innan landamæra Þýskalands , sem einskis var spurður , hafði hins vegar allan tímann haft þetta á tilfinningunni .
Hann fann þetta á sér , kannski í rófubeininu eins og gigtveiku konurnar frostið framundan .
Ekki í þeirri útfærslu sem ósköpin birtust .
Heldur í hinum einfalda sannleika að þýska markið sem tók mið af efnahagsaðstæðum í Þýskalandi myndi reynast traustari mælieining um efnahag og greiðslugetu þess , en evran væri um greiðslugetu Grikkja sem væri metin eftir efnahagsaðstæðum í Þýskalandi .
Mjög einfalt doktor Watson hefði Sérlákur sagt við vin sinn sem sá sjaldan í gegnum ruglið eins og hinir doktorarnir .
Tvær fyrirsagnir Tvær fyrirsagnir í ólíkum blöðum sl. fimmtudag hefðu átt að vekja mikla athygli .
Financial Times sagði : " Efnahagssmitið breiðist út .
" Blaðið sagði að nú væri talið að efnahagssmitið væri ekki lengur bundið við legusjúklingana Grikkland og Írland heldur væri augljóslega að smitast til Portúgals og Spánar , en það sem verra væri að einkenni virtust sýna að smitið væri einnig komið til Ítalíu og Belgíu .
Hin fyrirsögnin var í Der Spiegel : " Virðing fyrir Merkel kanslara fer dvínandi í Evrópu .
" Der Spiegel er áhrifamikill fjölmiðill , sem liggur vinstra megin við miðju og á það til að kastast einstaka sinnum dálítið langt frá miðjunni , en aldrei þó eins og fréttastofa RÚV .
Og Spiegel bætti við : " Áætlun Merkel kanslara um að knýja á um setningu regluverks um meðferð gjaldþrota þjóða á evrusvæðinu hafa varpað olíu á skuldakreppubálköst Írlands .
Nafn Merkel kanslara , sem fyrr naut víðtækrar virðingar , er nú svert af svaði .
" ( Lausleg þýðing .
) Fréttir þessara ólíku fjölmiðla eru hvor um sig mjög alvarlegar .
En það er rétt að skoða þær báðar saman og þá dökknar myndin enn .
Fréttirnar segja að mistekist hafi að einangra efnahagsfaraldurinn við Grikkland og Írland .
Og að Belgía og Ítalía séu líkleg til að bætast við sjúklingahópinn auk Portúgals og Spánar sem mikil veikindamerki höfðu áður sést á .
Og hin fréttin segir að staða kanslarans í eina evruríkinu sem nokkurt raunverulegt hald er í slíkum efnahagslegum ólgusjó hafi veikst mikið .
Spiegel segir að vísu að orðspor kanslarans sé undirorpið skítugum slettum í huga íbúa annarra Evrópulanda .
Hitt er alvarlegra að þolinmæði Þjóðverja sjálfra er á þrotum .
Vitað hefur verið að stjórnvöld í Berlín hafa verið að undirbúa mikla herferð hræðsluáróðurs um þær ógnir sem yrðu ef kanslarinn fengi ekki stuðning við að senda stórkostlegar fjárhæðir til að auka við skuldavanda Íra .
( Bjarga þeim .
) Þegar Þjóðverjar átta sig á að Portúgal , Spánn , Ítalía og Belgía munu þegar verið komin í beiningarmanna biðröðina eru yfirgnæfandi líkur á að þeir segi Nei .
Og það verði nei , sem jafnvel Evrópusambandið sem aldrei tekur mark á neinu sem almenningur segir komist ekki framhjá .
Og næst munu svo Þjóðverjar spyrja fyrst svona er komið : Kanslari góður , hvar er þýska markið okkar ? Íslenskur hringlandi bregst ekki Forsætisráðherra Tékklands segir að það land sé því miður skuldbundið til , samkvæmt samningum við ESB , að taka upp evru , en landið muni samt setja það mál í bið eins lengi og það kemst upp með það .
Slóvakía , sem eitt landa neitaði að setja fé í björgunaraðgerðir fyrir Grikki , hefur einnig sagt sitt .
Forsætisráðherra landsins sem tók upp evru fyrir ári segir að gjaldmiðillinn minni helst á ponzi-pýramída , það er að segja sjóð eins og fjármálasnillingurinn Madoff rak frá New York áður en hann komst í klefa .
Utanríkisráðherra Breta segir opinberlega að helmings líkur séu á að evran lifi af .
Og það sagði hann áður en ljóst varð að erfitt yrði að takmarka faraldurinn við Grikki og Írland .
En á Íslandi , sem Lísa í Undralandi stjórnar , voru snillingar á ráðstefnu um upptöku evru á sama tíma og áhugamanneskja um stjórnmál sagði það " hringl " að hætta núverandi vegferð um aðildarviðræður að ESB , þótt þær hefðu breyst í aðlögunarviðræður og hefðu verið fengnar fram með hótunum og svikum og þótt Evrópa stæði í efnahagslegum logum .
Svo voru menn að tala um að Merkel hefði fallið í áliti .
