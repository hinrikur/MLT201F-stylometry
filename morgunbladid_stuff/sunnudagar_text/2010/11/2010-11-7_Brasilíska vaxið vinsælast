7:30 Vekjaraklukkan á símanum byrjar að hringja og ég er ekki sátt , mig langar að sofa aðeins lengur þar sem að ég heyri í rokinu úti ! 8:00 Búin að snúsa í hálftíma þannig að best að fara að koma sér fram úr til að gera allt tilbúið fyrir daginn .
Byrja á að kveikja á fm 957 og hlusta á Svala og félaga .
Finn föt á Emilíu 5 ára dóttur mína áður en farið er í leikskólann .
Nýi snjógallinn er vel merktur fyrir leikskólann .
8:30 Byrja að reyna að vekja restina af fjölskyldumeðlimunum sem sofa enn , þar með talin leikskólastelpan .
8:45 Emilía kemur fram með stírurnar í augunum og fær sér smájógúrt í morgunmat áður en hún fer að klæða sig .
9:15 Það getur tekið langan tíma fyrir 5 ára skvísur að klæða sig á morgnana en loksins erum við mæðgur tilbúnar , kyssi manninn bless og við drífum okkur út í rokið og hlaupum inn í bíl og brunum á leikskólann .
9:25 Legg af stað í vinnuna , stilli útvarpið frekar hátt og þeysist um götur borgarinnar í morgunumferðinni þar sem leiðin liggur í Borgartún á snyrtistofuna Verði þinn vilji þar sem ég starfa sem snyrtifræðingur .
9:40 Komin í vinnuna og venjulegur dagur tekur við , sinna þörfum viðskiptavina , kynnast fullt af nýju og skemmtilegu fólki og svara í símann og taka við bókunum .
10:00 Fyrsti viðskiptavinur af mörgum þennan dag er kominn og alvaran tekin við .
Allar mögulegar vaxmeðferðir , þó aðallega brasilískt vax , neglur snyrtar á bæði höndum og fótum , andlit hreinsuð , augabrúnir og augnhár lituð og axlir nuddaðar á meðan viðskiptavinurinn lætur fara vel um sig í stólnum og hlustar á rólega tónlist meðan rokið og kuldinn blæs fyrir utan gluggann .
16:00 Vaxsendingin okkar kemur í hús ásamt öðrum vörum og er gengið frá þeim í hillur , pappakassar brotnir saman og hent út í bíl þar sem þeir fara beint í Sorpu .
17:00 Vinnudeginum lýkur .
17:15 Komin í vinnuna hjá manninum mínum þar sem Emilía situr kát að horfa á barnaefni í sjónvarpinu .
17:20 Hendist í búðina og kaup í matinn , kjötbollur með kartöflumús og brúnni sósu var á óskalistanum hjá feðginunum í dag .
18:00 Feðginin koma heim og við kúrum saman í sófanum og horfum á barnatímann .
19:00 Kjötbollurnar loksins tilbúnar og smakkast líka svona ljómandi vel með öllu meðlætinu og þá sérstaklega rabarbarasultunni sem verður að vera með kjötbollunum .
20:00 Búið að ganga frá eftir matinn .
Þá er stelpan sett í náttfötin og leiðin liggur inn í rúm þar sem hún fær að horfa á eina stutta teiknimynd áður en hún fer að sofa .
20:30 Skelli mér í heita sturtu eftir langan dag og kem mér svo vel fyrir í sófanum fyrir framan tölvuna og kveiki á bíómyndinni Prince of Persia , þar sit ég límd með saltlakkrísís og kökuís í skál og læt fara rosalega vel um mig meðan maðurinn spilar Fifa 2011 í Playstation-tölvunni .
22:45 Allur ís runninn ljúflega niður og myndin búin .
Ákveð að kíkja aðeins á facebook til að athuga hvort ég hafi nokkuð misst af einhverju mikilvægu í dag .
Tékka svo aðeins á póstinum og skrifa niður þessar línur 23:00 Háttatími kominn hjá mér , kyssi og knúsa Emilíu sem liggur steinsofandi inni í rúmi og skríð svo undir sængina mína og bý mig undir næsta vinnudag 