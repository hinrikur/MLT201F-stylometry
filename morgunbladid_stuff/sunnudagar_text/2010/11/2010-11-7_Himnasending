Bak við tjöldin Aðstandendur kvikmyndarinnar Gauragangs fengu ósk sína uppfyllta í vikunni þegar snjó fór skyndilega að kyngja niður í höfuðborginni .
Fyrir vikið var hægt að klára tökur á myndinni sem frumsýnd verður um jólin .
Ljósmyndir : Árni Sæberg saeberg@mbl.is Texti : Orri Páll Ormarsson orri@mbl.is Þetta kom eins og himnasending upp á dag .
Við vorum að bíða eftir kulda og snjó til að geta klárað útitökurnar en vorum í ljósi sögunnar ekkert sérstaklega bjartsýn á að það næðist .
Síðan byrjaði bara að kyngja niður snjó .
Það fennti fljótt yfir snjóinn sem við vorum búin að hafa fyrir að búa til .
Við trúðum varla okkar eigin augum , " segir Gunnar Björn Guðmundsson , leikstjóri kvikmyndarinnar Gauragangs , en sveit hans vakti óskipta athygli þegar hún var á ferð í miðbæ Reykjavíkur í vikunni .
Gunnar hlær þegar blaðamaður hefur orð að því að skapari himins og jarðar hafi greinilega velþóknun á Gauragangi .
Alla vega veðurguðirnir .
Gunnar og sveit hans létu ekki segja sér það tvisvar , ruku út með búnað sinn og vélar .
Raunar var ekki allt búið þegar Sunnudagsmogginn heyrði í Gunnari að morgni föstudags .
" Við eigum nokkur stutt atriði eftir og þurfum að hafa hraðar hendur , hann spáir hlýnandi um helgina .
Við hljótum að klára þetta í dag , " sagði leikstjórinn .
Hefur gengið eins og í sögu Þá er tökum á myndinni lokið en þær hófust í júlí síðastliðnum .
Undirbúningur hefur þó staðið mun lengur , Gunnar byrjaði að leggja drög að myndinni árið 2007 .
" Þetta hefur gengið eins og í sögu .
Allt er á áætlun , " segir hann .
" Það hafa ekki verið neinar óvæntar uppákomur – fyrir utan snjóinn , sem var auðvitað mjög jákvætt – og okkur hefur alls staðar verið vel tekið .
Sumar senurnar eru mjög fjölmennar , jafnvel á þriðja hundrað manns , og ég er mjög þakklátur öllum sem lagt hafa hönd á plóginn .
Þetta hefur verið afskaplega skemmtilegt verkefni .
" Eftirvinnsla Gauragangs stendur nú sem hæst en myndin verður frumsýnd á öðrum degi jóla .
" Vinnsla myndarinnar er langt komin og núna þegar við erum búin að ná þessum síðustu senum er hægt að einhenda sér í að klára hana .
" Gauragangur byggist á samnefndri skáldsögu Ólafs Hauks Símonarsonar um ævintýri kempunnar og ólíkindatólsins Orms Óðinssonar og vina hans .
Sú saga hefur lengi verið þjóðinni kær enda geta líklega margir speglað sig í Ormi .
Gunnar segir að myndin sé trú bókinni en áréttar að ekki sé um söngleik að ræða , eins og leiksýningin sem nú er á fjölum Borgarleikhússins og hlotið hefur mikla aðsókn .
Aldrei er góð vísa of oft kveðin .
