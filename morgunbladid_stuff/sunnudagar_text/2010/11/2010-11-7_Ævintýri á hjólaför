Kristín ólst upp í Bolungarvík , þar sem íbúar eru um eitt þúsund , en flutti ásamt fjölskyldu sinni til borgarinnar Dalian í norðurhluta Kína fyrir áratug , þegar hún var 15 ára .
" Það voru töluverð viðbrigði því á hótelinu þar sem við bjuggum fyrst voru starfsmenn fleiri en íbúar Bolungarvíkur ! " segir Kristín við Morgunblaðið .
Faðir Kristínar hefur starfað í Kína í tíu ár og hún búið þar af og til á þeim tíma .
" Í september á síðasta ári var ég stödd í Peking eftir að hafa eytt sumrinu í að ferðast um landið með vini mínum .
Ég var ekki tilbúin að fara heim til Íslands svo ég leitaði að vinnu á netinu , sótti um og það var haft samband við mig strax daginn eftir og ég beðin um að koma til Sichuan-héraðs að kenna krökkum ensku .
Þetta er héraðið þar sem jarðskjálftinn mikli reið yfir árið 2008 .
Ég hafði aldrei komið þangað svo ég sló til .
" Hún kenndi í borginni Langzhong en er nú búsett í Shenzhen , borg við landamæri Hong Kong .
Útlendingar bannaðir Hjóltúr Kristínar hófst í borginni Leshan .
" Þar er að finna stærstu búdda-styttu í Kína .
Hún er 70 metrar á hæð og það tók yfir 900 ár að byggja hana .
Kínverjar eiga það til að gera hlutina stórt ! " Þaðan hjólaði hún til Emei sem er vinsæll ferðamannastaður .
" Þar er hægt að klifra hæsta fjallið af fjórum búddafjöllum sem staðsett eru í Kína .
Ég lét nægja að labba niður fjallið , en það tók mig þó allan daginn ! " Kristín segir Kínverja ótrúlega duglega að tröppuleggja fjöll og hæðir og Emei sé þar engin undantekning .
" Frá toppi fjallsins niður að bílastæðinu eru 40 km , allir tröppulagðir ! " Næsti dagur átti að vera tiltölulega auðveldur , leiðin lá meðfram á í fallegum dal og engin fjöll að fara yfir .
" En ég hafði ekki verið lengi á ferðinni þegar ég kem að stóru skilti : Útlendingar bannaðir ! Ég hringdi strax í pabba , sem gegndi starfi leiðsögumanns með hjálp Google kortakerfisins og hann sagði mér að það væri engin önnur leið .
" Ef Kristín ætlaði sér til Yunnan yrði hún sem sagt að gjöra svo vel að fara þarna um .
" Ég setti því derið á hjálminum niður , tók upp sólgleraugun mín og reyndi að fela eftir bestu getu að á ferðinni væri útlendingur .
Ég hjólaði eins hratt og ég gat framhjá vegaeftirlitinu sem sýndi mér enga athygli en þegar ég kom hjólandi inn í borgina beið lögreglubíll eftir mér og ég var um leið tekin í yfirheyrslu .
" Kristín var spurð spjörunum úr , m.a. hvort hún vissi ekki að útlendingar væru bannaðir þar um slóðir .
" Ég sagðist hafa talið að ég mætti hjóla þarna í gegn vegna þess að ég væri með atvinnuleyfi í landinu .
" Svo var ekki .
" Þú ert enn útlendingur , " sagði lögreglan .
Lokaspurningin var sú hvort Kristín væri ekki orðin svöng .
" Ég svaraði játandi og þá var fimm lögregluþjónum falið það verkefni að koma hjólinu mínu fyrir í bílnum og svo var farið með mig í næsta bakarí .
Eftir það var ég keyrð að borgarmörkunum og vinsamlegast beðin um að koma aldrei aftur til Jinkouhe ! " Allt er gott sem endar vel .
" Ég komst ekki eins langt og ég ætlaði mér þennan dag vegna þess hversu lengi ég tafðist á lögreglustöðinni .
Ég endaði á því að finna mér gistingu í litlum bæ ; herbergi fyrir ofan bílaverkstæði , eigandinn var kona sem okraði á mér og ætlaði svo að rukka mig fyrir afnot af handklæði en þegar ég hló að henni og neitaði hló hún á móti og bauð mér í mat .
Eldaði fjóra rétti og tók ekki krónu fyrir ! " Hvarvetna þar sem Kristín hjólaði standa yfir byggingarframkvæmdir og alls staðar virðast vegir malbikaðir .
" Fátæktin er þó víða og mér þótti hún sérstaklega áberandi í Shirnian , næsta áfangastað .
Þar endaði ég sem heiðursgestur í brúðkaupsveislu sem var haldin á veitingastaðnum þar sem ég borðaði kvöldmat .
Ég var fengin til að halda ræðu fyrir brúðhjónin og skála fyrir þeim langlífi , hamingju og því sem Kínverjum þykir mest um vert , fjárhagslegri velgengni .
" Næst gisti Kristín í litlum bæ þar sem ekki var hótel , en það kom ekki að sök .
Í göngutúr gekk hún fram á fjölskyldu sem var að verka heilt svín fyrir utan húsið og bauð henni inn þar sem um tuttugu manns sátu í sama herberginu og ornuðu sér við eldstæði .
" Þetta var ein stór fjölskylda , frænkur , frændur og systkinabörn af Yi minnihlutahópnum og flestir heima vegna áramótanna .
Eldri krakkarnir eyða flestir skólaárinu í nálægum borgum og koma aldrei heim nema í löngum fríum .
" Í Kína eru 56 þjóðarbrot en langflestir landsmanna eru Han , rúm 93% .
" Þeir sem tilheyra minnihlutahópum fá að eignast fleiri börn en eitt , og í þessari fjölskyldu voru foreldrar með þrjá krakka , " segir Kristín , en alla jafna mega kínverskir foreldrar aðeins eiga eitt barn .
" Það sem einkennir yfirleitt Yi eru samrýmdar fjölskyldur og það var mjög auðvelt að sjá það á þessum hóp .
Fjölskyldan mín heima á Íslandi er stór og samrýmd og mér fannst það frábært að vera komin inn á þetta heimili í miðju Kína , en líða eins og ég væri komin heim .
" Seinna um kvöldið var matur borinn fram .
" Allir fengu hrísgrjónaskál og prjóna og svo voru föt borin fram af nýsoðnu svínakjöti .
Vegna þess að ég var gestur fékk ég sparibita en ákvað að spyrja ekki hvaða partur af svíninu það var ! Kínverjar borða nefnilega allt ! Ég hef lært af reynslunni að stundum er betra að vita ekki .
" Húsmóðirin tók ekki annað í mál en Kristín gisti .
" Eftir kvöldmatinn fóru allir inn í tveggja hæða hús við hliðina þar sem horft var á sjónvarpið og spilað Mahjong langt frameftir .
Mér var hálfbrugðið því ég hélt að þetta væri bláfátæk fjölskylda og hafði reiknað með að sofa á gólfinu .
Reyndar var ekkert baðherbergi eða klósett , svo ég var send yfir til frændans í næsta húsi til að taka mig til fyrir háttinn .
" Mætti engum allan daginn Að loknum morgunverði daginn eftir söfnuðust konurnar í fjölskyldunni saman og dönsuðu við þjóðlega tónlist .
" Þær buðu mér að vera með sem ég gerði og það var reglulega skemmtileg leið til að byrja daginn .
" Eftir að hafa skoðað kortakerfi Google ítarlega fann faðir Kristínar skemmtilegan 20 km útúrdúr , sveitaveg , þannig að ferðin til næstu borgar varð 120 km .
" Á leiðinni hjólaði ég framhjá skrautlega klæddu fólki , en það kom mér á óvart hvað allir voru afslappaðir .
Sumir lágu sofandi á götunni , aðrir sátu hlæjandi að spjalli í stórum hópum , leikandi við krakkana sína eða barnabörnin .
" Sveitavegurinn sem Ketill benti Kristínu á var seinfarinn og hún mætti engum bíl allan daginn .
" Um áttaleytið var mér ekki farið að lítast á blikuna .
Það var orðið stjörnubjart og ég ekki enn farin að sjá nein hús .
Ég horfði í kringum mig og hugleiddi hvort ég ætti að sofa undir berum himni , en ákvað að gera það ekki því ég var ekki nógu vel klædd , og kínverskur vinur minn hafði líka varað mig við snákum ! " Að lokum sá hún móta fyrir húsi .
Innandyra heyrðist í fólki svo hún bankaði upp á fátæklegar dyr úr trjágreinum .
" Þegar dyrnar opnuðust tók reykmökkur á móti mér .
Ég veit ekki hvoru okkar var meira brugðið , mér að sjá ungan mann standa í dyrunum á húsi sem var bókstaflega á kafi í reyk , eða honum , að sjá útlending í fyrsta skiptið og það hvíta risavaxna stelpu í hjólagalla með hjálm .
Þegar mér loksins tókst að tala heilsaði ég honum og spurði hvort hann vissi hvað væri langt í næsta bæ .
Hann svaraði að það væri mjög langt .
Ég spurði hvort hann vissi hvort það væri gistiheimili i nágrenninu .
" Hann var ekki lengi að svara : Nei .
" Ég spurði hvort hann vissi hvar ég gæti eytt nóttinni .
Hann horfði á mig og horfði svo inn í húsið , opnaði að lokum dyrnar upp á gátt og sagði að ég gæti gist hjá sér .
Ég var himinsæl .
" Þetta var lítið hús ; stofa , svefnherbergi og eldhús .
Það voru engir gluggar fyrir utan einn í eldhúsinu sem var lokaður , þannig að reykurinn frá eldstæðinu fyllti hvern einasta fermetra .
Í húsinu var ekkert baðherbergi og fólkið virtist lítið fyrir það að þvo sér ...
" Eftir kvöldmat var Kristínu vísað til rekkju í eldhúsinu .
" Þegar ég lá í steinsteyptu rúminu heyrði ég hvar fólkið lá saman í svefnherberginu , hló og hlustaði á tónlist úr síma pabbans .
Það var notalegt að sofna við það eftir langan dag .
" Í bítið næsta morgun vaknaði Kristín við hanagal .
" Ég var viss um að haninn væri við hliðina á mér því hávaðinn var svo mikill .
Ég staulaðist á fætur og var nærri því búin að stíga á lítinn kjúkling í leiðinni , en þeir voru nokkrir hlaupandi um eldhúsgólfið .
" Henni var að sjálfsögðu boðinn morgunverður með fjölskyldunni .
" Á meðan pabbinn tók til hrísgrjón , egg , grænmeti og tófu , grillaði mamman handa mér kartöflur á eldstæðinu og krakkarnir sátu og horfðu á barnaefnið í sjónvarpinu .
Útidyrnar voru opnar svo haninn og kjúklingarnir voru labbandi inn og út .
Ekki er erfitt að ímynda sér hvers vegna fuglaflensan var jafn skæð og raun ber vitni í landinu .
" Tilboð aldarinnar ! Kristín staldraði við í borginni Xi-Chang vegna þess að gírarnir á hjólinu hennar biluðu en komst í samband við strák sem kippti því í liðinn .
" Daginn eftir fór hann með mig í útsýnistúr um borgina og eftir frábæran dag ákváðum við að hittast snemma morguninn eftir til að borða morgunmat saman , " segir hún .
Hún mætti klukkan 7 en drengurinn var hvergi sjáanlegur .
" Ég var klædd í einu fötin sem ég hafði með mér , hjólagallann og með hjálminn .
Sat á gangstéttinni í góða stund en rölti svo aftur upp á hótel .
Fljótlega tók ég eftir því að lögreglumaður , sem hafði gefið sig á tal við mig þar sem ég beið , veitti mér eftirför .
Fyrir framan hótelið mitt var ég stoppuð og þurfti að svara alls konar spurningum – á kínversku – sem ég gerði eftir bestu getu .
Í gegnum tíðina hefur það reynst mér auðveldast að kinka kolli , þykjast skilja það sem sagt er og vera vingjarnleg .
Þegar maðurinn spurði mig hvort ég væri ein svaraði ég játandi og þegar hann spurði mig að einhverju sem ég skildi ekki brosti ég til hans .
" Næst spurði hann Kristínu hvort hún gisti á þessu hóteli og hvað nóttin kostaði .
" Ég svaraði 60 rmb , sem eru rétt rúmar þúsund krónur íslenskar .
Hann elti mig því næst inn og það fyrsta sem kom upp í hugann var að hann hlyti að vilja sjá vegabréfið mitt eins og vaninn hafði verið .
Þegar komið er upp á herbergi lokar hann dyrunum eftir okkur , læsir og setur hengilás fyrir ! Hjartað byrjaði að slá á milljón og ég réðst á dyrnar , opnaði þær og henti honum út ! Hann hafði þá haldið að ég væri vændiskona – og taldi sig örugglega vera fá tilboð aldarinnar ! " Eftir þetta ævintýri var Kristín ekki lengi að yfirgefa borgina .
" Dagarnir voru miserfiðir .
Einn sá erfiðasti var þegar ég hjólaði til borgar sem heitir YanYuan .
Ég man eftir að hafa hringt í pabba og spurt hvað væri eiginlega í gangi því brekkan virtist endalaus .
Ég var átta klukkustundir að hjóla hana og á leiðinni voru hvergi neinar sjoppur til að kaupa vatn að drekka eða eitthvað að borða .
Þegar ég kom upp var þar veitingastaður sem ég gekk inn á og ég hálfdatt í stólinn , gjörsamlega máttlaus af þreytu .
Eftir að hafa borðað ákvað ég að það væri best að halda áfram meðan enn væri bjart úti .
Við tók skemmtilegasti kaflinn í ferðinni ; 30 km brekka niður í móti .
Ég var á 62 km hraða á tímabili og nánast ein á veginum allan tímann .
Ég fæ enn fiðring í magann þegar ég hugsa um þessar 40 mínútur sem það tók mig að fara niður brekkuna .
Þær voru allra klukkustundanna virði sem það tók að fara upp .
" Staðurinn sem hún kvaðst spenntust fyrir að heimsækja í ferðinni var án efa Lugu , og hann stóðst væntingar .
" Lugu er vatn sem liggur á landamærum Sichuan og Yunnan héraðs og fólkið sem býr þar tilheyrir Mosuo , litlu þjóðarbroti .
Þetta er mæðraveldi þar sem konur gegna mikilvægasta hlutverkinu .
Í tungumáli þeirra eru ekki til orð yfir hjónaband og föður vegna þess að þarna tíðkast opin hjónabönd þar sem mennirnir heimsækja konurnar á kvöldin og fara heim þegar tekur að birta .
Þeir búa aldrei á sama heimili og þær .
Konan tekur ákvörðun um hverjum hún leyfir að gista hjá sér og þeir geta verið jafn margir og hún kýs .
Ég taldi þetta þjóðsögu , en eftir að hafa talað við fólkið og fengið bank á dyrnar þar sem ég gisti komst ég að því að svo er ekki .
" Þau börn sem eru getin við þessar heimsóknir búa í öllum tilfellum hjá móðurinni , segir Kristín .
" Enginn faðir er á heimilinu , sem útskýrir af hverju orðið vantar .
Dæmi eru um að börnin viti ekki hver hann er og engir fordómar eru um það eins og almennt er annarsstaðar .
Einu karlmennirnir sem krakkarnir alast upp með eru annaðhvort bræður mæðra þeirra eða þeirra eigin .
Allar konur vilja eignast stelpur , því öðruvísi eignast þær enga afkomendur .
Lugu er í 2600 metra hæð yfir sjávarmáli og ljósmengun nánast engin .
Tvö kvöld í röð lá Kristín í grasinu og starði upp í stjörnum þakinn himininn en hélt síðan áfram för .
Góðir dagar með Namu Daginn eftir hjólaði hún framhjá skilti sem á stóð Höllin hennar Namu .
" Ég var forvitin svo ég beygði inn afleggjarann og kannaði málið .
Þessi höll var þá safn en um leið hótel og aðstaða fyrir listamenn , rekið af frægri söng- og sjónvarpskonu sem heitir Namu .
Hún er frá Lugu og hefur gert mikið til að kynna svæðið í fjölmiðlum .
Fyrir tilviljun var hún stödd þarna , ég spjallaði heillengi við hana og fólk sem var með henni .
Eftir góða stund sögðust þau vera á leið í kvöldmat til mömmu Namu og buðu mér að koma með ! Ég gæti verið aðra nótt og gist hjá bróður hennar .
" Kristín þáði boðið .
" Það er mjög skemmtilegur siður hjá Mosuo fólki að þegar skálað er við fólk þá syngur maður fyrir það .
Engu máli skiptir hvort viðkomandi er algjörlega laglaus eins og í mínu tilfelli ; það þarf að standa upp og syngja af innlifun , og svo er drukkið í botn .
Ég hélt að undantekning yrði gerð með mig , en ég var beðin um að syngja íslenska þjóðsönginn ! Ég gerði það eins vel og ég gat og skálaði svo í botn í heimabrugguðu víninu .
" Kristín kveðst hafa kynnst mörgum á þessum stað og gist nokkrar nætur til viðbótar .
" Fólkið var afskaplega vingjarnlegt og ég fékk að fara með Namu og fylgdarliði hennar út um allt .
Við böðuðum okkur í heitri laug þar sem allir syntu naktir , heimsóttum Búddahof , fórum í heimsóknir í sveitirnar og á kvöldin borðuðum við saman með stórfjölskyldunni .
Þegar ég að lokum yfirgaf Lugu gerði ég það með trega en framundan voru þó mjög skemmtilegir hjóladagar .
" Hún segir mikla fátækt þarna uppi í fjöllunum , " og á nokkrum stöðum sátu mæður við veginn ásamt börnum sínum og seldu epli og aðra ávexti , sem allir voru uppþornaðir og vægast sagt ólystugir .
Ég keypti samt reglulega poka og gaf þá svo til baka , þótt ég væri svöng ...
" Þegar annað dekkið á hjóli Kristínar sprakk síðla kvölds gerði hún við það í vegarkantinum .
Þar komu að tvíburasystkin um tvítugt sem buðu henni til kvöldverðar og síðan gistingu , sem hún þáði hvort tveggja .
Stemningin var heldur undarleg um kvöldið .
" Þau fóru að skoða dótið mitt og tvíburasystirin spurði hvort hún mætti eiga myndavélina mín .
Ég svaraði því neitandi , frekar vandræðalega , og aftur þegar hún spurði hvort hún mætti þá eiga Ipodinn minn .
Að lokum spurði hún um símann .
Ég sagði nei og spurði hvort ég gæti fengið að fara að sofa .
" Klukkan hálf fimm um nóttina vaknaði Kristín við það að einhver átti við dyrnar á herberginu .
" Ég lá í rúminu grafkyrr og hreyfði mig ekki , en var með galopin augun .
Inn labbar einhver vafinn inn í sæng og settist á autt rúm í herberginu .
Ég var sannfærð um að nú væri systirin mætt til að ræna mig .
Það leið korter þangað til viðkomandi reis á fætur og gekk í áttina til mín og horfði síðan á mig þannig að andlitið var ekki nema örfáum sentrimetrum frá mér .
Ég þóttist rumska og spurði hver væri þar á ferð .
" Þetta var bróðirinn , sem kastaði af sér sænginni og lagðist kviknakinn upp í rúm til gestsins .
" Ég öskraði á hann og spurði hvað væri í gangi .
Ég elska þig ! svaraði hann þá en ég sparkaði , lamdi og öskraði ; sagði honum að hann elskaði mig ekki og ég vildi að hann færi .
Þá spurði hann voða einlægur og rólegur : Af hverju ? Þetta er eitt það undarlegasta sem ég hef lent í .
" Engin hetja í lokin ...
Kristín lét sig hverfa um morguninn eftir að hafa þakkað móðurinni fyrir sig .
" Að koma í túristaborgina Lijiang var ótrúlegur léttir eftir allt það sem hafði gerst .
Ég gisti þar í nokkrar nætur en lagði svo af stað til Dali .
Í fyrsta skipti tókst mér þá að villast og endaði í sveitaborg á milli Lijiang og Dali .
Þar borðaði ég eitthvað sem ég hefði betur sleppt og þegar ég vaknaði daginn eftir var ég fárveik og ekki með réttu ráði ...
" Viðburðarík og eftirminnileg tveggja vikna ferð var að baki .
Kristín hjólaði m.a. í tveimur fjallahéruðum og oft var því á brattann að sækja og hækkunin samtals 35 km .
Faðir Kristínar ráðlagði henni að taka rútu en henni fannst einfaldara að hjóla því hún var viss um að erfitt yrði að koma hjólinu fyrir í rútunni .
" Ég var þó ekki komin nema 20 kílómetra þegar ég lagðist grátandi út í vegarkant og húkkaði mér svo far .
Fyrsta rútan sem keyrði framhjá stoppaði , og hjólinu var komið fyrir upp á þaki á innan við mínútu .
" Þar sem öll sæti voru frátekin neyddist Kristín til að sitja á gólfinu til Dali .
" Svona endar það , sem átti að vera hetjusaga " segir hún .
