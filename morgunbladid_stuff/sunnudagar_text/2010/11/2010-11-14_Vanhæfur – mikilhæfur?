Jón Gnarr borgarstjóri segist ekki vera vanhæfur .
Hann kveðst vera " mikilhæfur " og rökstyður það með fullyrðingum á borð við þær að hann sé " geimvera " , hann sé " Predator , " og nú sé spurning hvort einhver Arnold Schwarzenegger sé á sveimi þarna úti , svo vitnað sé orðrétt í Jón Gnarr í hreint makalausu Kastljósviðtali Brynju Þorgeirsdóttur við borgarstjórann síðasta mánudagskvöld .
Brynja stóð sig frábærlega í þessu Kastljósi og lét borgarstjórann aldrei slá sig út af laginu .
Hún var svo vel undirbúin fyrir þáttinn að til fyrirmyndar hlýtur að teljast og Jóni Gnarr tókst aldrei , þrátt fyrir ítrekaðar tilraunir , að koma með krók á móti bragði .
Brynja lagði borgarstjórann kylliflatan og afhjúpaði vanþekkingu hans og vanhæfni með eftirminnilegum hætti .
Allir ímyndarsmiðir Besta flokksins , hvort sem þeir eru faldir á bak við súlur eða horn , til þess að reyna að bjarga andliti borgarstjórans , geta ekki endurreist ímynd Jóns Gnarr sem borgarstjóra , þannig að boðlegt verði talið .
Það var svo sem ekki úr háum söðli að detta , eða hvað ? Svo allrar sanngirni sé gætt , þá sýndi Jón Gnarr það í þessu viðtali , þar sem hann virtist haldinn stóískri ró , að hann býr enn þá yfir ríkulegum eiginleikum skemmtikraftsins , sem hefur alls ekki verið áberandi þær 22 vikur , sem hann hefur setið í embætti , svo ótrúlega ófyndinn og hundleiðinlegur hefur maðurinn verið , nánast í hvert sinn sem hann hefur komið fram .
Það var ekki hægt annað en skella ítrekað upp úr , þegar borgarstjórinn svaraði út í hött , hverri spurningunni á fætur annarri , fullkomlega rólega , án þess að bregða svip , en það sorglega við þetta allt saman er hins vegar það , að ég held að borgarstjórinn hafi ekki talið sig vera í hlutverki skemmtikraftsins í þættinum .
Það er vitanlega grafalvarlegt mál ef hann sjálfur er farinn að taka sig alvarlega .
Ég er sannfærð um að hann trúir því að hann sé mikilhæfur og hann trúir því að hann hafi unnið einstakt afrek þegar hann " bjargaði Orkuveitu Reykjavíkur " ! , svo aftur sé vitnað í orð Gnarrsins .
Steininn tók úr þegar borgarstjórinn var spurður um fyrirhugaða hækkun útsvars á skattborgara Reykjavíkur .
Hann viðurkenndi vissulega að hafa sagt það í kosningabaráttunni að hann vildi ekki hækka útsvar og sagði svo að það væri mjög leiðinlegt ef einhver hefði kosið hann út á kosningaloforð eins og það að hækka ekki útsvar .
En hann rifjaði upp í leiðinni að hann hefði einnig sagt að hann myndi svíkja kosningaloforð sín .
Síðan fór borgarstjórinn út í hefðbundið væl sitt , um gífurlegar annir borgarstjóra og lélegt heilsufar , að þetta væri alls ekki starf fyrir einn mann og það þyrfti í raun að koma á hverfisborgarstjórum í Reykjavík .
Hvað segja kjósendur Jóns Gnarr um slík áform hins nýja , örþreytta borgarstjóra ? Hann virðist gjörsamlega að niðurlotum kominn eftir aðeins 22 vikur í embætti , en hótar því samt sem áður að hann muni a.m.k. sitja út þetta kjörtímabil sem borgarstjóri .
Geðsleg tilhugsun eða hitt þó heldur að láta mann sem hefur ekki hundsvit á fjármálum valsa um sameiginlega sjóði okkar Reykvíkinga árum saman til þess að spreða peningum í hvers konar gæluverkefni manns , sem hefur það að meginmarkmiði að útrýma leiðindum úr eigin starfi .
Hann vill bara fjörið , skemmtunina , " tilfinningalega sambandið sitt við kjósendur " en aðrir , væntanlega nýir hálaunamenn á framfæri okkar skattgreiðendanna eiga að taka að sér leiðindin , til þess að borgarstjóri geti alltaf verið í stuði – alltaf verið " cool " eins og hann orðaði það .
Ég held að ég hafi ekki minni húmor en gengur og gerist , en fíflagangurinn í Jóni Gnarr , í því árferði sem nú er , er fyrir margt löngu kominn út yfir öll velsæmismörk og ekki fyndinn nema í örfáum undartekningartilvikum .
