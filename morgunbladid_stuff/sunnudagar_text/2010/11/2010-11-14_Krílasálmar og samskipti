7.30 Vaknaði við vekjaraklukkuna og horfði út í myrkrið ofurlitla stund .
Rauk þá á fætur og dreif í mig ab-mjólk með morgunkorni .
Mér var ljóst að karlinn minn færi ekki af stað um leið og ég , enda að ná úr sér flensuskoti .
Ég er hrædd um að við sjáumst ekki mikið næstu daga , því í lok vikunnar er hann að fara með unglinga í verkefninu Adrenalín gegn rasisma í Þórsmörk og ég er að fara með unga fólkinu í gospelkór Jóns Vídalíns í æfingabúðir í Skálholt .
En ég veit að það verða góðir endurfundir .
8.30 Mætt í Laugardalslaugina með froskalappirnar og það er tekinn einn kílómetri í skriðsundi .
Það er stórkostlegt að fara í laugina og fara yfir daginn í vatninu .
11.00 Berglind Björgúlfsdóttir tónlistarkona er mætt á foreldramorgnana og við förum saman allur hópurinn inn í Vídalínskirkju þar sem hún er með tónlistarnámskeið sem heitir Krílasálmar .
Það er alveg undursamlegt að fylgjast með því hvernig hún heldur athygli 4 og 5 mánaða gamalla barna með söng og hljóðfæraleik .
Mömmurnar stíga syngjandi hringdansa með börnin í fanginu og þau horfa á þær full af aðdáun .
12.30 Þá er sest niður við tölvuna til að undirbúa erindi .
Ég ætla að mæta á kósí samveru hjá kennurum í Flataskóla á morgun og ræða samskipti .
14.00 Þá er að undirbúa helgihaldið fyrir sunnudaginn sem verður mjög fjölbreytt .
Ég messa í Bessastaðakirkju á sunnudaginn og góður vinur minn , Ármann H. Gunnarsson , ætlar að segja frá þátttöku sinni í verkefni Hjálparstarfs kirkjunnar á Indlandi er felst í því að leysa þrælabörn úr ánauð .
Karlinn er alveg með þetta og ég hlakka til að heyra hann segja frá .
15.00 Fyrri fermingarbarnahópurinn er mættur og einnig fyrirlesari dagsins Bergvin Oddsson .
Það er átakanlegt og hrífandi í senn að heyra hann segja frá þeirri reynslu sinni þegar hann missti sjón á báðum augum með tveggja ára millibili , á öðru auga 13 ára og hinu 15 ára .
Ég nota líka orðið hrífandi vegna þess að það er með ólíkindum hvernig hann tókst á við fötlun sína .
Það má heyra saumnál detta í 60 barna hópi meðan þessi ungi en vitri Vestmannaeyingur segir frá .
Þrátt fyrir ungan aldur er Bergvin að bjóða sig fram til stjórnlagaþings og ég styð hann heilshugar .
16.00 Seinni fermingarbarnahópurinn er mættur .
17.00 Þá er að drífa sig í húsvitjun niður á Garðatorg til fyrirbæna- og hugleiðsluvinkonu minnar Fríðu Á. Gísladóttur sem var að opna um síðustu helgi sýninguna " Handan við hornið " .
Það verða auðvitað fagnaðarfundir þegar við hittumst eins og alltaf .
Sýningin er draumkennd og flott .
18.00 Stefni beint niður í miðborg Reykjavíkur að sækja yngsta barnið mitt , Bolla Má , sem er að klára vinnudaginn sinn í versluninni 17 .
19.00 Allir á bak og burt á heimilinu svo ég dríf karlinn minn með mér í Maður lifandi til að borða himneska hollustu og eftir það er tekinn rúnturinn niður Laugaveginn til að fara yfir daginn .
22.00 Kvöldið var rólegt og frúin komin snemma í rúmið til að lesa bókina Veröld sem var eftir Stefan Zweig .
