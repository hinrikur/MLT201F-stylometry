Hvers vegna falla konur fyrir flögurum ? Hvernig stendur á að þær vilja ólmar vera eitt af þeim ótal blómum sem þeir fella í svörðinn , vitandi að þeir hafa ekki fyrr lagt þær að velli en þeir snúa sér ákafir að leit að nýju blómi til að sigra ? Trúir hver þeirra að hún sé sú eina rétta sem muni lækna hann af brókarsóttinni ? Eða getur verið að margar þessara kvenna séu kannski bara að notfæra sér hversu auðvelt er að leggja flagara flatan ? Bráðin er kannski stundum að leika sér að kettinum , án þess að hann átti sig á því .
Skiptir kannski ekki öllu máli á meðan báðir aðilar njóta .
En ósjaldan liggja fórnarlömb flagara eftir í tárum og sárum .
Með blæðandi hjarta .
Því flagarar kunna þá list öðrum betur að bræða hjörtu kvenna , eins og smér .
Þeir vita rétt eins og Casanova í Feneyjum forðum að leiðin upp í konurúm liggur í gegnum hjartað .
Áratuga svefnherbergjaleikir ítalska kvennabósans leiddu hann að þeirri niðurstöðu að árangursríkast væri að herja á konur sem væru á einhvern hátt veikar fyrir , vansælar í hjónabandi sínu eða einfaldlega hundleiddist af einhverjum ástæðum .
Þá greip hann óðara til fagurgalans og ekki var verra ef hann gat sýnt af sér hjálpsemi , jafnvel bjargað þeim á einhvern hátt .
En tæplega hafa allir hljómsveitarmeðlimir sögunnar beitt slíkum brögðum til að fá konur til fylgilags við sig , en af einhverjum ástæðum vaða slíkir menn í meyjum upp fyrir haus .
Sumir vilja meina að þar ráði löngun kvenna til að öðlast hlutdeild í frægð þeirra .
Kannski eru það töfrar tónlistarinnar sem hafa þessi áhrif .
Hvað sem veldur , þá áttu meðlimir Rolling Stones að hafa rúllað á milli kvenna á slíkum ógnarhraða þegar þeir voru upp á sitt besta , að það má teljast til hámarks afkastagetu .
Eiginlega stórundarlegt hvernig þeir höfðu tíma til að semja , æfa og flytja tónlist , mennirnir hafa nánast verið í fullri vinnu og rúmlega það við að fleka flögð sem soguðust að þeim eins og mý á mykjuskán .
Þeir sænguðu ekki hjá hundruðum kvenna , heldur þúsundum .
Karlagreyin hljóta að hafa verið í lyfjaáskrift hjá kynsjúkdómalæknum , hvernig má annað vera , á þeim tímum sem smokkar voru ekki svo mjög í heiðri hafðir .
Og hjörtun þeirra trúi ég að hafi stundum fyllst óbærilegri tómleikatilfinningu við það eitt að geta fengið nánast hvaða konu sem var án þess að þurfa nokkuð að hafa fyrir því .
