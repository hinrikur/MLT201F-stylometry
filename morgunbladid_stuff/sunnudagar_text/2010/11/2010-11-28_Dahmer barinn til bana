Að morgni þessa dags fyrir sextán árum skildu fangaverðir í Columbia Correctional-fangelsinu í Wisconsin þrjá fanga eftir eina í búningsklefa tækjasalarins .
Fyrir þeim lá að þrífa klefann .
Þau þrif fóru fram með öðrum hætti en ætlast var til því þegar að var komið , tuttugu mínútum síðar , hafði einn fanganna , Christopher Scarver , barið hina tvo af alefli í höfuðið með járnstöng , sem hann hafði stolið úr líkamsræktarsalnum , með þeim afleiðingum að báðir létust af sárum sínum .
Annar hinna látnu var Jeffrey Dahmer , alræmdur fjöldamorðingi , sem afplánaði 936 ára dóm í fangelsinu .
Hinn var Jesse Anderson sem sat inni fyrir morðið á eiginkonu sinni .
Við rannsókn málsins var fangavörðunum legið á hálsi fyrir að skilja mennina þrjá eftir eina .
Scarver , sem glímdi við geðræn vandamál og ofbeldishneigð , hafði hlotið dóm fyrir morð með aftökuívafi .
Hann er svartur og fyrir vikið átti fangavörðunum að vera ljóst að honum væri í nöp við Dahmer , en flest fórnarlamba hans voru af afrískum eða asískum uppruna , og Anderson , sem hafði reynt að klína morðinu á eiginkonu sinni á tvo blökkumenn sem ekki reyndust vera til .
Heiftin í verknaðinum var algjör og Dahmer dó á leið á sjúkrahús , Anderson tveimur dögum síðar .
Spurður hvers vegna hann hefði gripið til þessa örþrifaráðs svaraði Scarver : " Guð sagði mér að gera þetta .
" Á þessum tíma var Scarver víst sannfærður um að hann væri einkasonur almættisins .
Handan rimlanna greindi menn á um hvort Scarver hefði unnið gott verk eða slæmt .
Sumir fögnuðu dauða Dahmers , þeirra á meðal aðstandendur flestra fórnarlamba hans , meðan aðrir bentu á , að morð væri alltaf morð .
Yfirvöld dómsmála í Bandaríkjunum vöruðu menn við því að bera Scarver á höndum sér .
Jeffrey Dahmer , sem var 34 ára þegar hann lést , er einn alræmdasti fjöldamorðinginn í sögu Bandaríkjanna en heimsbyggðin var slegin óhug þegar hann var tekinn höndum á heimili sínu í Milwaukee sumarið 1991 .
Slíkur var hryllingurinn .
Að minnsta kosti sautján menn á aldrinum fjórtán til 36 ára lágu í valnum og líkamsleifar voru á víð og dreif í íbúðinni .
Mannshöfuð í ísskápnum , hjarta í frystikistunni og þar fram eftir götunum .
Lyktin í íbúðinni var að sögn óbærileg .
Dahmer var bæði grunaður um mannát og að svívirða lík fórnarlamba sinna .
Ekkert sannaðist þó í þeim efnum .
Fyrsta morðið sem hann hlaut dóm fyrir framdi Dahmer á unglingsaldri , 1978 .
Níu ár liðu fram að næsta morði en eftir það héldu Dahmer engin bönd , tólf af fórnarlömbunum sautján ( sem vitað er um ) féllu á bilinu júní 1990 til júlí 1991 að Dahmer náðist .
Tildrögin voru yfirleitt með svipuðum hætti , Dahmer narraði mennina heim með sér , þar sem þeir nutu ásta .
Að því loknu réði hann þeim bana .
Spurður hvers vegna hann hefði myrt fyrsta fórnarlambið , Stephen Hicks , svaraði Dahmer : " Vegna þess að ég vildi ekki að hann færi heim .
" Morðæðinu lauk 22. júlí 1991 þegar maður að nafni Tracy Edwards slapp við illan leik úr klóm Dahmers á heimili hans og gerði lögreglu aðvart .
Þegar að var gáð kom andstyggðin í ljós .
Dahmer reyndi ekki að flýja af hólmi , var handtekinn á heimili sínu .
Dahmer hallaði sér að trúnni í fangelsinu , þar sem hann hlaut meðal annars skírn .
Presturinn sem átti vikulega fundi með honum , séra Roy Ratcliff , sagði eftir á að Dahmer hefði haft fjölmargs að spyrja um dauðann og viljað vita hvort hann væri að syndga gegn Guði með því að halda áfram að lifa eftir þessi ódæðisverk .
Móðir Dahmers , Joyce , sagði hann ekki hafa óttast dauðann – jafnvel sóst eftir honum .
Hún stóð alltaf við bakið á syni sínum og fræg eru ummæli hennar þegar hann var allur : " Eru allir ánægðir núna þegar búið er að berja hann til bana ? Nægir það fólki ? " orri@mbl.is 