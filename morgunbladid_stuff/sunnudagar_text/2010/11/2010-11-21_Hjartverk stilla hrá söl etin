Vinsældir margs konar fæðubótarefna eða jurtalyfja hafa aukist mikið á síðari árum í hinum vestræna heimi .
Fyrr á öldum höfðu Íslendingar ekki yfir að ráða öðrum lyfjum en ýmsum tegundum lækningajurta .
Deilt hefur verið um nytsemi lækningajurta , læknar , lyfjafræðingar og aðrir sérfræðingar telja raunar að mörg þessara jurtalyfja séu með öllu gagnslaus .
Hins vegar sýnir reynsla kynslóðanna að sumar jurtir eða efni úr þeim gera okkur gott og slá á ýmsa sjúkdóma .
Á tímum kreppu og sparnaðar í heilbrigðiskerfinu er ekki úr vegi að skoða hvaða íslenskar lækningajurtir megi nýta enn frekar en nú er til að bæta heilsufar landsmanna .
Sterkar vísbendingar eru um að í nokkrum íslenskum lækningajurtum séu virk efni sem geta verið mikilvæg í baráttunni gegn ýmsum veirusýkingum og gegn krabbameini .
Rannsóknir dr. Sigmundar Guðbjarnasonar sýna að í ætihvönn eru ýmis efni sem hafa talsverðan lækningamátt .
Vísbendingar eru um að efni sem fundist hafa í hvönn gætu heft vöxt á krabbameinsfrumum .
Önnur öflug lækningajurt er vallhumall .
Seyði af vallhumli linar kvef , er styrkjandi og linar gigt .
Þekkt lækningajurt er rabarbari , en hann er meðal annars ríkur af C-vítamínum .
Fyrr á öldum voru unnin lyf úr rótum rabarbarans sem þóttu góð gegn niðurgangi og kynsjúkdómum .
Ber hafa talsverðan lækningamátt , í aðalbláberjum er efni sem nefnist antósýaníð sem styrkir veggi æða , minnkar bólgur og styrkir vefi .
Getgátur hafa verið um að í litarefnum bláberja sé efni sem geti hindrað æxlun HIV-veirunnar , sem veldur alnæmi .
Vísindamenn við háskólann í Reading í Englandi segja að bláberin séu holl fyrir heilann .
Hnefi af bláberjum dragi úr sleni og einbeitingarleysi .
Í bláberjum eru efni sem eyða skaðlegum sindurefnum .
Þessi sömu efni auka blóðflæði og súrefnisupptöku í heila .
Tilraunir sérfræðinganna í Reading sýndu svart á hvítu , að þeir nemendur sem voru að fara í próf og höfðu borðað bláber í nokkurn tíma , stóðu sig 20% betur en þeir sem ekki höfðu lagt sér bláber til munns .
Bandarískir vísindamenn hafa gert rannsóknir sem sýna að í bláberjum séu efni sem hafa áhrif á það hvernig líkaminn vinnur úr sykrinum .
Neysla bláberja dregur úr fitu og hefur grennandi áhrif , bláberin eru sem sagt megrunarfæða .
Þá hefur það lengi verið vitað að neysla bláberja bætir sjón í rökkri , styttir þann tíma sem það tekur að venjast myrkrinu og styttir þann tíma sem augun eru að ná sér eftir að hafa orðið fyrir skerandi birtu .
Blóðberg er mögnuð lækningajurt , enda er saft úr blóðbergi notuð í kvefmixtúrur og í slímlosandi lyf .
Í " Grasnytjum " séra Björns í Sauðlauksdal frá 1783 segir meðal annars að blóðbergste sé gott við hósta , það örvi svita og sé gott brjóstveikum mönnum .
Í blóðbergi er efnið thymólið sem er bakteríu- og sveppaeyðandi .
Þá virkar blóðbergste vel við harðlífi og örvar meltingu .
Fjallgrös hafa í aldaraðir verið notuð til lækninga hér á landi með góðum árangri .
Fjallagrös hafa góð áhrif á öndunarfæri , meltingarfæri og maga .
Þau eru mjög nærandi og því eitt það besta og ódýrasta fæðubótarefni sem völ er á .
Japanir lifa hvað lengst allra jarðarbúa , líklegast geta þeir þakkað heilsu og langlífi það að þeir snæða talsvert af allskonar fjörugróðri .
Það gerðu raunar Íslendingar einnig á árum áður .
Söl voru vinsæl matvæli hér á landi og þóttu afar holl sem rannsóknir seinna tíma hafa sannað .
Sölva er fyrst getið í íslenskum heimildum um miðja 13. öld og í Grágás á 12 öld .
Til eru heimildir um að söl hafi verið etin með hvannarót og harðfiski , það hefur verið magnaður hollusturéttur , svo ekki sé meira sagt .
Talið er að söl hafi fyrr á tímum verið notuð í stað brauðs .
Fyrstu menntuðu læknarnir á Íslandi þekktu vel til lækningamáttar sölva .
Söl voru sögð " kælandi , uppleysandi , þvagleiðandi , nærandi , og styrkjandi " .
Margar heimildir eru til um að söl hafi verið góð gegn sjóveiki .
Þá voru söl talin góð við hjartveiki , " hjartverki stilla hrá söl etin " segir gamall málsháttur .
Athyglisverður lækningamáttur sölva fyrir okkur nútímamenn er að þau eru einstaklega góð gegn þynnku .
Halldór Jónsson í Miðdalsgröf á Ströndum sagði söl sérlega holl þeim mönnum , sem hafa orðið ofurölvi .
Björn Halldórsson í Sauðlauksdal segir í bók sinni Grasnytjar að söl séu góð við sjóveiki og að þeir sem með ofdrykkju hafi spillt reglu maga síns og blóðtempran , hafi gott af að nota söl fyrir mat og krydd næsta dag .
Væri ekki tilvalið fyrir hugmyndaríka vísindamenn og djarfa fjárfesta að þróa og markaðssetja þynnkumeðal úr sölvum ? Eitt er víst að nægur markaður ætti að vera fyrir slíkt lyf .
