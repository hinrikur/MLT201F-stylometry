Það mátti heyra saumnál detta þegar hann gekk í salinn .
Loftið var þrungið spennu .
Fulltrúar allra helstu fjölmiðla voru saman komnir og flogið hafði fyrir að sprengja myndi falla á fundinum sem haldinn var í Forum-höllinni í Los Angeles , höfuðvígi Lakers , stórveldisins í körfuboltaheiminum , á þessum degi fyrir nítján árum .
Öllum var ljóst að eitthvað var að , en enginn vissi nákvæmlega hvað .
Hann var alvarlegur í bragði þegar hann fékk sér sæti við pallborðið , hallaði sér að hljóðnemanum og kom sér beint að efninu : " Ég hef greinst með HIV-veiruna og verð fyrir vikið að leggja körfuboltaskóna á hilluna .
" Kliður fór um salinn , sumir tóku andköf , aðrir felldu tár .
Hvernig gat Magic Johnson , erkitýpa heilbrigðis og hreystis og einn fremsti körfuboltamaður sögunnar , verið HIV-smitaður ? Þetta hlaut að vera einhver misskilningur .
Það hélt hann líka sjálfur nokkrum dögum áður þegar læknir Lakers-liðsins kvaddi hann á sinn fund til að kynna fyrir honum niðurstöður úr reglubundinni læknisskoðun .
" Hvernig get ég verið HIV-smitaður , ég er ekki hommi ? " spurði Magic lækninn í forundran .
Eðlileg viðbrögð á þessum tíma en árið 1991 var hinn banvæni sjúkdómur alnæmi gagnkynhneigðu fólki að mestu óviðkomandi .
Hvað þá gagnkynhneigðu íþróttafólki .
Magic bað lækninn að endurtaka prófið .
En allt kom fyrir ekki – niðurstaðan var sú sama .
Enn var Magic ekki sannfærður .
" Allt er þegar þrennt er , " sagði hann og enn var próf tekið .
Það fór enn á sömu lund .
Ekki var um að villast , Magic Johnson var HIV-smitaður .
Íþróttaheimurinn hafði varla orðið fyrir öðru eins áfalli .
Læknar réðu Magic þegar að hætta í körfubolta , hann þyrfti á öllum sínum styrk að halda til að berjast við hinn illvíga sjúkdóm , auk þess sem smithætta væri vissulega fyrir hendi .
Hann sá sæng sína upp reidda .
Áður en hann boðaði til blaðamannafundar sagði hann fjölskyldu sinni og vinum frá veikindunum , hringdi meðal annars í Larry Bird , Isiah Thomas , Michael Jordan og Pat Riley til að þeir fengju fréttirnar beint frá honum en ekki gegnum fjölmiðla .
Í öldurótinu á blaðamannafundinum var Magic sjálfur kletturinn í hafinu .
Honum virtist hvergi brugðið .
Lýsti því yfir að hann myndi berjast gegn þessum banvæna sjúkdómi og gerast talsmaður alnæmissamtaka til að freista þess að efla forvarnir .
" Sumir halda að einungis hommar geti fengið þennan sjúkdóm .
Það er rangt .
Allir geta fengið hann , meira að segja ég .
" Þegar fjölmiðlafólkið var búið að ná áttum rigndi spurningum yfir Magic .
Mörgum lék forvitni á að vita hvernig hann hefði fengið þennan hræðilega sjúkdóm .
Var hann kannski hommi eftir allt saman ? Nei , það var hann ekki .
Að öðru leyti gat hann ekki svarað spurningunni .
Síðar kom í ljós að Magic hafði ekki verið við eina fjölina felldur í kvennamálum , hjásvæfurnar höfðu verið margar enda þótt kappinn væri giftur .
Eiginkona hans , Cookie , var barnshafandi á þessum tíma og spurt var um heilsu hennar .
Til allrar hamingju gat Magic staðfest að hún væri heilbrigð og barnið líka .
Einhver mannaði sig upp í að spyrja hversu langt Magic ætti eftir ( á þessum tíma var mun minna vitað um HIV-smit en nú ) .
" Ég veit það ekki , " svaraði leikmaðurinn af æðruleysi .
" Það er ekki eins og lífi mínu sé lokið .
Ég mun halda áfram að lifa lífinu .
Það eina sem breytist er að héðan í frá þarf ég að taka lyf daglega .
" Þrátt fyrir alvöru málsins var sem fyrr stutt í vörumerki Johnsons – brosið .
" Ég ætla mér að lifa lengi enn og halda áfram að ergja ykkur , " sagði hann sposkur .
" Ég ætla að halda ótrauður áfram , sigrast á þessum veikindum og njóta lífsins .
" Þessi orð hljómuðu ekki sannfærandi á þeim tíma en nú , nítján árum síðar , er Earvin Magic Johnson ennþá við góða heilsu .
Hraustur og brosandi .
orri@mbl.is 