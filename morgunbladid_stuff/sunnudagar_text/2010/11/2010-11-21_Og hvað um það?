Aðalfrétt á forsíðu Morgunblaðsins , sl. þriðjudag , á degi íslenskrar tungu , var undir fyrirsögninni " Aðildargluggi að lokast " .
Þar var að sjálfsögðu verið að vísa til hugsanlegrar aðildar Íslands að Evrópusambandinu , einhvern tímann á næstu árum .
Og hvað um það , varð mér á að hugsa .
Þessi gluggaumræða um það sem meirihluti þjóðarinnar vill alls ekki , samkvæmt öllum skoðanakönnunum í langan tíma , finnst mér vera ærið hvimleið .
Með fréttinni var lítil fylgja , undir fyrirsögninni " Ljón í veginum " .
Þar sagði m.a. : " Ljóst þykir að aðild Íslands að Evrópusambandinu kemur ekki til greina fyrr en búið er að leiða Icesave-deiluna til lykta .
" Sama dag var frétt hér í Morgunblaðinu um að Bretar og Hollendingar knýi nú á um Icesave og að blaðið hafi heimildir fyrir því að þjóðirnar séu tilbúnar að gefa eftir stóran hluta þess vaxtakostnaðar , sem hefði fallið á íslenska ríkið samkvæmt þeim samningi sem þeir flokksbræður Steingrímur J. Sigfússon og Svavar Gestsson gerðu og íslenska þjóðin hafnaði í þjóðaratkvæðagreiðslu fyrr á þessu ári .
Þar kom einnig fram að fjármálaráðherrann beitti nú " lobbyisma " í gegnum viðskiptaráð og Samtök atvinnulífsins , til þess að reyna að fá þingmenn stjórnarandstöðunnar til þess að samþykkja þau drög sem nú liggja fyrir .
Síðast sagði Steingrímur J. hádegisfréttum RÚV á föstudag að stór bakreikningur biði okkar , þar sem enn hefði ekki verið samið um Icesave .
Allt er þetta með miklum ólíkindum .
Fjármálaráðherra tekur við fyrirmælum frá Bretum og Hollendingum um að hann verði að tryggja breiða pólitíska sátt um þann samning sem þjóðirnar tvær virðast nú tilbúnar að ganga frá .
Bretar og Hollendingar vilja ljúka málinu og forðast í lengstu lög að Icesave-klúðrið frá því um síðustu áramót endurtaki sig .
Steingrímur þegir þunnu hljóði um innihald samningsdraganna , en hann hikaði ekki við að gefa Svavari ágætiseinkunn í samningagerðinni í mars 2009 , en þá sagði Steingrímur m.a. : " Ég treysti Svavari Gestssyni .
Ég veit að hann er að gera góða hluti og ég lofa þér því að það er í sjónmáli að hann landi – og hans fólk – glæsilegri niðurstöðu fyrir okkur .
" Fjármálaráðherrann bætti við : " Ég held að við getum átt þar í vændum farsælli niðurstöðu en kannski leit út fyrir að vera .
" Vitanlega er Steingrímur fyrir margt löngu hættur að hossa og hampa Svavari opinberlega fyrir " glæsilega niðurstöðu " því eins og alþjóð man og veit , þá samdi Svavar í júní 2009 um mörg hundruð milljarða skuldaklafa ríkissjóðs og hann lýsti eigin árangri í viðtali við Morgunblaðið hinn 8. júní 2009 m.a. með þessum orðum : " Það stórkostlega við þessa niðurstöðu er að ekki þarf að loka einu einasta sjúkrarúmi eða einni einustu skólastofu næstu sjö árin fyrir þessa lausn .
Það þarf ekki að skerða hár á höfði velferðarkerfisins næstu sjö árin .
" Já , einmitt það .
Hvað er að gerast og hefur verið að gerast undanfarið ár ? Hefur velferðarkerfið ekki misst allnokkra hárbrúska í þeim niðurskurði sem ráðist hefur verið í og verða þeir ekki enn fleiri , eftir að fjárlög næsta árs hafa verið afgreidd ? Er ekki velferðarkerfið á góðri leið með að verða sköllótt ? Hvað segir Svavar nú ? Ætlar hann að þegja þunnu hljóði um þau samningsdrög sem nú standa til boða , og þýða , ef marka má fréttir , að 60 milljarðar króna , falli að hámarki á ríkissjóð vegna Icesave , jafnvel mun lægri upphæð ? Ég er n ota bene , alls ekki að leggja til að við samþykkjum að greiða þá upphæð .
Ætlar Svavar bara að halda áfram að skrifa " kalda stríðs " kjallara í Fréttablaðið , um nauðsyn þess að rannsakaðar verði njósnir Bandaríkjamanna á íslenskum kommúnistum á " kalda stríðs " árunum ? 