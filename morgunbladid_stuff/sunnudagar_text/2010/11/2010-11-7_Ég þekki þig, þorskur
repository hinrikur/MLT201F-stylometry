Te Conozco , Bacalao , Aunque vengas desfrazao .
( Ég þekki þig , þorskur , hvar sem þú læðist , jafnvel þótt þú dulargervi klæðist .
) Kúbverskt spakmæli .
Það er engin spurning hér í norðurhöfum að við lítum á þorskinn sem einn mikilvægasta fisk sem við veiðum , það sjáum við t.d. á því að allur kvóti er miðaður út frá þorskígildum .
Þegar ég var strákur var oft talað niður til þorsksins og flestir borðuðu ýsu , sennilega hefur þessu verið haldið að okkur þar sem meiri peningar fengust fyrir þorsk en ýsu erlendis .
Það er samt alveg staðreynd að þorskurinn er og verður stórmerkilegur og partur af sjálfstæði Íslands og við erum áþreifanlega minnt á hversu mikilvægur hann er í íslensku hagkerfi um þessar mundir .
Mark Kurlansky , höfundur bókarinnar Ævisaga þorsksins , fullyrðir að þorskurinn hafi breytt heiminum .
Til dæmis gerði föstuhald kaþólsku kirkjunnar hann að eftirsóttri markaðsvöru og fiskveiðar að atvinnugrein .
Upphaf breska heimsveldisins má rekja til þorsksins .
Fyrir mig sem matreiðslumann og áhugamann um íslenska , norræna og matreiðslu yfirleitt væri erfitt og einmanalegt í eldhúsinu án þorsks .
Flestir Íslendingar þekkja hann saltaðan , soðinn , raspaðan , steiktan í hveiti eða jafnvel djúpsteiktan á breska vísu en hér á eftir kemur skemmtileg uppskrift undir áhrifum frá Leu Linster í Lúxemborg .
" Það fallegasta við þorskinn er að sjá holdflögurnar losna hverja frá annarri í hvítum laufum .
" Aain Senderens Þorskhnakkar í kartöfluhjúpi 2 vænir þorskhnakkar , bein- og roðlausir 4-5 stórar bökunarkartöflur 2 msk söxuð steinselja 2 msk saxað blóðberg 1 bolli gróft brauðrasp salt og pipar olía til steikingar Rífið kartöflurnar niður í fína strimla á rifjárni .
Kreistið safann vel af og skiptið í tvo hluta .
Steikið annan helminginn á vel heitri pönnu í mikilli olíu þannig að úr verði gullin þykk pönnukaka , en í stað þess að snúa kökunni er hún tekin af pönnunni og sett á gott , rakadrægt viskastykki .
Steikta hliðin á að snúa niður .
Stráið kryddjurtunum yfir kartöflukökuna .
Kryddið annan þorskhnakkann með salti og pipar og veltið upp úr raspinu .
Komið honum fyrir á miðri kartöflukökunni sem þið rúllið síðan utan um fiskinn með viskastykkinu þannig að öll umframolían fari í það .
Beitið síðan sömu aðferðum á þann helming kartaflnanna sem geymdur var og hinn þorskhnakkann .
Komið þessu næst báðum rúllunum fyrir á ofnfati og bakið í ofni í 10 mínútur við 160 gráður .
Takið út og látið standa í stutta stund .
Skerið þá rúllurnar í hæfilega þykkar sneiðar og berið fram með ferskum tómötum og salati .
