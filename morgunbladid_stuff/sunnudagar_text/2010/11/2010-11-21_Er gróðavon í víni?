Annars hef ég stundum sagt við fólk að kaupa bara rauðvín .
Það hefur ánægju af því að lokum .
" Þessi orð Vilhjálms Bjarnasonar fjárfestis voru meðal ummæla vikunnar í Morgunblaðinu um síðustu helgi .
En hvernig er það eiginlega ? Er eitthvert vit í að fjárfesta í rauðvíni ? Í fljótu bragði þá er svarið : Já , það getur verið það .
Maður verður hins vegar , rétt eins og með aðrar fjárfestingar , að vinna heimavinnuna .
Það er ekkert nýtt að fjárfesta í víni .
Um áratugaskeið hafa margir áhugamenn um góð vín fyllt kjallara sína og selt síðan úr þeim eftir þörfum til að fjármagna kaup á nýjum vínum .
Hins vegar er það tiltölulega ungt fyrirbæri að kaupa vín í þeim eina tilgangi að selja aftur síðar , rétt eins og um verðbréf væri að ræða .
Þetta hefur oft reynst alveg óvitlaust .
Ef horft er til síðustu tveggja áratuga hefur verð bestu vína heims hækkað að meðaltali um 15% á ári .
Auðvitað er vínmarkaðurinn ekki ónæmur fyrir heimsmarkaðinum .
Verð lækkaði í kjölfar bankakreppunnar í Asíu árið 1998 og sömuleiðis hafði bankakreppan 2008 áhrif til lækkunar .
Sú lækkun var hins vegar óveruleg ef horft er til lækkunar á flestum hlutabréfavísitölum .
Mörg vín héldu líka bara áfram að hækka .
Margt kemur þar til .
Í fyrsta lagi eru bestu vínin mjög takmörkuð auðlind .
Þetta eru afmarkaðir vínbúgarðar sem verða ekki stækkaðir .
Lengi vel voru það fyrst og fremst " fjárfestar " í Frakklandi , Þýskalandi , Sviss , Bretlandi og Bandaríkjunum sem sóttu í bestu vínin .
Á síðustu árum hafa hins vegar Rússar og Asíuríkin bæst við .
Það munar um Kína og Japan þegar takmarkað magn af flöskum er í boði .
Jafnvel er staðan orðin sú að margir vínáhugamenn hafa ekki lengur efni á að kaupa vín sem þeir höfðu jafnvel keypt árlega áratugum saman þar sem verð þeirra hafði á skömmum tíma margfaldast .
Auðvitað eru það ekki hvaða vín sem er sem hæfa til að fjárfesta í .
Það eru örfá vín frá Bordeaux í Frakklandi og eitt og eitt frá öðrum svæðum svo sem Bourgogne sem virkilega er hægt að treysta á .
Vín á borð við Chateau Latour , Mouton-Rothschild , Cheval-Blanc , Pétrus og Lafite-Rothschild .
Tvö þeirra , Chateau Mouton-Rothschild 2006 og Chateau Latour , eru fáanleg í vínbúðunum og kosta um 80 þúsund krónur .
Flaskan , ekki kassinn .
Það er hins vegar ekki nema um fimm ár síðan hægt var að fá Latour á 20 þúsund krónur í vínbúðunum .
Ef fjárfestingin á að skila sér er auðvitað nauðsynlegt að hægt sé að selja þau aftur .
Þá verður að vera hægt að sýna fram á uppruna þeirra og að þau hafi verið geymd við rétt skilyrði .
Það er því lítið vit í að kaupa vín til að geyma heima í þeirri von að ætla að græða á þeim síðar .
Ég tala nú ekki um ef greidd hafa verið íslensk gjöld af víni sem síðan á að senda aftur til útlanda .
Eina vitið er að kaupa af virtum vínbúðum , t.d. í London , og geyma vínin á frísvæði .
Vínin verður líka að kaupa en primeur eða meðan vínið er enn á tunnu .
Kassana er svo annaðhvort hægt að flytja heim eða selja .
Svo eru líka fyrirtæki sem sérhæfa sig í því að selja hlut í " vínsjóðum " þar sem vín en ekki verðbréf mynda verðmætin .
Slíkar fjárfestingar eru hins vegar lokaðar Íslendingum líkt og aðrar erlendar fjárfestingar á meðan gjaldeyrishöft eru við lýði .
Þetta er líka ekki áhættulaus fjárfesting frekar en annað .
Markaður í fortíð hefur ekki alltaf reynst sannspár um framtíðina .
Hvað ef Kínverjar missa áhugann á víni ? Svo er líka hægt að líta á þetta með öðrum augum , ekki síst í ljósi þeirra hremminga sem íslenskir fjárfestar hafa gengið í gegnum á síðustu árum .
Jafnvel þótt vínin yrðu með öllu verðlaus er alltaf hægt að njóta þeirra .
Það sama er ekki hægt að segja um hlutabréf .
Eflaust myndu margir vilja skipta á bréfunum sínum í föllnu bönkunum og góðum vínkjallara í dag .
Næst : Eru prósentin orðin of mörg ? 