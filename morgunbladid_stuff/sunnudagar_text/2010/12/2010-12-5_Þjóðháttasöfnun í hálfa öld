Árið 1960 hófst skipuleg söfnun þjóðhátta á vegum Þjóðminjasafns Íslands og er söfnunin því hálfrar aldar gömul um þessar mundir .
Síðan þá hefur skipulega verið safnað heimildum um lífshætti á Íslandi með því að semja spurningaskrár og senda út til fólks , heimildarmanna Þjóðminjasafns Íslands .
Fyrir daga þjóðháttasöfnunar Þjóðminjasafnsins hafði verið unnið að söfnun og útgáfu á þjóðsögum og öðrum þjóðlegum fróðleik , en sá sem öðrum fremur getur kallast faðir íslenskrar þjóðháttafræði var Jónas Jónasson frá Hrafnagili ( 1856-1918 ) .
Einnig hafði verið staðið að hljóðritunum á rímnalögum og gömlum þjóðlögum .
Í upphafi var markmiðið að safna nákvæmum lýsingum á íslensku atvinnulífi fyrri tíma , til sjávar og sveita , utanhúss og innan og koma þannig upp heimildasafni um íslenska þjóðhætti eins og gert hafði verið í nágrannlöndum okkar .
Á aldarafmæli Þjóðminjasafnsins árið 1963 ákvað ríkisstjórnin að stofnuð yrði sérstök þjóðháttadeild við Þjóðminjasafnið , nú nefnt þjóðháttasafn Þjóðminjasafns Íslands .
Þjóðháttasöfnun efldist þá mjög og stuðlaði það að auknum rannsóknum og útgáfu .
Í upphafi var mest spurt um atvinnuhætti , en einnig lífshætti og þjóðtrú .
Upp úr 1980 færðist áherslan smám saman yfir á þjóðlíf á síðari hluta 20. aldar og samtímann .
Mikill fjöldi viðtala var tekinn í gegnum tíðina , oft í tengslum við ýmsar spurningaskrár eða við aðra heimildasöfnun .
Áhersla í þjóðháttasöfnun síðustu áratuga hefur verið afar fjölbreytileg og spannar marga þætti þjóðlífsins .
Sem dæmi má nefna þvotta , lestur og skrift , bíla , ljósmyndun , hernámsárin , aðdraganda lýðveldisstofnunarinnar , alþýðleg læknisráð , stúdentalíf og fiskvinnu .
Þá hefur samstarf verið við fræðimenn og aðrar stofnanir á þessu sviði .
Handritastofnun Íslands , sem seinna fékk heitið Stofnun Árna Magnússonar í íslenskum fræðum , var árið 1966 falið að annast söfnun þjóðsagna , þjóðkvæða , þjóðlaga og ævintýra frá og er meginhluti þess efnis hljóðrit .
Þar er einnig varðveitt afar merkt þjóðfræðasafn .
Spurningaskrá sú sem Þjóðminjasafnið sendi nýlega út ber heitið Heimatilbúið , viðgert og notað .
Tilgangurinn með henni er að kanna hvort og í hvaða mæli fólk gerir við búshluti , fatnað eða annað heima hjá sér , hvað það býr til sjálft og hversu mikið það notar hlutina eða endurnýtir .
Spurningaskráin er til marks um nýjar áherslur eftir efnahagshrunið , en enn fremur má nefna könnun um kreppuna og búsáhaldabyltingina , sem unnin var á vegum Þjóðminjasafnsins .
Þjóðminjasafnið hvetur fólk til að leggja söfnuninni lið og varðveita þannig mikilvæga þekkingu sem annars færi forgörðum .
Spurningaskráin er á vef Þjóðminjasafnsins .
Heimildir þjóðháttasafnsins eru nánast óþrjótandi brunnur þekkingar .
Þar eru gögn til rannsókna á flestum hliðum íslensks mannlífs í nútíð og fortíð .
Sendar hafa verið út á annað hundrað aðalspurningaskrár .
Svör við þeim ásamt öðrum upplýsingum sem berast eru uppistaðan í þjóðháttasafninu , sem spannar um 17.000 númer .
Stefnt er að því að gera þjóðháttasafnið aðgengilegt á netinu í gagnagrunni íslenskra minjasafna , Sarpi , sem nú verður opnaður á veraldarvefnum .
Þjóðháttasafn Þjóðminjasafns Íslands varð til í nánu samstarfi við landsmenn , sem miðlað hafa af reynslu sinni og þekkingu .
Án þeirra framlags væri safnið ekki það sem það er í dag .
Samstarf við heimildarmenn Þjóðminjasafnsins í hálfa öld er undirstaða þeirrar þekkingar sem varðveitt er í þjóðháttasafninu .
Vert er að þakka öllum þeim heimildamönnum , körlum og konum , sem lagt hafa söfnuninni lið .
Þáttur þeirra allra er ómetanlegur .
Er það von okkar að nýir heimildarmenn , ungir sem eldri , sláist nú í hópinn og leggi þjóðháttasafninu lið í framtíðinni .
Þjóðháttasafn Þjóðminjasafns Íslands er minningarbrunnur þjóðarinnar , frá landsmönnum kominn og aðgengilegur öllum til rannsókna og þekkingaröflunar um ókomna tíð .
