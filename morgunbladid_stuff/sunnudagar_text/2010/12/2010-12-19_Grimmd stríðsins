Óþarf ætti að vera að hafa mörg orð um snilli sagnfræðingsins Antonys Beevors þegar kemur að lýsingum á hörmungum seinni heimsstyrjaldar .
Nokkrar bækur Beevors hafa komið út á íslensku hjá Bókaútgáfunni Hólum .
Ber þar hæst bækur hans um orrustuna um Stalíngrad og fall Berlínar .
Seinni bókin er með miskunnarlausustu lýsingum á hörmungum einstaklinga , þá sérstaklega kvenna , sem hægt er að lesa .
Nú hefur D-dagurinn – orrustan um Normandí bæst við og gefur tveimur áðurnefndum bókum ekkert eftir .
Hræðslan við dauðann D-dagur vakti mikla athygli þegar hún kom út í Bretlandi árið 2009 , rataði á metsölulista og vakti hrifningu almennings og gagnrýnenda .
Beevor hefur einstaka hæfileika til að sviðsetja atburði á þann hátt að lesandanum líður eins og hann sé áhorfandi , horfi og sjái það sem er að gerast .
Beevor hefur áhuga á einstaklingum , skoðar af athygli hvernig þeir bregðast við og veit að manneskjan á til að gera hræðilega hluti í sérstökum aðstæðum .
Lýst er grimmdarverkum og í þeim lýsingum er bandamönnum ekki hlíft , þeir voru sekir um mikla grimmd , engu síður en Þjóðverjar .
Áhrifamiklar eru lýsingar á skelfilegum raunum ungra hermanna sem óttast dauðann og kæra sig ekki um að verða hetjur .
Þeir vilja lifa af og komast til fjölskyldna sinna , eiginkvenna og barna .
Sumir þeirra taka þann kost að skaða sjálfan sig fremur en að taka þátt í bardögum , en er refsað harðlega fyrir , jafnvel teknir af lífi .
Beevor beinir einnig sjónum að örlögum fransks almennings sem varð að líða miklar þjáningar og þar var mannfall mikið .
Magnaðar lýsingar Bókin um D-dag er enginn skemmtilestur , en hún er gríðarlega áhugaverð og mögnuð lýsing á skelfingum stríðs .
Beevor lagðist í mikla rannsóknarvinnu við gerð bókarinnar og vinnur afar vel úr heimildum sínum .
Þarna er vissulega að finna tæknilegar útskýringar sem heilla kannski ekki aðra en þá sem hafa brennandi áhuga á hernaði .
En Beevor meir en bætir það upp með lifandi frásögn af einstaklingum sem berjast fyrir lífi sínu við ömurlegar aðstæður , svangir og skítugir .
Of margir þeirra glötuðu mennskunni og gerðust sekir um skelfilega hluti .
Þannig er hinn miskunnarlausi raunveruleiki stríðsins .
