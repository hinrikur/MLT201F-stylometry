Sumir halda veislu , aðrir fara til útlanda .
Magnús Ingvason gerði hvort tveggja og að auki valdi hann óvenjulega leið til að fagna fimmtugsafmæli sínu – keppti á mótum á vegum allra sérsambanda ÍSÍ .
Nú þegar 27 mót af 28 eru að baki lítur hann stoltur yfir ( f ) árið .
Orri Páll Ormarsson orri@mbl.is Ég er bara býsna góður , þakka þér fyrir .
Það er helst fótboltinn , sem ég æfi þrisvar til fjórum sinnum í viku , sem er að hrella á mér hnén .
Ég hef komist tiltölulega heill frá hinum greinunum , " segir Magnús Ingvason brosandi þegar fundum okkar ber saman í Fjölbrautaskólanum í Breiðholti , þar sem hann kennir .
Það er sannarlega óvenjuleg aðferð til að halda upp á fimmtugsafmælið að keppa í 28 ólíkum íþróttagreinum á einu og sama árinu en Magnús er langt kominn með ætlunarverk sitt .
Eftir júdóið á föstudagskvöldið eru 27 greinar að baki og aðeins eftir mót í ólympískum lyftingum en ekki er komin dagsetning á það ennþá .
" Þetta er að ganga upp .
Lyftingamenn ætla að halda jólamót og ég trúi ekki öðru en af því verði .
Þeir fara nú varla að skemma þetta fyrir mér .
Annars er mér að mæta , " segir Magnús með stórt glott á vörum .
Í lífshættu í mótókrossi Raunar er ekki laust við að hann kvíði greininni örlítið , alltént ef marka má lýsingu í 18. fréttabréfi hans vegna uppátækisins : " Ég á reyndar í nokkrum vandræðum með þessa grein og hún er erfiðari en flestar aðrar .
Keppt er í jafnhöttun og snörun .
Í snörun t.d. þarf að rykkja lóðunum frá gólfi og upp fyrir höfuð .
Vandamálið er að lyftingastöngin er 20 kg. , klemmur til að festa lóðin eru 5 kg .
og svo eru léttustu lóðin 10 kg .
Þetta eru því 45 kg að lágmarki .
Það er meira en að segja það að " grýta " því yfir höfuðið .
Reyndar eru til minni lóð sem eru á stærð við mjög litla og pena kökudiska .
Það lítur bara fáránlega út þannig að ég mun reyna hvað ég get við 45 kílóin .
" Spurður hvaða grein hafi verið erfiðust fram að þessu þarf Magnús ekki að hugsa sig lengi um .
" Ég var tvímælalaust í mestri lífshættu í mótókrossi .
Ég var á 450 kúbika hjóli á erfiðustu braut landsins í Þorlákshöfn .
Mikið var búið að róta í brautinni þegar kom að mér og sandurinn náði mér í hné .
Það var ekkert grín að festa hjólið meðan aðrir keppendur brunuðu hjá .
Ég svitnaði mest í þessari grein .
" Í spjalli okkar í Sunnudagsmogganum um miðjan mars lýsti Magnús því yfir að hann kviði mest fyrir listdansi á skautum .
Raunar var hann á þeim tíma ekki viss um að af því móti gæti orðið enda ekki gert ráð fyrir fullorðnum keppendum .
Þær pælingar enduðu með því að ég lofaði að mæta og keppa við hann ef allt um þryti .
Til allrar hamingju gaf sig fram gamall skólabróðir Magnúsar , Kristinn Jónsson að nafni , og hjó mig niður úr snörunni .
Misnota ég hér með aðstöðu mína og útnefni Kristin mann ársins – alltént frá mínum bæjardyrum séð .
Mótinu lauk á þann veg að Magnús hafnaði í öðru sæti , á eftir Kristni , og fékk heiðursverðlaun dómnefndar .
Að hans sögn voru áhorfendur afar vinsamlegir og munaði þar mest um sextíu unglingsstúlkur sem hvöttu þá Kristin óspart áfram .
Svo rammt kvað að látunum að Magnús upplifði sig sem eldri bróður poppprinsins Justins Biebers .
Hann hafði lært nokkur trix fyrir mótið en þegar á hólminn kom sleppti hann þeim " til að haldast uppistandandi " .
" Á móti kom að æfingarnar voru ekkert sérstaklega merkilegar .
" Ekki verður á allt kosið .
Tapaði fyrir Kalla Þórðar Magnús komst einnig á pall í venjulegum dansi .
Ekki er heldur keppt í hans aldursflokki þar en fundin var handa honum " hörkugóð " dansdama og fimm önnur pör ræst út .
" Við æfðum þrisvar til fjórum sinnum og höfnuðum í þriðja sæti af sex pörum .
Það er ekki slæmur árangur .
" Þess má til gamans geta að Karl Þórðarson , fyrrverandi landsliðsmaður í knattspyrnu , og Erna Haraldsdóttir kona hans urðu í öðru sæti á mótinu .
Það kemur líklega fáum sem sáu Karl leika knattspyrnu á óvart , hann er með fótafimari mönnum og steig á sinni tíð æðisgenginn dans við ófáan varnarjaxlinn .
Hljóp á vegg eftir 292 metra Einu greinarnar sem Magnús stundar að jafnaði eru fótbolti og golf .
Hann kann þó sitthvað fyrir sér í ýmsum öðrum greinum .
Handbolti er líklega ekki ein af þeim ef marka má söguna af því þegar Magnús makaði klísturefninu harpexi á hendurnar á sér fyrir leik .
Að því búnu hélt hann upplitsdjarfur í hornið .
Þegar hann ætlaði að senda boltann frá sér í fyrsta skipti brá honum hins vegar í brún ; boltinn datt bara dauður við fætur hans .
" Á daginn kom að ég hafði notað margfalt of mikið harpex .
Það var eins og ég hefði dýft lúkunum í trélím .
" Eftir þessa neyðarlegu uppákomu skundaði Magnús inn á línuna og undi hag sínum vel þar .
Hápunktur leiksins var þegar Magnúsi var dæmt víti .
" Því miður brenndi ég af .
En það munaði samt litlu að ég hefði verið með 100% nýtingu á ferlinum .
" Reynsluleysi sagði til sín í fleiri greinum , eins og frjálsum íþróttum .
Magnús keppti meðal annars í 400 metra hlaupi og reykspólaði upp úr blokkunum .
" Ég er sannfærður um að ég hafi hlaupið fyrstu 292 metrana á Íslandsmeti – en þá hljóp ég líka á vegg .
Ég geri mér ekki alveg grein fyrir því hvernig ég kláraði hlaupið en þegar ég skreið í mark hafði ég misst allan áhuga á því að vita tímann ! " Skondin uppákoma varð líka í hestaíþróttunum .
Skömmu áður en Magnús átti að fara í brautina fékk klárinn nefnilega þá flugu í höfuðið að rölta í burtu .
" Hann var kominn upp í brekku þegar ég náði loksins valdi á honum aftur .
Þetta rétt slapp áður en ég var dæmdur úr leik .
" Í annað skipti komst hann nálægt því að vera dæmdur úr leik .
Það var í sundinu .
Magnúsi skrikaði fótur á ráspallinum og var hér um bil dottinn út í laugina sem hefði þýtt þjófstart .
" Það var frekar vandræðalegt augnablik en sem betur fer náði ég jafnvæginu aftur .
" Greinin sem kom Magnúsi einna mest á óvart var skylmingar .
" Ég átti ekki von á miklu þar en það er þrælgaman að skylmast .
Skylmingar eru mikil tækniíþrótt .
Ég var frekar passífur framan af móti en færðist allur í aukana í lokaleiknum .
Hóf mikinn sóknarleik og sýndi sannkallaða Zorro-takta , " segir hann glottandi .
Fimleikarnir komu honum líka þægilega á óvart en hann datt þar inn í " þrælskemmtilegan hóp " , Fimleikahóp Þóris , þar sem yngsti iðkandinn er um tvítugt en sá elsti 82 ára .
" Ég lærði margt af þessu fólki .
Hafði til dæmis ekki hugmynd um að til væru svona margar upphitunaræfingar .
Annars hef ég haft mjög gaman af öllum þessum íþróttum og erfitt að gera upp á milli þeirra .
" Vill stofna íþróttahóp Íþróttaárinu mikla er að ljúka en ekki er þar með sagt að afskiptum Magnúsar af hinum ýmsu greinum , sem hann hefur nú kynnst , sé lokið .
Hann viðrar raunar þá hugmynd að setja á laggirnar íþróttahóp fólks á hans reki , sem hittast myndi reglulega til að stunda hinar ýmsu greinar .
" Ég er svo sem ekki búinn að útfæra þetta en vel má hugsa sér að hópurinn hittist einu sinni í viku til að skylmast , synda eða fara í fimleika , svo dæmi séu tekin .
Fólk á mínum aldrei hittist oft til að ganga eða hlaupa saman sem er upplagt en hvers vegna ekki að hittast til að stunda fleiri greinar ? Styrkja sig eða liðka .
" Magnús eggjar ÍSÍ raunar til að koma að þessum málum , hvetja fólk eldra en fjörutíu ára til að taka þátt í hinum ýmsu greinum .
" Það þarf að opna þennan heim fyrir eldri iðkendum .
Hvers vegna má fólk yfir þrítugu ekki vera á skautum ? Það eru engir almennir tímar fyrir þennan hóp .
Fyrir því eru engin haldbær rök .
" Engin grein var svo ógeðfelld að Magnús gæti ekki hugsað sér að taka þátt í henni aftur .
" Ég kem kannski ekki til með að keppa aftur í mótókrossi en ég gæti vel hugsað mér að leigja hjól við tækifæri .
Það er þrælskemmtilegt .
" Magnús var í þokkalegu formi " af fimmtugum karli að vera " þegar hann lagði upp í þessa metnaðarfullu ferð í byrjun árs og er sannarlega ekki verr á sig kominn nú .
" Þetta hefur gengið vonum framar og núna þegar árinu er að ljúka er mér efst í huga þakklæti til allra þeirra sem greitt hafa götu mína .
Menn hafa keppst við að lána mér búnað og búninga , leiðbeina mér og hjálpa í hvívetna .
Kynni mín af íþróttahreyfingunni eru sannarlega jákvæð .
Það hafa verið forréttindi að kynnast öllu þessu skemmtilega fólki og ég sé ekki eftir að hafa tekið þá fífldjörfu ákvörðun að halda upp á afmæli mitt með þessum hætti .
" Hafandi sagt það er Magnús líka ánægður að árið sé að verða búið .
" Það hefur farið gríðarlegur tími í þetta , að ekki sé talað um krafta .
Eigum við ekki að segja að ég sé feginn að næsta ár verði ekki eins ! " mbl.is | Sjónvarp Íþrótta ( f ) árið .
