Í liðinni viku hafa verið fréttir hér í Morgunblaðinu um mikla fjölgun tófu .
Athyglisvert er að svo virðist sem æ fleiri tófur hafi flust til Reykjavíkur eins og margir aðrir íbúar dreifbýlisins .
Meðal annars kom fram í einni fréttinni að felldar hefðu verið 15 tófur í landi Kópavogs á 12 mánuðum .
Tófur hafa sést við golfvöll Kópavogs og Garðabæjar , við IKEA í Garðabæ og Fjarðarkaup í Hafnarfirði .
Refastofninn hefur tífaldast á síðustu 30 árum og er talið að um 10.000 refir séu í landinu .
Tófan er fyrsti landnemi meðal spendýra hérlendis að undanskildum selum .
Hún hefur að öllum líkindum búið hér á Íslandi í um 12.000 ár .
Öll önnur spendýr sem nú lifa í landinu hafa borist hingað með mönnum .
Refurinn eða tófan hefur í aldanna rás hlotið ýmis nöfn .
Í því sambandi mætti nefna , melrakki , hræbjörn , hrífur og sauðskratti .
Læðan hefur verið kölluð blóðsuga , óvættur , tæfa og urðardís .
Tófan er smávaxnari en margir halda , læður eru að meðaltali rúm 3 kg og steggir um 3,6 kg .
Hér á Íslandi eignast læðan u.þ.b 5 yrðlinga í goti .
Frá upphafi sauðfjárræktar hér á landi hafa bændur litið á tófuna sem meindýr og beitt ýmsum ráðum til að veiða hana .
Margir muna eflaust eftir orðum Skarphéðins í Njálu við upphaf brennunnar á Bergþórshvoli .
" Ek em ok þess ófúss að láta svæla mig inni sem melrakka í greni " .
Það kemur fyrir að tófur ( dýrbítar ) leggist á sauðfé og drepi eða skaði og er það ljót sjón .
Tófan ræðst á kindina að framan og bítur , nagar og klórar snoppu , augu og eyru skepnunnar , dauðastríðið er langt og erfitt og stundum nær tófan ekki að drepa kindina .
Kind sem sleppur frá tófu eftir að ráðist hefur verið á hana verður yfirleitt að aflífa .
Þrátt fyrir fjölgun tófu hafa endurgreiðslur vegna refaveiða minnkað talsvert , þetta hefur greinilega haft það í för með sér að dýrbítum hefur fjölgað .
Tófan er sérhæf smádýraæta , hún étur nánast allt sem að kjafti kemur , hagamýs , egg , fugla , ber , silung , hræ og ýmislegt sem hún finnur í fjörunni , fisk , skelfisk og eins og áður sagði hræ t.d. af selum .
Tófan er dugleg að veiða og hefur hún einstaklega næmt lyktarskyn .
Þegar vel veiðist grefur hún gjarnan bráðina og geymir til seinni tíma .
Hlýnandi veðurfar gagnast tófunni og gömul og reynd grenjaskytta segir að læðurnar séu frjósamari nú en þær voru fyrir svona tuttugu árum og dýrin stærri .
Tófan á gefinn sess í íslenskri náttúru og gegnir hún mikilvægu hlutverki í lífríkinu .
Tófan er gáfað dýr , slóttug og útsjónarsöm .
Það er nánast ómögulegt að veiða gamla og reynda tófu .
Sem dæmi um hæfileika tófunnar má nefna að hún kann að telja og er snillingur í að afvegaleiða veiðimanninn enda er stundum sagt að þessi eða hinn sé hinn mesti refur , t.d. í viðskiptum eða stjórnmálum .
Það kemur því ekki til greina að útrýma tófunni , öðru nær , hinsvegar er með tófuna eina og önnur rándýr að stundum verður að halda stofninum í skefjum .
Sú er greinlega raunin núna , því stofninn er í sögulegu hámarki .
Undanfarin ár hefur verið talsverð umræða um bágt ástand rjúpnastofnsins , ýmsir benda á tófuna í því sambandi .
Líklegast hefur tófan meiri áhrif á rjúpuna en haldið hefur verið til þessa .
Þegar rjúpan er komin í ró í bæli sínu fyrir nóttina hvílist hún og sparar orku .
Tófan er yfirleitt á ferli á nóttunni til að leita sér matar og þá oft rjúpna .
Þegar hún svo snuðrar uppi rjúpur stekkur hún á fuglinn til að ná honum .
Við það kemur styggð á hópinn og þær rjúpur sem sleppa flýja af hólmi .
Við þessa óvæntu árás stressast rjúpurnar , þær geta fengið niðurgang og ónæmiskerfi þeirra veikist , þær verða auðveldari bráð rándýra og falla frekar úr einhverjum sjúkdómi .
Árlega er varið um 141 milljón króna til minka- og refaveiða .
Ekki eru líkur á að framlög til þessa málaflokks verði aukin á næstu árum .
Í ljósi þess er það einkennilegt að í friðlandinu á Hornströndum er rekin uppeldisstöð á vegum hins opinbera á tófu .
Sem kunnugt er eru refaveiðar bannaðar í friðlandinu .
Tófurnar flæða því úr friðlandinu um alla Vestfirði og víðar .
Sveitarfélögin sem lönd eiga að friðlandinu á Hornströndum verða hinsvegar að greiða talsverðar fjárhæðir til veiðimanna .
Þetta fyrirkomulag er með ólíkindum , brýnt er því að hefja grenjavinnslu og aðrar veiðar í friðlandinu á Hornströndum eins fljótt og auðið er , það er náttúruvernd í verki .
