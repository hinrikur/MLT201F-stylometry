Móðir Margrétar Guðmundsdóttur lagði snemma að henni að læra hjúkrun enda sá hún starfið í hillingum .
Dóttirin féll hins vegar fyrir sögunni fljótlega eftir fermingu og hrinu fortölur móður hennar hvorki á þrjósku hennar né staðföstum vilja til að helga fortíðinni krafta sína og sköpunargleði .
Hún varð sagnfræðingur .
Örlögin hafa hins vegar skemmtilegt skopskyn og það átti fyrir Margréti að liggja að rita sögu hjúkrunar á Íslandi á 20. öldinni sem út kom á veglegri bók fyrir skemmstu og var í vikunni tilnefnd til Íslensku bókmenntaverðlaunanna í flokki fræðirita .
Verkið tileinkar hún vitaskuld móður sinni heitinni , Steinunni Guðrúnu Guðnadóttur , sem innrætti henni virðingu fyrir hjúkrunarstörfum og öllum sem inna þau af hendi .
Sérsvið Margrétar er kvennasaga , einkum vinna kvenna , og hefur hún frá fyrstu tíð safnað heimildum um hana , bæði vinnu á heimilum og launaða vinnu .
" Ég heillaðist snemma af hjúkrunarkonum og sögu þeirra en lengi voru þær nánast ósýnilegar .
Þeirra framlag hefur hins vegar alltaf verið mikið , " segir Margrét sem skrifað hefur greinar um efnið , auk þess sem eftir hana liggja bækur , þar sem hjúkrun kemur við sögu , Aldarspor – saga Hvítabandsins og Í þágu mannúðar – saga Rauða kross Íslands .
Hún brást því vel við þegar Félag íslenskra hjúkrunarfræðinga fór þess á leit við hana á skrá sögu hjúkrunar í þessu landi .
" Þetta var fyrst fært í tal við mig árið 1996 en þá var hugmyndin að ég ritstýrði tvö þúsund síðna verki sem margir höfundar kæmu að .
Frá því var horfið .
Forsvarsmenn félagsins töluðu svo aftur við mig fjórum árum síðar og þá var ákveðið að ég skrifaði bókina .
Ég hófst handa í árslok 2001 og vann að handritinu til ársins 2008 .
Þá tók við uppsetning og prentferli .
" Margrét segir verkefnið hafa verið afskaplega skemmtilegt .
" Ég er stundum spurð að því hvort ég hafi ekki verið orðin leið á þessu .
Þetta hafi tekið svo langan tíma .
Svarið er afdráttarlaust nei , ég varð aldrei leið á þessu verkefni .
Þetta var allan tímann mjög skemmtileg og skapandi vinna .
Vonandi skilar það sér í bókinni .
" Margrét lýkur lofsorði á ritnefnd bókarinnar sem mun hafa verið afar frjó .
" Ritnefndin var einungis skipuð konum en eins og við þekkjum er þetta mikil kvennastétt .
Félagið hafði mikinn metnað gagnvart þessu verki enda var markmiðið að sýna stéttinni þá virðingu sem hún á skilið .
" Ætluð almenningi Margrét lagði áherslu á að bókin væri ætluð almenningi , ekki bara hjúkrunarfræðingum og starfsfólki í heilbrigðisstéttum en stæðist jafnframt fræðilegar kröfur .
" Hjá félaginu er til mikið af bréfaskiptum hjúkrunarkvenna í millum og notast ég talsvert við þær heimildir .
Það ljær að mínu mati bókinni persónulegri blæ .
Það er mikilvægt að afstaða stéttarinnar komi fram – konurnar fái að tala .
Sú stefna var líka tekin frá upphafi að hafa sjónarhornið breitt , tala um menntunina , störfin , félagsstörfin og hið persónulega líf hjúkrunarkvenna .
Í raun var það óhjákvæmilegt enda bjuggu fyrstu hjúkrunarkonurnar inni á sjúkrahúsunum og áttu sitt heimili þar .
" Margrét vitnar til mýmargra heimilda í bókinni og lóðsar þannig þá sem vilja kryfja einstök efnisatriði betur .
" Ásta Möller , formaður ritnefndar , tók líka saman afskaplega góða atriðisorðaskrá , þannig að bókin nýtist líka sem uppflettirit , " segir Margrét .
Bókin er ríkulega myndskreytt og segir Margrét myndirnar ekki aðeins til skrauts , heldur eigi þær að auka við textann .
" Myndirnar fann ég meðal annars á ljósmyndasöfnum en félagið á líka mikið myndefni sjálft .
Síðan auglýstum við snemma í blöðum og það skilaði góðum árangri .
Ég birti líka gamlar úrklippur úr blöðum , fréttir og auglýsingar , sem varpa skemmtilegu ljósi á þróun starfsins og ekki síður tíðarandann í samfélaginu .
Í einni gamalli auglýsingu er t.d. auglýstur viðtalstími læknisins á Ísafirði en beint fyrir neðan er auglýsing frá líkkistusmiðnum á staðnum .
Það er skemmtilegur húmor , " segir Margrét hlæjandi .
Hún er að vonum hæstánægð með tilnefninguna til Íslensku bókmenntaverðlaunanna .
" Þetta hefur mikið gildi fyrir mig persónulega en ekki síður fyrir stétt hjúkrunarfræðinga .
Félagið hefur lagt mikinn metnað í þetta verk og það er afskaplega ánægjulegt að uppskera með þessum hætti .
" Tilnefningin skiptir líka sköpum fyrir kynningu á bókinni .
" Félag íslenskra hjúkrunarfræðinga gefur bókina út sjálft en hefur eðli málsins samkvæmt ekki sömu reynslu af markaðssetningu og bókaforlögin .
Við höfum til dæmis átt erfitt með að koma bókinni á framfæri í fjölmiðlum .
Þeir hafa ekki sýnt henni neinn sérstakan áhuga – fyrr en núna , " segir hún kímin .
Enda þótt saga hjúkrunar sé nú sögð er Margrét Guðmundsdóttir hvergi hætt að herma af vinnu íslenskra kvenna .
Hún er nú með tvö verkefni í gangi .
Annars vegar útgáfu dagbóka sem Elka Björnsdóttir , verkakona í Reykjavík , skrifaði á árunum 1915-23 .
Hins vegar er hún nýlega byrjuð að safna heimildum um fyrstu kvenverkfræðinga Íslands .
" Hugmyndin er að þetta gæti orðið viðtalsbók við tíu til tuttugu fyrstu konurnar í þessari stétt .
" 