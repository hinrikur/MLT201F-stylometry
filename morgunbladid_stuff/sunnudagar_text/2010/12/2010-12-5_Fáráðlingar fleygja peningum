Það er verið að fleygja stórkostlegum fjármunum í vitleysu alla daga og til þess að það sé hægt eru skattar hækkaðir upp úr öllu valdi og álögur á þjónustu , jafnvel lífsnauðsynlega þjónustu eru stöðugt auknar .
Hent var nýlega eins og ekkert væri rúmum 100 milljónum króna í svokallaðan þjóðfund , sem minnti að framsetningu til mest á fjáröflunarsamkomu í Bandaríkjunum , nema þarna var peningum skattborgaranna kastað á glæ en ekki safnað í þágu góðs málefnis .
Er það sama upphæðin og maður sem hefur fengið milljarða afskrifaða í Arion banka borgaði fyrir að fá enskan til syngja " hann á afmæli í dag " í pakkhúsi , sem var staður við hæfi .
Nýjar nefndir daglega Þá hefur þessi verklausa ríkisstjórn skipað nýja nefnd með skjólstæðingum sínum og pólitískum þurfalingum annan hvern virkan dag á valdatíma sínum og er skipunarhraðinn heldur að aukast .
Hefur annar eins nefndaflaumur ekki sést í samtímasögu svo vitað sé .
Kostnaðurinn við slíkt er óheyrilegur og árangurinn í öfugu hlutfalli við útgjöldin .
Loks fann velferðarstjórnin út að það hefðu ekki verið bankaræningjarnir sem rændu bankana innan frá sem hefðu gert neitt af sér heldur hafði það friðsemdarplagg stjórnarskráin farið á stjá , læðst með veggjum í skjóli myrkurs og staðið fyrir hruni .
Eina leiðin til að draga stjórnarskrána saklausa til ábyrgðar fyrir eitthvað er að nefna sem ástæðu að vissulega var ný og vafasöm túlkun á tiltekinni grein hennar notuð til að tryggja að stærsti svindlarinn meðal siðleysingjafjöldans gæti ráðið yfir mesta fjölmiðlaveldinu á Íslandi og haft þæga vikapilta í fréttastjóra- og ritstjórastólum til að breiða yfir svínaríið og tryggja að glæpirnir í bankakerfinu gætu farið fram umræðu- og gagnrýnislaust .
Og til að drepa umræðunni frá því sem var raunverulega að gerast var að auki ráðist með ósannindum og dylgjum á andstæðinga og ímyndaða óvini og jafnvel ættmenni þeirra af meiri heift en nokkru sinni hefur sést .
Er ótrúlegt að á Íslandi sé enn hægt að kaupa menn til slíkra verka og að hinir sömu skuli ekki læðast með veggjum eftir að í ljós er komið hvernig allt var í pottinn búið og á hvers konar siðferðisplani þeir höfðu starfað og hvílík skítverk unnið .
Sóunin heldur áfram Og næst er nokkrum hundruðum milljóna sóað í að draga úr hirslum þjóðminjasafnsins lagabálk sem ekki hefur verið notaður í hundrað ár , rétt eins og hvítþvegnir englar hafi stjórnað Íslandi allan þann tíma .
og forsætisráðherrann fyrrverandi , Geir H. Haarde , settur á sakamannabekk .
Maður sem hefði sjálfsagt lítið getað gert gagnvart holskeflunni þar sem samstjórnarflokkurinn og forseti landsins héldu sérstakri verndarhendi yfir fjárglæframönnunum og gáfu þeim siðferðisvottorð á báðar hendur og hengdu á þá heiðursmerki og krossa .
Og svo er allt stjórnkerfið haft í því á örlagatímum að fylgja eftir meinloku Samfylkingarinnar sem er að skreppa saman um að rétt sé að troða Íslendingum í Evrópusambandið gegn vilja þeirra og taka upp evru sem alla fyrst , því hún sé sá lífsins elexír sem öllu fái bjargað .
Eins og staða evrunnar er nú minnir þessi endaleysa helst á ef ferðaskrifstofa Samfylkingarinnar hefði verið með sérstakar tilboðsferðir á hraðbátum til að komast um borð í Titanic áður en skipið sykki .
En um evruna hefur verið sagt í 10 ár að hún gæti ekki hrunið .
Dallarnir eiga því eitt og annað sameiginlegt .
Beinn , en þó einkum óbeinn kostnaður af þessu óláns uppátæki að hafa tugi og hundruð embættismanna í ólöglegum aðlögunarviðræðum við ESB er hrikalegur .
Og á meðan á allri þessi gegndarlausu sóun í hvern óþarfann af öðrum stendur vogar fjármálaráðherrann sér að segja að sækja verði aura til að standa undir henni til aðþrengdrar velferðarþjónustu á landsbyggðinni .
Og verst er að embættismenn utanríkisráðuneytisins , sem hafa iðulega verið vandir að virðingu sinni , virðast hafa verið fyrstir til að bíta á agnið og eru komnir prúðbúnir í hljómsveitina sem lék af svo miklum tilfinningahita meðan fleyið tók stefnuna á hafsbotninn .
Ferill stjórnlagaþings Ferill stjórnlagaþingsins er athyglisverður .
Þegar því var komið á með lögum var það sótt fast að það yrði sjálfstæður stjórnlagagjafi sem var stórfurðuleg tillaga .
Ætluðu offorsmenn vinstriflokkana ekki að hleypa Alþingi í kosningar nema að sú skipan fengist fram áður .
Þvílíkri stjórnskipulegri afskræmingu var að sjálfsögðu hafnað og má þakka það helst nokkrum reyndum þingmönnum sem voru að kveðja sinn þingferil og létu heiftúðuga andstæðinga ekki ógna sér .
Þar með var þetta stjórnlagaþing í raun hrapað í virðingu úr stofnun sem gat ákveðið eitthvað yfir í að vera ráðstefna eins og þær sem viðskiptaráð heldur , þótt þessi muni standa eitthvað lengur og kosta skattpíndan almenning ógrynni fjár .
Áhugafólk um fyrirbærið reyndi að berja í brestina sem fram komu með höfnun Alþingis og sögðu að fengi kosning fulltrúa á stjórnlagaráðstefnuna mikla þátttöku kosningabærra manna myndi þungi þess sem þar gerðist aukast .
Þetta sögðu bæði forsætisráðherrann og stjórnlagafræðingurinn sem útbjó ásamt fáeinum öðrum " sérfræðingum " niðurstöðuna úr þjóðfundarkaffiboðinu .
Og hver var útkoman í hinum almennu kosningum um gæluverkefnið .
Lélegasta kosningaþátttaka almennings sem sést hefur .
Af ummælum forsætisráðherrann ber hiklaust að gagnálykta að umboð stjórnlagaráðstefnunnar sé lítið sem ekkert .
Þegar forsætisráðherrann , fjármálaráðherrann og fréttastofa hins hlutlausa Ríkisútvarps hömuðust gegn því að fólk mætti til þjóðaratkvæðagreiðslu um Icesave létu kjósendur það eins og eitthvert óráðstuð um eyrun þjóta .
Nú hvatti enginn til að kosningin til stjórnlagaráðstefnunnar væri sniðgengin Meira að segja ritstjórar Morgunblaðsins sem höfðu harla lítið álit á uppátækinu mættu til að kjósa og gerðu það þótt ekki færi á milli mála að öll venjuleg kosningalög og sérlög væru brotin , og kosningin því að réttum lögum ólögleg og því ógildanleg .
En ekkert dugði til .
Rétt rúmur helmingur þeirra kjósenda sem mættu galvaskir í þjóðaratkvæði gegn Icesave lufsuðust til að kjósa fólk á stjórnarskrárráðstefnuna .
Nánast enginn þekkti kosningareglurnar Gerð hefur verið könnun á því , að vísu óformleg , en þó gefandi marktæka vísbendingu um hvort frambjóðendur hafi vitað hvers konar kosningakerfi væri notað við þessa undarlegu kosningu .
Niðurstaðan er sú að innan við 5% aðspurðra höfðu skilið rétt hvernig þetta kosningakerfi virkaði .
Og hvernig halda menn að ástandið hafi þá verið hjá almennum kjósendum .
Þrátt fyrir niðurlægjandi litla kjörsókn í þessum kosningum bárust fréttir um að erfiðlega gengi að telja .
Um tíma virtust tæplega 14% kjörseðla vera ógild eða hlytu að koma til álita sem slík .
Svo var þeim skyndilega stórfækkað .
Hvernig gerðist það ? Svo hefur verið sagt án þess að nægjanlegar skýringar hafi verið gefnar að 78 sinnum hafi þurft að varpa hlutkesti á milli frambjóðenda í þessu furðulega kosningakerfi .
En spyrja má : Hvenær fór fram og hvar ítarleg umræða um það hvers vegna þessi kosningaóskapnaður skyldi notaður við þessa mikilvægu kosningu .
Því þótt svo illa hafi til tekist að þátttökuleysið gefi ráðstefnunni ekki annað umboð en að leggja niður sitt hjal hið fyrsta , þá hlutu menn að ganga til verks með öðru hugarfari .
Kosningin sjálf var í upphafi spurning um hvort íslenskir kjósendur væru hlynntir kosningu af þessu tagi , hvort þeir væru hlynntir svokölluðu persónukjöri og að landið yrði eitt kjördæmi .
Kosningaþátttakan hafnaði öllum þessum þáttum með afgerandi hætti .
Það er gott að það sé frá .
Fyrst að þessi tilraun hefur misheppnast svo hrapallega , eins og þeir sem töldu að áhrif hennar færu eftir kosningaþátttöku hljóta að viðurkenna , er æskilegast að hið rétt kjörna Alþingi taki málið í sínar hendur , setji punkt aftan við fíflaganginn og ræði á sínum vettvangi , eins og því er skylt , hvort einhver sérstök ástæða sé til að breyta einhverjum ákvæðum stjórnarskrár einmitt núna .
Verði sú niðurstaðan er best að samþykkja þær breytingar strax og rjúfa svo þing og efna til kosninga eins og stjórnarskráin mælir fyrir um .
Verði niðurstaðan á hinn bóginn sú að þær breytingar sem vissulega hafa verið gerðar á stjórnarskránni á undanförnum árum séu nægjanlegar og við margvísleg önnur og brýn verkefni sé að fást um þessar mundir þá er það jafn góð niðurstaða .
Besta aðgerðin fyrir skuldug heimili Núverandi ríkisstjórn er í hlutverki bilaðrar bremsu á illa smurðu hjóli og reyndar sýnist hún að auki löngu dottin af hnakknum og hefur upp á síðkastið haft stýrið á bögglaberanum .
Hún lifir fyrir ruglanda sem er það sem þjóðin sjálf telur sig þurfa minnst á að halda .
Þess vegna eru ráðherrarnir persónulega hinir óvinsælustu sem hér hafa setið í áratugi .
Og þykir engum skrítið .
Því fyrr sem þeir fara , því betra .
Það væri langbesta aðgerð í þágu skuldugra fjölskyldna sem hægt væri að framkvæma .
Og hún myndi svínvirka .
Ekki eftir helgi , eða öðruhvorumegin við miðja viku í október sl. , heldur strax .
