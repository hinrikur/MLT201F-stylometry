Flestir þeir sem pantað hafa vínflösku á veitingastað hafa eflaust lent í því að þurfa að " smakka " á víninu áður en því er hellt í öll glös .
Þessi hefð er ekki til þess fallin að gestir geti sannreynt að þeim líki við viðkomandi vín .
Tilgangurinn með þessu öllu saman er að gesturinn geti fullvissað sig um vínið í flöskunni sé ekki skemmt .
Það er margt sem getur haft áhrif á vínið frá því að því er tappað á flösku og þar til að tappinn er loks tekinn úr .
Miklar hitabreytingar og birta um langvarandi skeið geta þannig haft slæm áhrif á vínið í flöskunni .
Langalgengasti skaðvaldurinn er hins vegar korktappinn sem á að tryggja að súrefni komist ekki að víninu .
Í einhverjum tilvikum þornar tappinn upp og fer að hleypa að súrefni en þar með fer vínið að breytast í edik .
Korkskemmdir má hins vegar yfirleitt rekja til annarra þátta .
Þær hafa hins vegar ekkert með það að gera að einhverjar leifar af korkinum hafi dottið ofan í flöskuna þegar hún er opnuð .
Það er með öllu eðlilegt .
Algengastar eru skemmdir af völdum örvera er leynast á tappanum .
Það eru ekki örverurnar sjálfar heldur ákveðið efni ( kallað TCA ) sem þær mynda og smitast út í vínið .
Einkenni korkaðs víns er að ávöxturinn í víninu dofnar og hverjur jafnvel alveg .
Vínið virkar alveg dautt .
Mjög korkuð angan af blautum pappakassa , myglu og sveppum .
Korkuð vín ógna á engan hátt heilsu mann en þau eru hins vegar frá því að vera óspennandi yfir í að vera ódrekkandi .
Það er erfitt að áætla hversu hátt hlutfall af vínflöskum með korktappa sé skemmt .
Stundum sést talan ein af hverjum tuttugu flöskum .
Eftir því sem vínið er betra aukast líkurnar á því að framleiðandinn hafi vandað valið á korkinum og jafnvel beitt einhverjum aðferðum til að tryggja að öllum hugsanlegum örverum sé eytt áður en tappinn fer í flöskuna .
Eftir því sem flaskan er betri og dýrari verða vonbrigðin hins vegar jafnframt meiri ef innihaldið í flöskunni reynist skemmt .
Það er ekkert eins svekkjandi og að opna flösku sem geymd hefur verið árum og jafnvel áratugum saman í bið eftir hinu rétta tilefni og reynist þegar upp er staðið ónýt .
Það hversu algengar korkskemmdir eru er ástæða þess að stöðugt algengara er að sjá flöskur í hillunum með tappa úr einhvers konar gerviefni eða skrúfuðum tappa .
Ný-Sjálendingar hafa gengið mjög langt í þessum efnum og flöskur af nýsjálensku víni með korktappa eru orðin sjaldgæf sjón .
Skrúftappar og gervikorkar eru hins vegar engin algild trygging gegn skemmdu víni .
Ef flaskan er geymd í miklum hita getur það skemmt vínið .
Það verður " soðið " .
Þó svo að kaupandinn passi vel upp á flöskuna er engin leið að segja til um hvað hafi gerst á ferðalagi hennar frá víngerðinni að vínbúðinni .
Kannski missti gámurinn af skipinu og stóð vikum saman á hafnarbakka í 30-40 stiga hita .
Kannski var pallettan með kössunum geymd í óloftræstri geymslu í einhvern tíma áður en flöskurnar luku ferð sinni .
Ef tappinn stendur örlítið upp úr flöskunni eða einhver ummerki eru um að " blætt " hafi meðfram tappanum er það sterk vísbending um að vínið kunni að vera soðið .
Slík vín missa ferskleikann , ávöxturinn verður soðinn og jafnvel sérríkenndur .
Allt sem er öðruvísi við vínið er hins vegar ekki merki um að það sé skemmt .
Mikið botnfall í víni er þannig alls ekki merki um að eitthvað sé að flöskunni heldur þvert á móti eru það yfirleitt betri rauðvín og púrtvín sem mynda botnfall þegar þau byrja að þroskast .
Það er ekkert skemmtilegt að drekka botnfallið en þess vegna er líka góðum , þroskuðum vínum yfirleitt umhellt í karöflu .
Sama má segja um svokallaða vínkristalla sem stundum myndast neðan á tappa hvítvína .
Þeir eru með öllu náttúrulegur og eðlilegur hluti af víngerðinni þótt neytendur í sumum ríkjum fúlsi við flöskunum ( Japanir eru sagðir mjög viðkvæmir fyrir kristöllum ) og hefur það leitt til þess að sumir vínframleiðendur eru farnir að sía vín sín – jafnvel úr hófi fram – áður en þeim er tappað á flösku .
Stundum eru gallarnir í víninu yfirþyrmandi .
Stundum eru þeir svo vægir að mjög erfitt getur verið að greina þá .
Næst : Hvaða vín á ég að velja ? 