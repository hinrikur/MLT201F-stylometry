07.00 Morgunganga um Laugardalinn með hundinum .
Hugsaði um verkefni dagsins , en 1. desember er ávallt mjög viðburðaríkur í mínu starfi .
07.45 Spjallaði aðeins við Auði og Brynjar 15 ára , sem voru á leið í skólann .
Spennandi dagur framundan hjá þeim , enda hæfileikakeppnin Flemmið á dagskrá í kvöld .
Þar ætlaði Brynjar , ásamt félaga sínum , að flytja frumsamið lag á gítarinn .
08.30 Stjórnarfundur Unicef með skemmtilegu fólki .
Framundan er Dagur rauða nefsins er , sem er söfnunarátak UNICEF .
10.00 Hitti samstarfsfólk mitt í Vesturvör í Kópavogi þar sem safnkostur Þjóðminjasafnsins er varðveittur .
Afhenti þar gamalt olíumálverk , sem velunnari safnsins færði safninu daginn áður .
11.00 Athöfn á Bessastöðum .
Tekið við höfðinglegri gjöf til Þjóðminjasafns Íslands og Bessastaða .
Um er að ræða skrifpúlt Sveinbjarnar Egilssonar skálds og þýðanda .
Við það voru Hómerskviður þýddar og textinn Heimsumból skrifaður , svo eitthvað sé nefnt .
12.00 Kom aðeins við í Bíó Paradís , þar sem birtar voru niðurstöður rannsóknarverkefnisins þar sem fram kemur að skapandi greinar eru einn af undirstöðuatvinnuvegum þjóðarinnar .
12.30 Fundur í Laugarneskirkju , sem nýlega var friðuð ásamt Laugarnesskóla .
13.00 Heilsaði aðeins upp á móður mína á vinnustað hennar við Þjónustuíbúðir aldraðra við Dalbrautina og skoðaði þar fallega sýning á athyglisverðu jólahandverki .
13.30 Komin á skrifstofuna og náði góðri törn við tölvuna , afgreiddi mörg erindi , gekk frá mánaðarlegum pistli , Þönkum um þjóðminjar , fyrir helgarblaðið og fór einnig yfir nokkrar greinar , sem unnið er að vegna væntanlegra sýninga í safninu .
Náði einnig að huga að fundargögnum vegna funda morgundagsins .
Fékk tvær góðar heimsóknir og fór yfir mál .
15.00 Fór yfir í safnhúsið og gekk í gegnum sýningarsalina .
Það er orðið jólalegt í safninu og koma hinna einu sönnu jólasveina undirbúin ! Hitti marga á kaffihúsi safnsins og spjallaði við marga .
16.00 Mætti á hátíðleg athöfn í Þjóðmenningarhúsinu þar sem afhentir voru styrkir út Þjóðhátíðarsjóði .
Var afar þakklát fyrir hönd Þjóðminjasafnsins sem fékk fjóra veglega styrki til verðugra verkefna .
17.30 Mætt á athöfn í Listasafni Íslands þar sem kynntar voru tilnefningar til Íslensku bókmenntaverðlaunanna .
Ein af bókum Þjóðminjasafnsns þetta árið , Sögustaðir , Í fótspor W.G .
Collingwood – eftir Einar Fal Ingólfsson , var tilnefnd í flokki fræðirita , sem gefin eru út í tengslum við samnefnda sýningu í Bogasal safnsins .
Þjóðminjasafnið gefur bókina út í góðri samvinnu við Crymogea .
19.00 Naut þess að koma heim eftir annasaman dag .
Kvöldmaturinn borðaður á hlaupum , börnin á leið í hæfileikakeppnina .
Elsta dóttirin Arndís í heimsókn , en hún er í miðjum próflestri í lyfjafræði , svo ég lét lítið fyrir mér fara og kíkti yfir til vina í næstu hús í kaffi .
22.00 Tvíburarnir komin heim alsæl eftir hæfileikakeppnina og Brynjar með stóran farandbikar eftir sætan sigur .
23.00 Spjallaði aðeins á skype við næstelstu dótturina Kolbrúnu , sem er í myndlistarnámi í New York .
Gott að heyra að vel gangi í stórborginni .
Ræddum góða stund um niðurstöður skýrslunnar , sem kynnt var í Bíó Paradís .
Vorum sammála um að skapandi greinar og menning eru undirstaðan þegar öllu er á botninn hvolft .
