Sumar erlendar bækur eru þeirrar gerðar að rétt er að þýða þær upp á nýtt reglulega og búa í hendurnar á nýjum kynslóðum .
Dæmi um það er ný þýðing Böðvars Guðmundssonar á barnabókum breska rithöfundarins Rudyards Kiplings , Jungle Book , sem er sennilega þekktasta verk hans í dag og sannkölluð klassík .
Uppheimar gefa bókina út .
Sögurnar hafa oft komið út á íslensku , ýmist í sögusöfnum með öðru efni , eða saman .
Einhverjir kannast sjálfsagt við útgáfu Snælandsútgáfunnar 1945 og 1946 , Dýrheimar og Nýir Dýrheimar , en þær voru ekki í samræmi við upprunalega útgáfu , efnið var fært til til að gera Dýrheima samstæða að efni og lítil tengsl á milli bókanna að öðru leyti , ólíkt því sem var upphaflega .
Kipling skrifaði sögurnar í Frumskógarbókinni á árunum 1893 – 94 , en þær birtust síðan á bók það ár með myndskreytingum eftir föður hans o.fl. Í þeim eru dýr manngerð meðal annars til að varpa ljósi á mannlega hegðan og þá breytni sem Kipling taldi rétta , líkt og fræðarar og rithöfundar hafa stundað í gegnum árin og gera enn ( sjá umfjöllum um nýja bók David Sedaris framar í blaðinu ) .
Lífsspekin er einföld og skýr og segir sitt að skátahreyfing Badens Powells sótti innblástur í sögurnar og sækir enn , eins og sjá má á aldursflokkaheitum í skátahreyfingunni .
Líkt og vill vera með nýjar þýðingar verka sem maður þekkir út og inn hnýtur maður um sitthvað , til að byrja með í minnsta .
Dæmi um það er þegar Böðvar þýðir mongoose mongús , sem er viðurkennd þýðing núorðið , en í útgáfunni 1946 notaði Gísli Guðmundsson orðið húsmörður ( enda er mongoose líkur merði í útliti þó hann sé ekki af marðaætt ) ; ekki nákvæm þýðing en gefur góða mynd af skepnunni .
Verr kunni ég að meta það þegar Böðvar snarar heiti gleraugnaslöngunnar illskeyttu Nag sem Trunta .
Kipling notar orð úr hindí , Nag , til að gefa framandi andblæ , en það þýðir einmitt gleraugnaslanga , en Böðvar virðist vera að snara enska orðinu nag sem þýðir nöldur , trunta eða bikkja .
Annað er ekki út á þessa afbragðsþýðingu að setja og eflaust finnst þeim sem koma að sögunni í fyrsta sinn athugasemdir mínar sparðatíningur .
