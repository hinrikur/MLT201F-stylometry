7.00 Vaknaði kát og hress og vakti dótturina sem er fimmtán ára .
Hún var alveg til í að sofa lengur , en það var ekki í boði .
Vakti líka eiginmanninn en hann ætlaði að mæta snemma í vinnu .
Ég er morgunhaninn á heimilinu og vek alltaf aðra heimilismenn .
7.30 Borðaði morgunmat og las dagblöðin spjaldanna á milli með góðum kaffibolla .
Góð stund .
8.00 Keyrði dótturina í Sjálandsskóla en hún var að fara í próf í ensku .
Kvaddi hana og hélt til vinnu á Hverfisgötu 6 í Reykjavík .
Flutningar embættisins standa nú fyrir dyrum og eru fáir dagar til stefnu .
Ég mun sakna þess að starfa í miðbænum en það verður ekki á allt kosið .
Áður vann ég í félags- og tryggingamálaráðuneyti við Tryggvagötu þannig að þetta verða ákveðin viðbrigði .
9.00 Vinnudagurinn hófst með fundi á skrifstofu umboðsmanns þar sem farið var yfir ýmis mál með mínu ágæta starfsfólki .
Verkefnin framundan eru ærin og mikið um erindi og fyrirspurnir sem þarf að sinna .
10.30 Enn einn fundur varðandi ýmis málefni embættisins enda af nógu að taka .
11.00 Fór yfir ýmis verkefni með starfsmönnum tengd fyrirhuguðum flutningi embættisins í Kringluna 1 í Reykjavík .
Um er að ræða gömul húsakynni Morgunblaðsins og er mikil tilhlökkun hjá starfsmönnum að flytja .
Nýtt húsnæði mun gjörbreyta starfseminni enda er núverandi húsnæði löngu sprungið .
Flutningur verður um helgina og opnað verður að nýju mánudaginn 13. desember á nýjum og betri stað .
Þá svaraði ég tölvupóstum og hringdi nokkur símtöl .
12.00 Sótti mér uppáhalds núðluréttinn minn hjá Núðluskálinni á Skólavörðustíg og hitti þar skólafélaga úr Háskólanum .
Góður og hollur matur úr fersku og góðu hráefni .
Snæddi á kaffistofunni með starfsfólki .
13.00 Fundur í félags- og tryggingamálaráðuneyti með starfshópi sem samkvæmt lögum skal vera umboðsmanni skuldara til ráðgjafar um starfsemi stofnunarinnar fyrsta starfsárið .
Þessir fundir eru vikulega og eru gagnlegir .
Embættið er stofnun undir félags- og tryggingamálaráðuneyti og er gott samstarf við starfsmenn ráðuneytisins .
14.00 Fór í flensusprautu á Heilsugæslustöð Vesturbæjar .
Ég ætla ekki að leggjast í flensu , enda enginn tími til þess .
Sinnti störfum á skrifstofunni , svaraði símtölum , tölvupóstum og fyrirspurnum starfsmanna .
16.00 Átti góðan fund með nýstofnuðu starfsmannafélagi embættisins .
Skemmtilegt fólk þar á ferð með góðar hugmyndir .
17.00 Kom við í Kringlunni 1 á heimleiðinni .
Allt var í góðu horfi og unnt að hefja flutning embættisins á morgun .
18.00 Sótti dótturina í klippingu hjá hárgreiðslustofu í Hafnarfirði .
Hún er mjög fín og komin með jólaklippinguna og er á leiðinni á ball í Sjálandsskóla .
Mikil tilhlökkun þar á ferð .
Við mæðgur fórum í matvöruverslun og keyptum í matinn .
19.00 Mér til mikillar ánægju sá Þorsteinn , eiginmaður minn , um kvöldmatinn .
Hann eldaði ítalskt lasagna og var það bragðgott enda góður kokkur þar á ferð .
20.30 Tengdaforeldrar mínir komu í heimsókn og áttum við notalega kvöldstund saman .
Við spjölluðum um heima og geima .
23.00 Ég settist við tölvuna og las tölvupósta .
Þá lauk ég við dagbókina og fór yfir fréttir .
23.30 Fór í rúmið og las í bók skamma stund .
Lesturinn var stuttur og sofnaði ég fljótt .
