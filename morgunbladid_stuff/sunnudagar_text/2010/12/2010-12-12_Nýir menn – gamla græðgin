Hluthafafundur var haldinn í vikunni í Exista þar sem m.a. kjör stjórnarmannanna sex voru ákveðin .
Ákveðið var að formaður stjórnar hefði 400.000 krónur á mánuði og hver hinna fimm stjórnarmannanna hefði 300.000 krónur á mánuði .
Aukin heldur fá stjórnarmennirnir greiddar litlar 150.000 krónur fyrir hvern stjórnarfund , svo fremi sem stjórnarfundirnir eru ekki fleiri en þrír í mánuði .
Þetta jafngildir því að stjórnarformaðurinn getur fengið fyrir stjórnarformennskuna litlar 850.000 krónur á mánuði og hver hinna getur getur haft 750.000 krónur upp úr krafsinu mánaðarlega , fyrir stjórnarsetuna .
Hefur eitthvað breyst frá því að útrásarvíkingarnir , eigendur og stjórnendur banka og stórfyrirtækja , mökuðu krókinn í ómældri sjálftöku ? Það er sennilega það eina sem hefur breyst að það eru aðrir menn sem nú geta ástundað sjálftökuna á svo ógeðfelldan hátt sem þetta dæmi úr Exista sýnir okkur fram á .
Græðgin og ófyrirleitnin er algjörlega grímulaus .
Pétur J. Eiríksson , stjórnarformaður Exista , skýrði hér í Morgunblaðinu sl. þriðjudag að hin ríflegu laun stjórnarmannanna endurspegluðu þá miklu vinnu sem stjórnin þyrfti að vinna fyrir félagið .
Finnst mönnum þetta vera í lagi ? Fyrir þá sem ekki vita er félagið Exista nú í nauðasamningum .
Umsjónarmaður nauðasamninganna telur að áætlanir um endurheimtur séu of bjartsýnar en þær gera ráð fyrir endurheimtum á bilinu 7% til 53% .
Lýstar kröfur á hendur Exista nema alls 326 milljörðum króna og koma frá 168 mismunandi aðilum en Exista hefur vefengt kröfur að fjárhæð 192 milljarðar króna .
Skipti , móðurfélag Símans , eru talin einskis virði í nauðasamningum Exista .
Gæfuleg staða það hjá félagi sem þarf að greiða um 55 milljarða króna fyrir árið 2014 .
Vitanlega fór hluthafafundur Exista fram fyrir luktum dyrum .
Hvernig á annað að vera þegar ákvarðanir um slík myrkraverk eru teknar , í félagi sem hefur níu starfsmenn í vinnu og gerir ráð fyrir að rekstrarkostnaður félagsins verði 400 milljónir króna á ári ? Þá vekur það ekki síður athygli að hluthafafundurinn samþykkti tillögu stjórnar um að stjórnarmönnum Exista og stjórnarmönnum dótturfélaga Exista yrði veitt skaðleysi fyrir störf þeirra í þágu félaganna .
Pétur sagði í samtali við Morgunblaðið á þriðjudag að þetta væri ekki óvenjulegt ákvæði fyrir fyrirtæki í þeirri stöðu sem Exista væri í .
" Áður en sitjandi stjórn tók við félaginu var búið að taka fjölda ákvarðana sem við fengum í hendurnar .
Hafa hluthafar nú samþykkt að stjórnarmönnum verði ekki stefnt fyrir dóm fyrir störf þeirra , nema ef þeir brjóta reglur eða sýna af sér stórfellt gáleysi , " sagði Pétur .
Það var og ! Hvers vegna þurfa stjórnarmennirnir , sem sjálfsagt eru allir í hálaunastörfum , fyrir utan stjórnarsetu sína í Exista , að fá himinháar greiðslur fyrir stjórnarsetuna , en axla enga ábyrgð af störfum sínum sem stjórnarmenn ? Hefur það ekki verið viðkvæðið í óramörg ár hér á landi , með afskaplega brokkgengum árangri , að ef menn tækjust á hendur mikla ábyrgð þyrfti að launa þeim störf sín í samræmi við það ? Þessi nýja stjórn virðist vera algjörlega tilbúin til og leggja það til sjálf að hún fái himinháar greiðslur fyrir stjórnarsetuna og mæti jafnvel á þrjá stjórnarfundi í mánuði , en hún ætlar sér alls ekki að axla neina ábyrgð af verkum sínum .
Dag hvern erum við upplýst um að þrátt fyrir loforð og ásetning um annað hefur fátt ef nokkuð breyst .
Hér er sama laumuspilið við lýði – það eina sem er breytt er að við kjötkatlana eru nýir hópar af persónum og leikendum .
Sjálftakan er hin sama og við látum þetta , eins og annað , yfir okkur ganga .
Ekki satt ? 