Skáldið og ritstjórinn Matthías Johannessen situr á Mímisbar , þar sem hann lyftir gjarnan kaffibolla með vinum og kunningjum , vinnuaðstaðan spölkorn frá – í Þjóðarbókhlöðunni .
Að þessu sinni er tilefnið að ræða nýútkomna bók Matthíasar , Á vígvelli siðmenningar .
Matthías hefur orðið : " Einhverju sinni sá ég Kjarval þar sem hann stóð við hornið á Landsbankanum , en þar hafði hann einnig verið nokkru áður .
Svo ég gekk til hans og sagði : " Hér stendurðu ennþá , Kjarval .
" " Já , " sagði hann .
" Það er nauðsynlegt .
" " Nú , " sagði ég , " af hverju er það nauðsynlegt ? " " Ef ég fer , " sagði Kjarval , " þá hrynur bankinn .
" Um þetta fjallar bókin .
Hún fjallar um það að peningahyggja , sem byggist ekki á menningarlegum og siðferðilegum kröfum til sjálfrar sín og umhverfis síns er dauðadæmd .
En ef hún fylgir þeim kröfum , þá er henni nokkurn veginn borgið .
Það sjáum við til dæmis á því hvernig menningin fylgdi Hansakaupmönnum um alla Evrópu .
Það er skáldskapur í þessari bók og menningarleg umræða , en að öðru leyti skrifa ég um samfélagið , vígvöll siðmenningar .
Kannski í framhaldi af því sem Gestur Pálsson skrifaði á sínum tíma .
Ef ég man rétt er titillinn sóttur til Gests , sem var á sömu buxunum .
" Matthías er afslappaður eins og fyrri daginn , í gallabuxum og lopapeysu , hefur lagt sixpensarann frá sér á næsta stól .
" Útrásin svokallaða er einhverskonar viðhengi við þessa bók , því hún fjallar um menningarlega stöðu þjóðfélagsins með arfleifðina í huga og þá ekki síst arfleifðina sem Fjölnismenn kenndu okkur að meta og höfðu að grundvelli fyrir sínu þjóðskipulagi .
Mér hefur alltaf fundist þessi arfleifð heillandi , ekki síst fyrir litla þjóð .
En útrásin svokallaða gekk þvert á þessa arfleifð , hún hélt að hún gæti lifað án hennar , en það gat hún auðvitað ekki .
Menningarlaus auðhyggja skýtur ekki rótum .
Þessari útrás fylgdi allskyns tíska sem var ýmist heimatilbúin afbökun á tilburðum umhverfisins í útlöndum eða þá hégóminn einber .
Við vorum hætt að vita hver við vorum .
Mér fannst orðið á tímabili að ég væri útlendingur í mínu eigin landi , eða eigum við frekar að segja , að ég væri í hálfgerðri útlegð , eins og rússneskur andófsmaður eða eitthvað slíkt .
Það var svo sem upplýsandi fyrir mig að kynnast því , en ekki upplífgandi .
Og þar sem ég skrifaði þessa bók jafnóðum og atburðir gerðust áður en hrunið varð , alveg eins og ég skrifaði Hrunadansinn um hrunið sem varð tveimur árum síðar , þá er ég eiginlega ekki að líta um öxl , heldur fjalla um það sem var að gerast í næsta nágrenni og ég upplifði , einn af fáum sem voru agndofa yfir þessum grimma kapítalisma , sem var orðinn allsráðandi .
Og auðvitað hafði hann mikil áhrif á allt umhverfið , eins og peningar hafa alltaf .
Fólk var farið að dýrka það musteri Mammons , sem verið var að reisa , og niðurstaðan varð að mínu áliti kúgun almenningsálitsins sem Adam Smith varar við .
En þessi kúgun er náttúrlega einn af akkilesarhælum markaðsbúskapar .
Því markaðurinn fjallar ekki síst um eftirsókn eftir allskyns gervi , en ekki gæðum .
Þess vegna á alvöru list mjög undir högg að sækja í þessu kapphlaupi .
En hann er í hina röndina nauðsynlegur til að duglegir keppendur geti slegist um hylli áhrifagjarnra kaupenda .
" Hann bætir við mildilega : " Ég geri ekkert miklar kröfur , bara að á mig sé hlustað sem þátttakanda í því sem gerðist .
" – Bókin er á persónulegum nótum , enda nokkurskonar framhald af dagbók þinni á netinu , og byggð á hugleiðingum sem þú skrifaðir á þessum tíma .
" Já , það er rétt .
En ég held þetta sé ekkert knúsað .
Auðvitað eru í þessu uppgjöri mínar persónulegu skoðanir og afstaða mín sem áhorfanda að þessum hildarleik .
Og kominn tími til að ég sæi samfélagið sem óbreyttur áhorfandi .
" – Þú fléttar saman skáldskap og þjóðfélagsumræðu , eins og Fjölnismenn gerðu á sínum tíma , og þér verður raunar tíðrætt um þá .
" Ástæðan til þess að ég vitna í Fjölnismenn er náttúrlega barátta þeirra við danska einokunarkaupmenn , sem fluttu út auðæfi sín , en Fjölnismenn vildu bara byggja upp landið hér heima , sem ég tel einu sönnu köllun okkar í raun og veru .
Við getum farið eins og væringjar til Miklagarðs , en við breytum ekki heiminum .
" – En við getum breytt Íslandi ? " Við getum gjörbreytt Íslandi .
Við getum gert Ísland að þessu fyrirheitna landi sem ég tala um .
Og það er hlutverk okkar .
En nú er hlé í þeim efnum .
Ég þakka Guði fyrir þetta hlé .
Því ef hrunið hefði ekki orðið , þá hefði Ísland endanlega verið eyðilagt .
En hrunið er sárt og margir eiga bágt .
" – Þú ræðir líka um beint lýðræði .
" Svisslendingar voru komnir í mikil vandræði út af kjarnorkumálum á sínum tíma þegar þeir ákváðu að efna til þjóðaratkvæðagreiðslu , í henni var stefnan mörkuð og henni hefur ekki verið breytt síðan .
Án hennar hefðu þeir lent í gríðarlegum vandræðum .
Svo að beint lýðræði svokallað , það getur leyst mörg erfið vandamál – en ekki öll .
Upphaf lýðræðis var það að Aþeningar kusu um líf og dauða Sókratesar og í þessari atkvæðagreiðslu var hann tekinn af lífi .
Það eru ekki beinlínis mestu meðmæli með lýðræði sem ég þekki .
Enda er á það minnst í bókinni .
Á þessu eins og öllum málum eru tvær hliðar .
" – Ekkert kerfi er fullkomið ? " Og af hverju er það , Pétur ? " Matthías bíður ekki svars .
" Maðurinn er ekkert fullkominn .
Af hverju á hann að hafa fullkomið kerfi ? Þar sem maðurinn hefur verið á ferð , þar hafa fundist svínabein , rottubein og arfi .
Við erum ekki komin nógu langt frá þessum fornleifum eða rústum .
Við eigum teyming eftir , Pétur ! " – Höfum við fundið ræturnar ? " Nei , við eigum þær .
Við eigum ræturnar og þær hafa alltaf dugað okkur þegar við höfum hlúð að þeim .
Og af þessum rótum hefur auðvitað einnig sprottið sú handleiðsla sem þjóðin hefur á síðustu tveimur öldum notið betur en flestar þjóðir aðrar , þó að miðaldirnar hafi verið grimmar og kálfskinnið engin björgun í hungursneyðum og óáran – mætti svo sem segja .
" Hann fær sér kaffisopa .
" Þú skoðar þetta .
Ég ætlaði hvort eð er ekkert að hafa neitt samtal við þig í dag .
Ég ætlaði bara að tala við þig .
" Texti : Pétur Blöndal pebl@mbl.is Ljósmynd : Kristinn Ingvarsson kring@mbl.is 