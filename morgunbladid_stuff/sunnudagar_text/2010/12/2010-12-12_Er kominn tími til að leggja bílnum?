MEÐ Jórunn Frímannsdóttir hjúkrunarfræðingur Bensínverð er nú 206,7 krónur hver lítri .
9 mánaða kort í strætó kostar 30.500 krónur .
Ágætisreiðhjól er hægt að fá fyrir 60.000 krónur og hlífðarfatnað til að nota á hjólinu er hægt að fá fyrir 30-40.000 krónur og þá er maður vel græjaður fyrir árið .
Getum kannski gert ráð fyrir einhverjum aukaútgjöldum tengdum hjólinu yfir árið upp á segjum 20.000 krónur , svona svo ég sé nú ekki að vanreikna neitt .
Allt þetta til samans gerir ca 150.000 krónur fyrir fyrsta bíllausa árið , næstu ár á eftir yrðu ódýrari þar sem búið væri að leggja út fyrir hjólinu .
Þess utan þá þyrfti auðvitað ekki hjólið , það er hægt að komast allra sinna ferða innan höfuðborgarsvæðisins með almenningssamgöngum .
Þá er kostnaðurinn 9 mánaða kortið + 3ja mánaðakort , samtals um 43.000 krónur á ári .
Til samanburðar , þá eru bifreiðatryggingarnar mínar rúm 120.000 krónur yfir árið .
Það þarf í raun ekki að hafa fleiri orð um það að auðvitað margborgar sig að leggja bílnum .
Því miður þá hef ég ekki enn haft kjarkinn í það að vera bíllaus , en það er orðinn virkilega freistandi kostur .
Það má þá nota leigubíl þegar á þarf að halda , t.d. þegar gerð eru stórinnkaup .
Það er ótrúlega dýrt að vera á bíl , auk trygginganna þarf að reikna inn afskriftir , kostnað við bílalán , viðhaldskostnað og bensín .
Það kostar sennilega ekki undir 30.000 krónur á mánuði að reka bíl , fyrir utan kostnaðinn við að eignast hann .
Að öllu þessu sögðu er það augljóst að það er kominn tími til að leggja bílnum .
MÓTI Runólfur Ólafsson framkvæmdastjóri FÍB Auðvitað ekki , enda er það ekki hægt nema þá að ætla sér að leggja öllu samfélaginu eins og það er og taka upp þjóðfélag og atvinnuhætti 18. og 19. aldar .
Bíllinn er eitt af furðuverkum tækninnar og hefur fengið mikla og almenna útbreiðslu á þeim rúmu 100 árum sem hann hefur verið almenningi aðgengilegur hér á landi .
Með bílnum rættust óskadraumar kynslóðanna um hreyfanleika og ný tækifæri opnuðust .
Bíllinn og rafmagnið er það sem greinilegast skilur að gamla og nýja tíma .
Þessi nýja tækni og samgöngubæturnar sem hún krafðist er ein megin-forsenda þess að lítil þjóð í stóru og strjálbýlu landi hefur náð að standa nágrannaþjóðunum jafnfætis varðandi lífsgæði og öryggi .
Nútímasamfélag byggist á greiðum samgöngum .
Bíllinn gegnir stærra hlutverki hér en í samanburðarlöndum okkar því við erum lítil þjóð í stóru landi .
Á Íslandi eru engar járnbrautir , almannasamgöngur eru takmarkaðar og fjarlægðir milli byggðarlaga víða miklar .
Bíllinn gefur fólki fleiri og fjölbreyttari möguleika til að velja sér búsetu og sækja vinnu og aðdrætti , oft um talsvert langan veg .
Bíllinn er nauðsynlegt öryggistæki , sérstaklega á landsbyggðinni .
Hann gerir fjölskyldu og vinum mögulegt að sinna áhugamálum og tómstundagamni , hittast og blanda geði hvert við annað , ferðast og kynnast landinu .
Ef við leggjum bílnum hrynur samfélagið .
Við eigum að stuðla að auknum valkostum og frelsi í samgöngum og tryggja hreyfanleika með hagsýni , umhverfisvitund og öryggi almennings að leiðarljósi .
Vegna þess hve bíllinn er nauðsynlegur þá er hann einnig auðvelt skotmark hverskonar álagna og skatta .
Þegar við rifjum upp sögu bílsins á Íslandi þá verðum við þess áskynja hversu ótrúlegt þrekvirki hefur verið unnið í sögu lands og þjóðar á aðeins rúmri öld .
Á það hefur verið bent að skammlífi er ekki það sama og skortur á æviárum , heldur skortur á reynslu og þeirri eftirsóknarverðu tilbreytingu , sem gefur árunum gildi .
Með þetta í huga er stutt saga bílsins á Íslandi gömul af reynslu og auðug af tækifærum .
