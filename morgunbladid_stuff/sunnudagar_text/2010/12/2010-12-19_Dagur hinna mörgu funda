08.05 Vekjaraklukkan er beðin um 5 mínútna grið og svo aftur aðrar 5 , en síðan verður ekki til legunnar boðið lengur , fyrst er hlaupið í ísskápinn eftir lýsissopa og appelsínusafa , síðan rakstur , sturta og straujun á skyrtu .
Æ , hvað tíminn er fljótur að líða .
09.01 Þau eru búin með fyrsta versið í aðventusálminum við bænastjakann í Hallgrímskirkju þegar ég hendist inn í kirkjuna , samstarfsfólkið sem hittist á hverjum þriðjudagsmorgni í bæn og svo morgunverði , sem Friðrik drengjakórsstjóri sér um í dag .
Hann á afmæli , við syngjum afmælissöng og fáum flott með kaffinu .
Hvernig var helgin ? Hvað er framundan í kirkjunni ? Helgin var mjög lífleg , söngur og orgelspil og jólin á næsta leiti .
10.10 Fundur með Birni Steinari og prestunum , hvað ætlum við að spila , hvað syngja kórarnir í jólamessunum ? 11.00 Trompetdúóið Ásgeir og Eiríkur mætir til að ákveða efnisskrá fyrir Hátíðarhljómana á gamlárskvöld .
Okkur langar til að spila eitthvað sem við höfum ekki spilað áður , við ákveðum að prófa tvö óþekkt barokkstykki á fyrstu æfingunni á fimmtudaginn .
12.30 Inga Rós nær í mig til að eiga með mér hádegisverð í bænum , Áskell hringir af veitingahúsi neðst á Laugavegi og langar að borða þar með mömmu og pabba .
Ekki leiðinlegt það .
Fínasti steinbítur og koli í fléttu með saffrangulum hrísgrjónum , namm hvað fiskur er frábær matur .
Sitjum við gluggann og erum stöðugt að heilsa fólki á ferð um Laugaveg .
13.33 Kveð Ingu Rós við Tiger-búðina , hún þarf víst að kaupa nýjar birgðir af kertum .
Stika hratt upp á Skólavörðuholtið .
14.00 Fundur í stjórn Listvinafélagsins .
Allir mættir .
Á dagskránni er umræða um myndlist í kirkjunni .
Mikið erum við dugleg að tala , mikið eigum við frábært fólk í Listvinafélaginu .
Fundurinn ætlar aldrei að enda , niðurstaðan að full þörf sé á að halda sérstakt málþing um myndlist og kirkju , en engan æsing , ekki fyrr en á næsta ári ! 16.41 Fundurinn er búinn og bara 19 mínútur í næsta fund , ég sem ætlaði að komast heim á milli funda , þó ekki væri nema til að ná í tónkvíslina sem ég gleymdi á kommóðunni í ganginum heima og get ekki verið án á kóræfingunni í kvöld .
Læt slag standa , sóknarnefndarfólkið er byrjað að tínast inn í suðursalinn , það er létt yfir mönnum , í eldhúsinu er verið að hita súkkulaði fyrir þennan jólasóknarnefndarfund .
17.00 Settur fundur í sóknarnefnd .
Mörg mál á dagskrá .
Fyrirmæli frá formanni að þetta eigi að vera léttur fundur , það gengur eftir , spaugsyrði fjúka .
Heita súkkulaðið og randalínið eru hressandi til að byrja með , en þegar lengra líður á fundinn verða augnlokin þung , eitt augnablik er ég kominn út í á með veiðistöng , en hrekk upp við hvellan hlátur , þegar einn nefndarmaðurinn stingur upp á því að selja pípuhreinsara til að fjármagna löngu tímabæra hreinsun á orgelinu ! 19.05 Sóknarnefndarfundi lokið en um leið er byrjaður fundur í stjórn Mótettukórsins .
Þetta stefnir í mesta maraþonfundadag í lífi mínu .
Sem betur fer hefur stjórnin keypt pitsu , því án matar mun ég ekki lifa af kóræfinguna sem framundan er .
Á dagskrá eru fjármál og kynningarmál jólatónleika Mótettukórsins og Kristins Sigmundssonar milli jóla og nýárs , það verður að halda vel um alla þræði .
20.00 Ég hendist inn í kirkju þar sem allt er að verða tilbúið fyrir útvarpsupptöku og kóræfingu .
Við syngjum nýtt jólalag RÚV , eftir Sigurð Sævarsson , " Þeir hringja hljómþungum klukkum " .
Þetta verður frumflutt í útvarpinu sem síðasta lag fyrir fréttir á jóladag , Bjarni Rúnar stillir tækin og við rennum laginu nokkrum sinnum í gegn , uns Bjarni er ánægður .
Þá er eftir góður tími til að æfa fyrir allt það sem framundan er , sjónvarpsmessuna og jólatónleikana .
Ég er svo ánægður með þennan kór , frábært fólk sem gaman er að þjálfa , Hodie Christus í blandaðri uppstillingu hljómar unaðslega .
22.29 Á síðustu orkunni brýnir kórstjórinn fyrir hópnum sínum að mæta stundvíslega á æfingarnar framundan .
Hugurinn hefur þegar borið örþreyttan manninn heim í Skjólið , þegar formaður kórsins bendir á að stjórnarfundinum hafi ekki alveg verið lokið , nokkur mál séu enn óafgreidd , ó mig auman .
Allt í lagi , við klárum það .
23.25 Helgi Steinar ekur mér heim þar sem vel er tekið á móti mér .
24.05 Heilsute og mjúkt rúmið líkna og leiða inn á lendur drauma og sælu .
Í höfðinu ómar " noe , noe , noe " .
