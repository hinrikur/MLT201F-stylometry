Hafi jólunum hnignað , með sínum gömlu og góðu siðum , örlæti og umhyggju , er þetta bókin sem færir þau aftur til fyrra horfs , " sagði skáldið og ritstjórinn Thomas Hood í umsögn sinni um Jólasögu ( e. A Christmas Carol ) eftir Charles Dickens , sem kom fyrst út á þessum degi fyrir 167 árum .
Á götuhorni í Lundúnum sáust tvær konur stinga saman nefjum til að ræða bókina .
Hvorug hafði heyrt höfundarins getið en dómur þeirra var samhljóma : " Guð blessi hann ! " Vaxandi stemning var fyrir því á þessum tíma að endurvekja gömlu jólasiðina í Bretlandi , sem um tíma höfðu verið látnir dankast , og Jólasaga Dickens er almennt talin bera mesta ábyrgð á því að það var gert .
Nóvellan fékk strax frábærar viðtökur leikra sem lærðra og varð nánast á augabragði að sígildu bókmenntaverki .
Varla hefur hinn 31 árs gamli Charles Dickens átt von á þeim viðtökum þegar hann settist niður fyrr um haustið til að skrifa bókina .
Verkinu lauk hann á sex vikum .
Dickens greindi á við forleggjara sinn á þessum tíma vegna dræmra tekna af næstu skáldsögu á undan , Martin Chuzzlewit , og hafnaði eingreiðslu fyrir verkið .
Þess í stað samdi hann við útgáfuna Chapman & Hall um prósentur af sölunni .
Útgáfan var vegleg með fjórum handmáluðum ætingum og jafnmörgum svarthvítum málmristum eftir John Leech .
Verði bókarinnar var stillt í hóf en hún kostaði aðeins fimm shillinga , jafngildi tæplega 3.800 króna á núvirði , og fyrsta prentun , sex þúsund eintök , seldist upp fyrir aðfangadag .
Í maí 1844 voru sjö prentanir uppseldar en alls var þessi frumútgáfa Jólasögu prentuð 24 sinnum .
Útgáfan var hins vegar dýr og fyrir vikið fékk Dickens minna í sinn hlut en hann vonaðist eftir en eiginkona hans , Catherine , var þá langt gengin með fjórða barn þeirra .
Alls urðu börnin tíu .
Ekki þarf að fjölyrða um söguþráð Jólasögu .
Hermir þar af Ebenezer gamla Scrooge , athafnamanni sem er þungt haldinn af nísku og beiskju í garð samferðarmanna sinna .
Honum virðist ekki viðbjargandi .
Þá gerist hið óvænta , þrír draugar gefa sig fram og leiða Skrögg í sameiningu inn í ljósið með því að færa hann eina og sömu nóttina nauðugan milli þrennra jóla , í fortíð , nútíð og framtíð .
Sú upplifun er bitur og upp fyrir Skröggi rennur ljós .
Níska hans og tilfinningaleg nepja hafa einangrað hann og gert vansælan .
Upp frá því breytir hann um stíl , verður allra manna glaðastur og gjafmildastur , samborgurunum til ómældrar gleði .
Skröggur verður holdtekja jólanna .
Boðskapurinn var augljós .
Bretar höfðu herst í eldi iðnbyltingarinnar , orðið sjálfhverfari og gráðugri .
Á það vildi Dickens benda og beina fólki aftur inn á dyggðugri brautir .
Eflaust sá margur sig í Skröggi gamla .
Það var alltént engin tilviljun að strax árið eftir jukust fjárframlög auðugra Breta til góðgerðarmála til muna .
Dickens fylgdi Jólasögu eftir með fjórum öðrum jólabókum í svipuðum anda , 1844-48 .
Enda þótt þær seldust vel létu gagnrýnendur svipur sínar dynja á höfundi .
Engin þessara bóka þykir komast með tærnar þar sem Jólasaga hefur hælana .
Eftir þá þrautagöngu sannfærðist Dickens um að besta leiðin til að koma boðskap sögunnar á framfæri væri að lesa sjálfur upp úr henni fyrir almenning og gerði hann það árlega í tæpa tvo áratugi .
Charles Dickens andaðist árið 1870 , 58 ára að aldri .
Leikhúsmenn voru snöggir að laga Jólasögu að sviðinu og strax í febrúar 1844 voru átta uppfærslur komnar á fulla ferð í Lundúnum .
New York tók líka fljótt við sér .
Sama ár kom fyrsti söngleikurinn til sögunnar .
Síðan hafa óperur , ballettar og vitaskuld fjölmargar kvikmyndir verið unnar upp úr bókinni með misjöfnum árangri , eins og gengur .
Skemmst er að minnast vandaðrar Disney-myndar í þrívídd með Jim Carrey í aðalhlutverki sem vakti mikla lukku fyrir síðustu jól .
orri@mbl.is 