Þekktasta form glæpasögu er sjálfsagt það sem menn kalla " hvergerðiða " ( " whodunnit " í útlandinu ) .
Í slíkum bókum veit lesandinn sama um glæpinn og lögreglumaðurinn sem er að rannsaka hann og hefst kapphlaup milli lesandans og löggunnar um að finna þrjótinn .
Annað þekkt og vinsælt form er það þegar lesandinn veit allt um glæpinn og fylgist síðan með aðferð ( eða óförum ) lögreglunnar að komast að hinu sanna .
Víst eru til fleiri form , en ég hygg að fella megi flesta íslenska reyfara seinni ára undir aðra hvora skilgreininguna , þó þeir séu margir flóknari en þær gefa til kynna .
Í fyrri gerð glæpasagnanna sem nefnd er hér að framan er sjálf fléttan í forgrunni , að hún sé rökrétt og snúin , samansúrruð og skynsamleg í senn .
Lítið rými er fyrir utanaðkomandi skýringar , yfirskilvitlega hluti eða geðtruflanir – glæpurinn verður að vera rökréttur og eins lausn hans .
Fyrir vikið verða slíkar bækur þó óþarflega tæknilegar , menn stilla flækjunni upp sem vísindaþraut og bækur þeirrar gerðar oft þurr lesning og leiðinleg .
Best fer því að því að blanda þessu saman , að hugvitssamleg flétta sé til staðar , en snar þáttur bókarinnar sé persónusaga , saga eða sögur af forvitnilegu fólki , þá helst fólki sem okkur stendur ekki á sama um .
Alla jafna kann ég lítt að meta reyfara þar sem óþokkinn er alvitur eða alvondur eða geðveikur .
Mér hefur alltaf þótt það þunnur þrettándi þegar illmennið virðist hafa ótakmarkaðan tíma , ótakmörkuð fjárráð og ofurmannlegan styrk í þokkabót og beinlínis glæpsamlegt þegar viðkomandi er og geðtruflaður .
( Önnur hlið á þeim peningi er alvitra ofurhetjan sem leysir öll glæpamál á nánast yfirskilvitlegan hátt sem er ekki síður leiðigjarnt .
) Annað sem ég kann lítt að meta er þegar maður er búinn að þvælast með höfundi í gegnum myrka ranghala flækjunnar og síðan raknar allt upp fyrir tilviljun ( þó það sé sjálfsagt stundum svo í raunveruleikanum ) .
Best er ef hyggjuvitið leysir gátuna eins og á reyndar við í flestum íslensku spennusagnanna sem komu út fyrir jólin , þó í einni sé það nánast CSI-tækni sem leysi málið , í annarri kistulok ( og hyggjuvit ) og þeirri þriðju áhorfandi með minnisbók .
Það er nefnilega indælt að lesa um þá sem búnir eru ríkulegu hyggjuviti til að leiða hugann frá því hve oft mann skortir það sjálfan .
