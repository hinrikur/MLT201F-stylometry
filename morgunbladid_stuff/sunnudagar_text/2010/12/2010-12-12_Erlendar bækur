84 Charing Cross Road - Helene Hanff * * * ½ 1949 skrifaði bandarísk kona , Helene Hanff , fornbókaverslun Marks & Co á Charing Cross Road númer 84 í Lundúnum í leit að bókum sem henni hafði gengið illa að finna í New York , heimaborg sinni .
Á næstu áratugum fóru fjölmörg bréf á milli hennar og verslunarinnar og smám saman þróaðist viðskiptasamband í vináttu milli hennar og þess sem sinnti henni , Frank Doel .
Ekki náðu þau Doel og Hanff að hittast , hann lést skyndilega 1968 og þegar hún komst loks til Lundúna 1971 var búið að loka búðinni .
Frásögnin af samskiptum þeirra Hanff og Doel er rakin í þessari hjartnæmu bók sem varð síðan að leikriti og loks að kvikmynd .
Seinni hlutinn er bráðskemmtileg frásögn Hanff af heimsókn hennar til Lundúna 1970 , enda var hún merkileg um margt , margfróð og fær penni .
Boxer Beetle - Ned Beauman * * * ½ Þessi undirfurðulega bók segir sögu þriggja einstaklinga ; hnefaleikamannsins Seth " Sinner " Roach , sem er dvergvaxinn gyðingur , Philip Erskine , sem er ættgöfugur og auðugur vísindamaður með mikinn áhuga á mannrækt , og Kevin Broom , sem safnar nasistaminjagripum .
Sá síðastnefndi , sem þjáist af efnaskiptaröskuninni trimethylaminuria og ber því viðurnefnið " Fiskurinn " , þvælist inn í leit á okkar tímum að dularfullri bjöllu sem Erskine nefndi eftir Adolf Hitler .
Öðrum þræði er þetta gamansaga því uppákomurnar eru margar bæði afkáralegar og fyndnar , en hún er líka hrollvekjandi því myndin sem hún dregur upp af enski yfirstétt á árunum fyrir seinna stríð er ógeðfelld ; nasistadýrkun landlæg og allt vaðandi í gyðingahatri .
Einkar forvitnileg frumraun .
Dead Like You - Peter James * * ½ - Enski rithöfundurinn Peter James skrifar dæmigerðar glæpasögur upp á breskan máta , þær segja frá lögregluforingja sem þarf að eyða ámóta orku í að glíka við heimska yfirmenn og hann leggur í að leysa snúnar morðgátur .
Sögusviðið er Brighton og lögregluforinginn er Roy Grace .
Að þessu sinni er hann að rannsaka hrottalega nauðgun sem líkist óþægilega mikið röð nauðgana sem framdar voru ríflega áratug áður og fljótlega kemur í ljós að sá þrjótur , sem aldrei fannst , er kominn aftur á kreik .
Lesandinn er fljótlega kynntur fyrir þremur hugsanlegum óþokkum en þar á ýmislegt eftir að koma á óvart áður en yfir lýkur .
Söguþráðurinn er fullhægfara í bókinni og hún er alltof löng en Roy Grace er fínn fýr og ég væri svo sem til í að hitta hann aftur síðar .
Árni Matthíasson arnim@mbl.is 