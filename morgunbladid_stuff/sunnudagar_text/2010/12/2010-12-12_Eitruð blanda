Forsætisráðherrann hvatti fólk til að taka ekki þátt í þjóðaratkvæðagreiðslu um Icesave .
Það dugði henni ekki einu sinni , heldur bætti hún um betur og lýsti atkvæðagreiðslunni sem óskiljanlegri vitleysu og fullkomnu rugli .
Ríkisútvarpið fór hamförum og Baugsmiðlarnir voru eins og áður heilsteyptari í stuðningi sínum við Samfylkinguna en stjórnarliðið í heild .
Steingrímur lét ekki sitt eftir liggja .
Seðlabankinn var trúr nýju hlutverki sínu sem ósjálfstæð og heldur ómerkileg áróðursdeild í Efnahagsráðuneytinu og bjó til myndarlegan heimsendaspádóm , sem bankinn hlýtur að vera stoltur af í dag .
" Fagmennirnir " voru viljugir eins og fyrri daginn en gengu þó lengra en endranær í yfirlýsingum .
Ef þjóðin segði nei í þjóðaratkvæði blasti hryllileg hryggðarmynd við .
Helfrost myndi lykja um þjóðfélagið allt og allar bjargir yrðu bannaðar .
Gengið myndi hrynja , þrátt fyrir gjaldeyrishöft , skuldatryggingaálög rjúka upp .
Matsfyrirtæki myndu umturnast og ekkert fyrirtæki myndi fá lán erlendis .
Ekkert af þessu gerðist .
En þetta var þó ekki allt sem spáð var .
Ísland yrði Kúba norðursins og í besta falli yrðu lífskjörin á borð við það sem tíðkast í Norður-Kóreu .
Sjálfsagt hefur orðið að útskýra fyrir Steingrími J. og Birni Val að þarna síðast væru fagmennirnir að fara með neikvæðan spádóm , en ekki að gera því skóna að Ísland breyttist í raunverulegt fyrirmyndarríki , eins konar sovéska Paradís á jörð .
Tvöprósent-liðið hefur ekkert lært Ríkisstjórnin , RÚV , Baugsmiðlarnir , Seðlabankinn og fagmennirnir máttu vel við una .
Þeir fengu samanlagt 2% stuðning þjóðarinnar , og tekur því ekki að deila því fylgi á milli þeirra .
Enginn þessara hefur þó enn sagt af sér og varla er merkjanlegt að sjálfumgleðin og rostinn hafi minnkað .
Einn þeirra sagðist á blaðamannafundi hafa hitt menn í útlöndum og spjallað við þá og þeir hefðu talið að Ísland hefði tapað á þessu uppátæki þjóðarinnar og forsetans .
Gengur það kampavínssnakk þvert á allar staðreyndir máls , en svona snillingar eru auðvitað hafnir yfir þær og kunna ekki einu sinni að skammast sín fyrir að hafa beitt þjóðina yfirgengilegum blekkingum , sem nú æpa á þá .
Það má auðvitað láta þá njóta vafans og segja að þeir hafi trúað hrakspánum sjálfir og því engu logið .
Og spyrja í leiðinni hvað eiga litlir karlar að gera sem hitta menn í útlöndum sem þeir líta upp til ? Eiga þeir að láta eins og ekkert sé ? Því er óþarft að svara eins og komið er .
En þeir ættu kannski að sýna iðrun og detta ekki í sama pyttinn aftur .
Því auðvitað hljóta menn að efast um menn sem detta í sama pyttinn hvað eftir annað .
Efinn hlýtur þá annað hvort að beinast að heilindunum eða dómgreindinni nema hvort tveggja komi við sögu .
Þjóðinni ögrað Það var í rauninni ekki annað en stórkostleg ögrun við 98 prósent þjóðarinnar að halda áfram samningaviðræðum við rukkarana eins og ekkert hefði í skorist .
Algjörlega ber að horfa framhjá misnotkunarinngripi ESA , sem hefur ekkert með málið að gera .
Jafnvel þótt Efta-dómstóllinn muni gera sig að ómerkingi og afgreiða sjálfkrafa pöntunina frá ESA eins og hinn vanhæfi talsmaður hennar hefur haldið fram að gert yrði , þá hefur ekkert sérstakt gerst .
Bretar og Hollendingar fá ekki aðfararhæfan dóm frá þessum innanhúsbatteríum .
Þeir komast ekki hjá því að sækja sín mál fyrir dómstólum sem dæma eftir lögum .
( Reyndar er gerð tilraun í nýja svikasamningnum til að semja dómsvaldið úr lögmætu fari , svo furðulegt sem það er .
) Landsfundur Sjálfstæðisflokksins hafnaði öllum Icesave-samningum með afgerandi hætti .
Þeir sem undirbjuggu tillögur til fundarins höfðu gert ráð fyrir að landsfundurinn hafnaði slíkum samningum vegna þess að þeir væru ekki nægjanlega hagstæðir .
Landsfundurinn vildi ekkert slíkt þvoglukennt bull .
Hann breytti tillögunni og hafnaði Icesave-samningum af því að þeir " væru ólögmætir " .
Um það mál þurfti ekki lengur að binda .
Ólögmætið er hið sama og áður .
Afstaða Sjálfstæðisflokksins liggur því óvenjulega skýr fyrir .
Rökin eru flest réttum megin Það er löngu orðið ljóst að hvergi var tekið fram að ríkissjóður nokkurs Evrópulands stæði í ábyrgð gagnvart innistæðutryggingarsjóði , sem hrykki ekki til .
Trichet , nú aðalbankastjóri Seðlabanka Evrópu , tók fram þessu til viðbótar að kerfið væri úr leik ef algjört bankahrun yrði í einstöku landi .
Yfirmaður norska Fjármálaeftirlitsins hefur sagt engan vafa ríkja á að ríkisábyrgð Íslendinga á tryggingasjóði innistæðna var ekki fyrir hendi .
Virtir enskir , þýskir , hollenskir og franskir fræðimenn hafa óumbeðnir komið fram með þau sjónarmið að skuldbinding Íslands sem ríkis sé engin í málinu .
Eftir synjun forsetans og hann fór að tala fyrir málinu , sem Jóhanna Sigurðardóttir hafði svikist um að gera eða verið með öllu ófær um , þá komu virtustu blaðamenn viðskiptablaða veraldar og voru nokkuð samdóma um að Bretar og Hollendingar væru að rukka Íslendinga án nokkurs lagastuðnings við slíkan málatilbúnað .
Bretar og Hollendingar segjast hafa " lánað " Íslendingum fé og það fé eigi Íslendingar að endurgreiða .
Íslendingar báðu aldrei um það " lán " .
Þeir voru aldrei spurðir um hvort þeir vildu þessi " lán " .
Innlendir og erlendir fræðimenn hafa bent á að Bretar og Hollendingar ákváðu einhliða án nokkurs samráðs við íslensk yfirvöld að greiða innistæðueigendum á Icesave-reikningum í viðkomandi löndum innlánstryggingu út eins og hún hefði verið til staðar , vegna þess að þau óttuðust að ella yrði gert áhlaup á þeirra eigið bankakerfi , áhlaup sem breiðast myndu út og þau myndu ekki ráða við .
Þessi aðgerð þeirra var gerð af fullkomlega eigingjörnum hvötum án nokkurs samráðs við Ísland og hún heppnaðist .
Það varð ekki það áhlaup á bankakerfi þeirra sem ella hefði orðið .
Aðgerðin heppnaðist ekki bara heldur margborgaði hún sig .
Hefðu þessi ríki misst vald á ástandinu vegna vantrúar á getu Icesave til að greiða sínum innistæðueigendum , þá hefði sá brúsi sem Bretar og Hollendinga hefðu orðið að borga verið ógnvænlegur .
Svo ákváðu þessi ríki að kanna , sjálfsagt fremur í gamni en alvöru , hvort þau gætu jafnvel gert enn betur og fengið óvita norður í höfum til að taka þátt í þessum björgunaraðgerðum sem þau höfðu hafið einhliða .
Þeir breyttu aðgerðarkostnaðinum í lán og leituðu óvitana uppi og því miður fundu þeir þá .
Þjóðin bjargaði málinu fyrir ári , en óvitagangurinn og ósvífnin er slík að enn skal reynt .
Ósvífni og óvitagangur er eitruð blanda .
