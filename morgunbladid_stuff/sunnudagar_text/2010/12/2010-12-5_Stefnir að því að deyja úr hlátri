Hann ólst upp við nauman kost og missti foreldra sína ungur .
Eigi að síður skipaði hann sér á bekk með fremstu íþróttamönnum þjóðarinnar og keppti á Ólympíuleikum .
Starfsævin fór í að halda uppi lögum og reglu .
Starf sem getur bæði bætt menn og skaðað .
Nú hefur Jón Pétursson – Jón lögga – skráð endurminningar sínar af sama krafti og fimi og hann gengur til annarra verka .
Orri Páll Ormarsson orri@mbl.is Þú ert bara á mínútunni .
Það kann ég að meta , " segir Jón Pétursson , Jón lögga , þegar hann tekur á móti mér á heimili sínu á þessum milda vetrarmorgni .
Handatakið er þétt , kersknislegur glampi í augum .
Jón er á 75. aldursári , þótt líkamlegt atgervi gefi annað til kynna .
Hann er hraustlegur að sjá en eilítið lotinn á göngu .
Það er annars ekkert aldursmerki , þannig hefur það alla tíð verið .
Arfur frá þúfunum í Akureyjum , þar sem Jón ólst upp .
Göngulagið er eflaust mörgum minnisstætt úr miðborginni , þar sem Jón spásseraði áratugum saman í herklæðum lögreglunnar .
Jón er kvæntur Ragnheiði Tómasdóttur , sem heilsar glaðlega , og eiga þau tvo syni , Ragnar og Tómas .
Á boðstólum er nýlagað kaffi og heimabakaðar smákökur .
Manni er ekki í kot vísað .
" Ég er bara hress , þakka þér fyrir , " segir gestgjafinn þegar við höfum komið okkur makindalega fyrir í stofunni .
" Blóðþrýstingurinn var mældur um daginn , neðri mörkin eru 70 og þau efri 125 .
Það er eins og hjá átján ára unglingi .
Ég þakka heilsuna hollum mat , fiski og lambakjöti , en einkum og sér í lagi mikilli hreyfingu .
Ég þarf ekki á neinum lyfjum að halda , ekki einu sinni magnyl .
" Tíðarandann ber á góma og Jóni þykja gerviþarfir farnar að íþyngja fólki um of .
" Við þurfum að einfalda líf okkar .
Er ekki Bill Gates að sækja í einfaldari lífsstíl ? Og er hann þó allra manna ríkastur .
Það er vel hægt að láta sér líða vel í einfaldleikanum .
" Lætur ekki reiði eftir sér Tilefni heimsóknar minnar er að ræða við Jón um endurminningar hans sem Vestfirska forlagið gefur út fyrir þessi jól .
Bókin kallast einfaldlega Jón lögga og er rituð af Jóni sjálfum .
Hún er í stíl við höfundinn , skrifuð af spartverskum krafti og kerskni , sem ekki er öllum gefin , en umfram allt af mikilli virðingu fyrir öllu því fólki sem þar kemur við sögu .
Ekki spillir fyrir að Jón er prýðilegur stílisti og óhætt að fullyrða að bókin sé skemmtileg heimild um lífið í Reykjavík á seinni hluta síðustu aldar .
Enda þótt létt sé yfir Jóni á löngum köflum í bókinni fer því fjarri að hann hafi sneitt hjá sorgum og áföllum í lífinu .
Hann missti föður sinn , Pétur Jóhannesson , sex ára , tvo bræður á unglingsaldri og móður sína , Jóhönnu Kristínu Guðmundsdóttur , þegar hann var um tvítugt .
Löngum var þröngt í búi á uppvaxtarárunum .
" Auðvitað hafa áföll af þessu tagi varanleg áhrif á mann , " segir Jón og dregur seiminn , " en ég hef alla tíð borið gæfu til að líta á björtu hliðar tilverunnar .
Tók til dæmis aldrei eftir því sem barn að ég væri fátækur .
Samt munaði litlu að ég væri hreinlega boðinn upp .
Áður en til þess kom var ég svo heppinn að lenda hjá mjög góðu fólki , föðursystur minni og manni hennar í Akureyjum .
Þar leið mér vel .
" Jón segir ekki stoða að gráta hlutskipti sitt í lífinu .
" Maður má ekki láta eftir sér að vera sár eða reiður .
Ég hef verið kátur um dagana og er staðráðinn í að vera það áfram þau ár sem ég á eftir – og helst deyja úr hlátri ! " Skrifaðu þetta bara sjálfur ! Bókin átti sér langan aðdraganda .
" Ég var kvöldgestur hjá Jónasi Jónassyni í útvarpinu fyrir mörgum árum , " útskýrir Jón , " og eftir þáttinn lýsti Jónas áhuga sínum á því að skrifa um mig bók .
Úr varð að ég sendi honum einhver gögn en hann svaraði um hæl : Blessaður skrifaðu þetta bara sjálfur , þú ert fullfær um það ! " Bið varð hins vegar á því og ekki komst hreyfing á málið fyrr en upp kom sú hugmynd að þeir feðgar , Jón og Ragnar sonur hans , rannsóknarlögreglumaður , skrifuðu saman bók um lögreglustarfið fyrr og nú .
" Mér fannst þetta strax áhugaverð hugmynd en Ragnar er fínn penni – skrifar margar " bækur " á ári í sínu starfi .
Þá skrifaði ég lögreglukaflann , sem er í bókinni nú , en þegar á reyndi var búið að selja forlagið sem ætlaði að gefa bókina út og nýju eigendurnir höfðu engan áhuga á málinu .
Þá datt þetta upp fyrir .
" En Jón var kominn á bragðið og sá enga ástæðu til að slíðra pennann .
" Ég ákvað að halda áfram að skrifa fyrir barnabörnin , átti einhverja kafla , sem höfðu birst í blöðum , skeytti saman og bætti við .
Síðan fór ég að sýna þetta vinum sem hafa tilfinningu fyrir texta og þeir hvöttu mig til að leita að útgefanda , " segir Jón og leggur áherslu á orðið " tilfinning " .
" Það er eitt að hafa vit á hlutunum , annað að hafa tilfinningu fyrir þeim .
" Étur gæludýrin sín Þreifingar áttu sér stað en " það vildi enginn sjá þetta , " segir Jón .
" Það var svo sem allt í lagi mín vegna , ég var hvorki móðgaður né svekktur .
Lá ekkert á að koma þessu út .
" En þá tók málið óvænta stefnu .
" Hjalti Jóhannsson sem vann einu sinni hjá Braga bóksala komst yfir handritið – fínn náungi , Hjalti – og hafði samband við Hallgrím Sveinsson hjá Vestfirska forlaginu .
Þetta greip Hallgrím svo að hann vildi gefa bókina út .
Merkilegur maður , Hallgrímur .
Hann er með rollur og mér hefur alltaf þótt þeir menn skynsamari en aðrir menn .
Þeir hafa alltént vit á því að éta gæludýrin sín .
Ég vona bara að hann beri ekki skaða af þessu , blessaður .
" Jón vill einnig nefna þátt Þorvaldar Jónassonar og Nínu Ivanovu í bókinni .
Hann hannaði forsíðu kápu og hún sá um umbrot og kápuvinnslu .
" Þetta er mjög fært fólk .
Hún er rússnesk , hlýtur að vera frænka Tolstojs , " segir Jón sposkur .
Þess má geta að Jón handskrifaði bókina .
Hann kann ekki við ritvélar og þaðan af síður tölvur .
" Snorri , nágranni minn í Reykholti , skrifaði sínar bækur með fjaðurstaf og Kiljan með blýantsstubbi .
Og ekki tókst þeim illa upp .
Hnignunin hófst með ritvélinni og ætli það komi nokkuð af viti út úr þessum tölvum .
Mér skilst að þær séu meira og minna farnar að skrifa bækurnar sjálfar .
" Fyrst og síðast grúskari Þrátt fyrir bókina kveðst Jón ekki líta á sig sem rithöfund .
" Ég er fyrst og síðast grúskari .
Ég hef ekkert skrifað að ráði fyrr en núna seinustu árin en ég hef lengi grúskað .
Það er skemmtilegt hobbí .
Ég ólst upp á sögum frá blautu barnsbeini .
Ég heyri til síðustu kynslóð Íslendinga sem óx úr grasi í myrkri , það var bara skíma frá glóðinni þegar mamma sagði okkur systkinunum sögur á kvöldin .
Ég lærði ekki að lesa fyrr en átta ára en hef verið sílesandi síðan .
Mér hundleiddist að vísu í skóla og er löngu búinn að gleyma öllu sem ég var látinn læra .
En hef lært sitthvað annað í staðinn .
" Talandi um myrkur , þá upplýsir Jón að hann hafi alltaf verið myrkfælinn .
" Það hefur ekki rjátlast af mér með aldrinum .
Það var mikil skrímsla- og huldufólkstrú í Akureyjum og enn þann dag í dag myndi ég ekki þora að sofa þar einn .
" Því fer þó fjarri að Jón skammist sín fyrir myrkfælnina .
" Var ekki Grettir Ásmundarson logandi hræddur við myrkrið ? Og Einar Ben .
Það er ekki leiðum að líkjast .
" Getur bæði bætt og skaðað Obbann af bókinni helgar Jón starfi sínu en hann gekk í lögregluna árið 1958 – fyrir tilviljun .
Vegna íþróttanna þurfti hann að fá betra og áreynsluminna starf en járnsmíðina sem hann hafði lært til .
Það varð hans ævistarf .
" Starf lögreglumannsins er mjög merkilegt starf , " segir Jón með nokkrum þunga .
" Það getur bæði bætt mann og skaðað .
Það er margt ljótt og vont í manninum , skal ég segja þér .
Grimmd og óeðli .
Sem betur fer kynnist hinn almenni borgari þessu ekki .
En það er ekki alltaf tekið út með sældinni að vera í lögreglunni og þeir tímar komu að mig langaði að komast í burtu .
" Hann segir hryllinginn að mestu hafa vanist með tímanum og rifjar upp sögu af því þegar hann kom að illa leiknu líki en fann að það snart hann ekki á nokkurn hátt .
" Í kjölfarið spurði ég lækni hvort ég væri að drepast tilfinningalega en hann svaraði því neitandi .
Þetta væru eðlileg viðbrögð eftir að hafa upplifað þessar aðstæður ítrekað .
Eitt vandist þó aldrei , óhugnaður þegar börn áttu í hlut .
" Starfið átti sér þó sannarlega bjartari hliðar .
" Mikil ósköp , " segir Jón .
" Mestmegnis var þetta ánægjuleg vinna .
Við vorum voðalega mikið í því að hjálpa fólki , einkum fyrstu árin , opna dyr á bílum , keyra fatlaða milli staða og svo framvegis .
Lengi var til siðs að hjálpa mönnum að leggja bíl sínum hjá Dómkirkjunni við jarðarfarir og ég var alltaf með Sigurbjörn heitinn Einarsson biskup og svo annan mann sem var örugglega blindur á öðru auga , jafnvel báðum .
Ég komst aldrei almennilega að því .
Það er mjög gefandi að geta hjálpað fólki og lögreglumenn verða að hafa þjónustulund og skilning á aðstæðum .
Sjálfur vann ég þetta meira á tilfinningunni en eftir laganna bókstaf .
" Hann segir starf lögreglunnar hafa breyst mikið í áranna rás , þetta sé orðið miklu harðari heimur sem reyni verulega á menn andlega .
" Það veit ég gegnum son minn .
" Mannlífið í miðborginni Starfsvettvangur Jóns var lengi miðborg Reykjavíkur og minnist hann stemningarinnar þar með gleði í hjarta .
" Borgin var mjög skemmtileg , sérstaklega fram undir 1970 .
Ég var í Stykkishólmi um tíma og þegar ég kom aftur , 1973 , fannst mér hún hafa breyst .
Áður fyrr var miðborgin bara niður frá – maður náði utan um hana .
Hún var iðandi af mannlífi , troðfull frá morgni til miðnættis af fólki af öllum stærðum og gerðum .
Sumu hverju skrítnu .
Nú má ekki nokkur maður stinga í stúf lengur – þá er hann umsvifalaust settur á hæli .
" Hann segir þessa Reykjavík aldrei verða endurskapaða , hvað sem menn reyna .
" Það má endurskapa hana í húsum en mannlífið og andrúmsloftið verður aldrei aftur eins .
Það er ekkert óeðlilegt við það .
Þannig er bara lífið .
Það getur verið söknuður hjá þeim sem muna þessa tíma en hann líður hjá .
Þeir sem ekki þekkja hafa einskis að sakna .
Sjálfur kann ég vel að meta nýjan hugsanagang .
Hef aldrei litið svo á að allt hafi verið betra í gamla daga .
" Jón kynntist mörgum mætum mönnum í lögreglunni og gefur þeim sumum gott rými í bókinni .
Ein er sú tegund manna sem er honum sérstaklega að skapi , sagnamenn .
" Þarna kynntist maður mönnum sem kunnu að segja frá .
Þá var það ennþá listgrein .
Hana þarf að endurvekja .
Það er ekki nóg að segja góða sögu , það þarf að kunna að krydda og herma eftir .
Það er tvennskonar náttúra að segja sögu og setja hana á blað .
" Kannski bara stórgáfaður ? Frá sagnanáttúru berst talið að pólitík og Jón viðurkennir að hafa skoðanir .
" Ég lít á mig sem hægrimann og hef kosið Sjálfstæðisflokkinn þótt ég sé að mýkjast með aldrinum .
Hef tilhneigingu til að vera sammála síðasta ræðumanni .
Sama máli gilti um tengdamóður mína , Ragnheiði Einarsdóttur , sem var stórgáfuð kona .
Kannski er ég bara stórgáfaður líka ? " Jón kveðst geta flutt stemningsræður en er sannfærður um að innra eðli hans hefði ekki hentað í pólitík .
" Ég er ekki með þvargnáttúruna sem er nauðsynleg á þeim vettvangi .
Svo er ég gefinn fyrir samstarf og samvinnu og maður fer ekki út í pólitík með þann hugsunarhátt ! " Jón gerir ekki lítið úr kreppunni en er sannfærður um að íslenska þjóðin muni fljótlega rétta úr kútnum .
" Þetta eru þrengingar til skamms tíma .
Auðvitað á fólk bágt en við megum ekki láta hugfallast .
Að mínu viti er það glapræði að ætla að æða inn í ESB .
Ég var bara átta ára þegar lýðveldið var stofnað en man vel eftir löngun fólksins til að komast undan Dönum .
Þá var mikil hátíð í Akureyjum , eins og á Þingvöllum .
Núna , tæpum sjötíu árum síðar , á bara að fara aftur undir Dani , eins og ekkert sé sjálfsagðara .
Ég hef keppt fyrir Íslands hönd á mótum , hef alltaf verið ákaflega stoltur af því að vera Íslendingur og vil vera það áfram .
Að þykja vænt um þjóð sína heitir allt í einu þjóðremba .
Hverslags meðhöndlun er þetta eiginlega á manni ? " Hann hristir höfuðið .
Jón fær sér í nefið áður en hann lýkur máli sínu – með ríkri áherslu : " Sem þjóð eigum við að leysa okkar vandamál sjálf .
Ég sé ofboðslega marga möguleika hér heima .
Þá skulum við nýta .
Það er gömul saga og ný að menn haldi að grasið sé grænna handan við lækinn , fyrir lýðveldistímann voru til Össurar sem vildu ekki að Ísland yrði sjálfstætt – beita þurfti þá fortölum .
Þeir verða eflaust alltaf til en í guðanna bænum látum þá ekki hafa vit fyrir okkur ! " Hentist stjórnlaus fram í salinn Jón Pétursson uppgötvaði snemma að hann væri íþróttamaður af Guðs náð .
" Ég fæddist með mikinn stökkkraft .
Eða var það vinnan í sveitinni ? Alla vega hafði ég góða tilfinningu fyrir allri hreyfingu .
Ég náði ungur valdi á badminton og var ekki fyrr búinn að henda mér í hyl í Reykholtsdal en ég var orðinn syndur , " rifjar hann upp .
Jón hafði yndi af öllum greinum sem hann stundaði , fyrir utan eina .
" Ég sá alltaf eftir því að fara að æfa lyftingar .
Það voru mistök að bæta á sig einhverjum vöðvum – afskræma líkama sinn .
" Leiðin lá í frjálsar íþróttir og Jón var jafnvígur á margar greinar enda þótt hástökkið yrði hans aðalgrein .
" Maður verður að hafa brennandi áhuga á íþróttum , annars gerist ekkert .
Og ég hafði brennandi áhuga .
Fjölhæfnin var minn helsti styrkur .
Fyrir utan stökkin var ég sleipur í kastgreinum sem var merkilegt í ljósi þess hvað ég var grannur og léttur .
" Jón flutti til Reykjavíkur og fór að æfa með KR. Eins efnilegur og hann var þótti tíðindum sæta hvað hann var óheppinn með meiðsli .
Svo óheppinn raunar að Benedikt Jakobsson þjálfari var sannfærður um að einhver fjandi fylgdi honum .
Endanlega sannfærðist Benedikt þegar festing uppi við loft slitnaði þegar Jón var að sveifla sér í kaðli í íþróttahúsi Háskólans með þeim afleiðingum að hann hentist stjórnlaus fram í salinn og skall í hart gólfið .
Háðu þau meiðsli honum lengi á eftir .
" Ég varð aldrei var við þennan fylgdarmann , " segir Jón sposkur , " en hvað veit maður svo sem " .
Hitti Ginu Lollobrigidu Hápunkturinn á íþróttaferli Jóns en um leið mesta svekkelsið var Ólympíuleikarnir í Róm 1960 , þar sem hann keppti í hástökki .
" Það var einstök upplifun að vera með á Ólympíuleikum en það urðu mér mikil vonbrigði að komast ekki í aðalkeppnina .
Ég var nokkuð frá mínu besta í undankeppninni og felldi tvo metra en þá hæð var ég nokkuð öruggur með að fara .
Það tók sig eitthvað upp í stökkfætinum .
Því fór sem fór .
" Margt merkra manna var í Rómaborg þetta sumar og hitti Jón þá suma .
Skemmtileg er frásögn hans í bókinni af fundi með einu helsta kyntákni kvikmyndanna .
" Ég sé á lítilli úrklippu úr Alþýðublaðinu frá þessum tíma , að ég hef hitt að máli þá frægu ítölsku kvikmyndaleikkonu og bombu , Ginu Lollobrigidu , líklega þennan dag , og fengið hjá henni eiginhandaráritun .
Eina afrek mitt í þessari ferð og því fréttnæmt .
Þess ekki getið að ég hefði þegið lengri fund með konunni .
" Það er til marks um getu Jóns að þetta ár , 1960 , varð hann annar í kjöri íþróttafréttamanna á íþróttamanni ársins á eftir Vilhjálmi Einarssyni .
Árið eftir fór Jón til æfinga í Malmö en leiddist þar þófið .
" Ég féll ekki inn í samfélagið í Svíþjóð og hvort sem það var af þeim sökum eða öðrum hvarf íþróttaáhuginn nánast á einni kvöldstund .
Ég hélt áfram að keppa en það var aldrei eins .
" 