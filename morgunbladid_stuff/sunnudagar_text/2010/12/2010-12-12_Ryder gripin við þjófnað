Öryggisverðir í verslun Saks í Los Angeles veittu grunsamlegri ungri konu athygli á þessum degi fyrir níu árum .
Þeim þótti konan til alls líkleg og tóku hana fyrir vikið úr umferð .
Kom þá í ljós að hún hafði í leyfisleysi smeygt merkjafatnaði og hárvörum að andvirði ríflega sex hundruð þúsund krónur á núvirði niður í skjóðu sína .
Þar fundust einnig ólögleg lyf .
Öryggisverðirnir sáu sig því knúna til að kveðja lögreglu á vettvang og handtók hún konuna .
Sjálfsagt ekkert nýmæli í borg englanna en það sem sætti tíðindum var sú staðreynd að hér var á ferð ein vinsælasta leikkonan af yngri kynslóðinni í Hollywood á þessum tíma , Winona Ryder .
Fréttin fór eins og eldur í sinu um heimsbyggðina .
Hvers vegna var ung og eftirsótt kvikmyndaleikkona að hnupla úr búð ? Það var ekki eins og Ryder hefði verið á sultarlaunum við gerð mynda á borð við The Age of Innocence , Little Women og Girl , Interrupted .
Þarna hlaut eitthvað annað en fjárskortur að búa að baki .
Orðrómur hafði lengi verið á kreiki um vanlíðan Ryder , að hún glímdi bæði við þunglyndi og kvíðaköst .
Af þeim sökum er meðal annars talið að hún hafi misst af hlutverki í þriðju myndinni um Guðföðurinn .
Áfengi hafði verið í spilinu og lyfin sem fundust í skjóðu Ryder í Saks staðfestu að hún ætti í vanda .
Því skal þó til haga haldið að lögregla upplýsti aldrei hvers konar lyf leikkonan hafði í fórum sínum þennan örlagaríka dag en talsmaður hennar hélt því fram að hún hafi á endanum getað framvísað lyfseðlum .
Talsmaðurinn hélt því upphaflega fram að um misskilning væri að ræða .
Ryder hefði eingöngu fært vörurnar milli hæða og aldrei ætlað annað en að borga fyrir þær .
Öryggismyndavélar sýndu þó fram á annað .
Þar sást Ryder m.a. reyna að má verð af flíkum .
Réttarhaldið yfir Ryder vakti að vonum heimsathygli og saksóknara var legið á hálsi fyrir að sýna leikkonunni enga miskunn .
Bent var á , að málum af þessu tagi lyki gjarnan með dómssátt .
Því var ekki að heilsa nú , ákæruvaldið sótti málið af fullum þunga , leit á það sem víti til varnaðar .
Í desember 2002 var Winona Ryder dæmd í þriggja ára skilorðsbundið fangelsi fyrir þjófnað og skemmdarverk ( hún var sýknuð af ákæru um innbrot ) , 480 stunda samfélagsþjónustu og til að greiða skaðabætur og sekt , samtals 1,1 milljón króna .
Hún var einnig skikkuð til að leita sér sálfræði- og fíkniefnaaðstoðar .
Þrátt fyrir einbeittan vilja fjölmiðla tjáði Ryder sig ekki um atvikið fyrr en tæpum sex árum síðar , sumarið 2007 , í samtali við tímaritið Vogue .
Ekki var á henni að skilja að hún iðraðist gjörða sinna .
" Sektin nagar mig ekki vegna þess að ég meiddi engan , " upplýsti hún .
" Hefði ég skaðað einhvern líkamlega hefði gegnt allt öðru máli .
" Ástæðan fyrir því að hún tjáði sig ekki fyrr var einföld : " Ég vildi bara bíða eftir að þetta liði hjá .
" Í viðtalinu viðurkenndi Ryder að athyglin hefði verið óþægileg en daginn sem hún var gripin glóðvolg skyggði fréttin meira að segja á orðróm um meinta handtöku Osama bin Ladens í bandarískum fjölmiðlum .
Hún kveðst hafa átt erfitt uppdráttar á þessum tíma .
" Tveimur mánuðum fyrir atvikið braut ég höndina á mér á tveimur stöðum og læknirinn – hálfgerður skottulæknir – dældi í mig efnum vegna verkjanna .
Að því kom að ég vissi ekki lengur hvort mér var illt en tók samt lyfin til öryggis .
Fyrir vikið var ég svolítið rugluð .
" Í Vogue -viðtalinu viðurkenndi Ryder að handtakan hefði verið lán í óláni .
" Þetta þýddi að ég varð að hætta á verkjalyfjunum .
Eftir svona lífreynslu gat ég ekki haldið áfram að taka þau , " sagði Ryder og bætti við að fjölskylda sín hefði stutt sig með ráðum og dáð .
Eftir atvikið afdrifaríka dró Winona Ryder sig meðvitað í hlé frá kvikmyndum um tíma en hefur smám saman verið að færa sig upp á skaftið aftur .
orri@mbl.is 