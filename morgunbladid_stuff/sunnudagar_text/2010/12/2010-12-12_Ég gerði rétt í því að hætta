Árni M. Mathiesen , fyrrum sjávarútvegs- og fjármálaráðherra , býr nú í Róm þar sem hann gegnir starfi aðstoðarframkvæmdastjóra matvælastofnunar Sameinuðu þjóðanna , FAO , og er yfirmaður sjávarútvegs- og fiskeldismála hjá stofnuninni .
Nýlega sendi Árni frá sér bókina Frá bankahruni til byltingar sem hann vann með Þórhalli Jósepssyni fréttamanni , en þar lýsir hann sinni sýn á bankahrunið , aðdraganda og eftirleik .
Árni var í stuttri heimsókn hér á landi en gaf sér tíma til að ræða við blaðamann .
Hann er fyrst spurður að því af hverju hann hafi viljað skrifa bók um sína sýn á hrunið .
" Þegar ég hafði lesið bók Styrmis Gunnarssonar , Umsátrið , sem er ágæt bók , þá varð mér ljóst að enginn myndi segja mína sögu nema ég sjálfur , " segir Árni .
" Ég taldi betra að fá einhvern til að aðstoða mig , bæði yrði það skemmtilegra og þannig væri einnig passað upp á að ég yrði ekki of sjálfhverfur .
Í byrjun ársins hafði ég samband við Þórhall Jósepsson sem þá var fréttamaður á RÚV .
Hann tók að sér að skrifa bókina , sem hefur haft afleiðingar fyrir hann , því fyrir vikið var honum sagt upp störfum , og það er óskiljanlegt .
" Rangar upplýsingar Er það virkilega svo að ríkisstjórninni hafi ekki verið ljóst þó nokkuð fyrir hrun hvernig staða íslenska bankakerfisins raunverulega var ? " Það var þannig .
Þær upplýsingar sem við höfðum voru um allt aðra stöðu en síðan reyndist vera um haustið 2008 .
Ég held að þetta eigi einnig við um stjórnmálamenn annars staðar í heiminum , þeir höfðu ekki réttar upplýsingar um stöðu bankakerfisins í sínu eigin landi .
Ég er til dæmis alveg sannfærður um það að ef Írar hefðu vitað í október 2008 hvernig staða bankakerfis þeirra var þá hefðu þeir ekki farið út í þá allsherjar ábyrgð sem þeir tóku á írska bankakerfinu og er í dag að sliga ríkissjóð og hagkerfið .
" Voru þá bankamenn og peningamenn svo að segja um allan heim að leika sér með peninga almennings án þess að stjórnmálamenn og eftirlitskerfi tækju eftir því ? " Já , allavega að hluta til .
Það hljómar kannski eins og útjaskaður frasi að tala um gríðarlega áhættusækni , en þannig var þetta samt .
Sumir voru búnir að hagnast svo gríðarlega mikið á þessu tímabili að þeir gátu ekki ímyndað sér að þeir gætu tapað svo miklu að þeir myndu tapa öllu .
Áhættusæknin varð æ meiri .
Ofan á þennan hugsunarhátt bættist ofurbjartsýni og menn töldu að fjármálakerfið væri orðið það þróað og þau nýju tæki og tól sem þar var verið að nota svo góð að ekkert gæti klikkað .
" Getur verið að ein ástæða þess að íslenskir stjórnmálanenn áttuðu sig ekki á ástandinu í tíma hafi stafað af því að þeir voru í of nánu sambandi við útrásarvíkinga og bankamenn ? " Ég held að það hafi ekki verið , því heilt lag er þarna á milli sem eru eftirlitsaðilarnir og stjórnvöld bankakerfisins , Fjármálaeftirlitið og Seðlabankinn .
Þetta eru stofnanirnar sem fylgjast með kerfinu og eiga að koma upplýsingum á framfæri við stjórnmálamennina í tíma ef vandamál skapast .
Þær upplýsingar komu ekki fram og ég held að ég megi segja að þær hafi ekki heldur komið fram í öðrum löndum .
Ástæðurnar fyrir hruninu eru nokkrar .
Það varð alþjóðleg krísa sem varð til vegna þess að alheimskerfið var að bresta .
Það gerðist vegna þess að það sem menn voru að gera reyndist ekki byggt á traustum grunni og skilaði ekki þeim arði sem það átti að skila .
Þá skapaðist alsherjar vantraust , millibankamarkaðir lokuðust og engum tókst að fjármagna sig .
Seðlabankar og ekki síður ríkissjóðir þurftu að koma til bjargar .
Seðlabankarnir réðu ekki við það og ríkissjóðirnir þurftu að grípa inn í .
Þetta er það sem er að gerast erlendis .
Hér innanlands erum við hlutfallslega með miklu stærra bankakerfi en flest önnur lönd og vegna stærðarinnar réðum við ekki við að bakka það upp .
Bankarnir voru miklu verr staddir en nokkurn hafði grunað og þar af leiðandi varð vandamálið stærra en það hefði þurft að vera .
Við það bættist að krónan er veikur gjaldmiðill .
Stór hluti af þeim afleiðingum sem almenningur sér er fremur vegna hruns krónunnar en vegna hruns bankanna .
Við sjáum annars staðar í heiminum þar sem bankarnir eru í vandræðum að jafnvel sterkustu gjaldmiðlar veikjast , hvað þá gjaldmiðill eins og íslenska krónan sem var veik fyrir , hvernig sem á það er litið .
Að hluta til held ég að gjaldmiðillinn hafi valdið vandamálum vegna rangrar vaxtastefnu og það hafði síðan áhrif á alla aðra þætti .
" Eigum við að skipta um gjaldmiðil ? " Það er hvorki einfalt né auðvelt og ekki víst að okkur vegni betur með nýjan gjaldmiðil .
Við verðum að stýra þessum gjaldmiðli af skynsemi en það hefur ekki alltaf verið gert .
" Finnst þér að ríkið eigi að ábyrgjast skuldbindingar bankakerfisins ? " Í grundvallaratriðum á ríkið ekki að gera það .
Ef maður horfir á málið í alþjóðlegu samhengi þá er einn af stóru þáttunum í áhættusækninni sá að menn vissu alltaf að ef eitthvað virkilega slæmt gerðist þá kæmu Seðlabankinn og ríkissjóður til bjargar .
" Gjaldeyrishöftin ekki mistök Hvernig var ástandið innan ríkisstjórnarinnar í þessum hrunadansi öllum , voru menn óttaslegnir ? " Nei , en það ríkti mikil óvissa og formenn flokkanna veiktust báðir á þessum tíma .
Það var oft erfitt að Ingibjörg Sólrún var ekki til staðar því hún var hinn sterki leiðtogi Samfylkingarinnar , mjög öflug og mikilvæg .
Fyrir mig sem fjármálaráðherra var allt annað að vinna verkin þegar hún var til staðar og þótt gott fólk hlypi í hennar skarð þá kemur enginn í stað foringjans því það er einfaldlega erfitt að færa foringjavaldið yfir á aðra .
Utanaðkomandi áhrif Breta og Hollendinga vegna innistæðumála bankanna voru mjög truflandi .
Það tafði afgreiðslu hjá Alþjóðagjaldeyrissjóðnum og hafði mjög slæm áhrif hér heima og almenningur leit svo á að ríkistjórnin væri ekkert að gera til að leysa málin .
Gjaldeyrissjóðurinn var tilbúinn með allt sitt mörgum vikum áður en þeir hleyptu efnahagsáætluninni í gegn .
Varðandi aðkomu Alþjóðagjaldeyrissjóðsins tel ég að það hafi ekki verið um annað að ræða á þeim tíma en að fá aðstoð frá honum og ríkisstjórnin var tiltölulega fljót að átta sig á því .
" H vaða mistök gerði ríkisstjórnin ? " Þegar í hrunið var komið sé ég ekki að hún hafi gert mikil mistök .
Nú er nokkuð talað um að gjaldeyrishöftin hafi verið mistök .
Ég lít ekki á þau sem mistök þótt annar valkostur hafi verið í stöðunni .
En sá valkostur hefði þýtt að gengi krónunnar hefði veikst enn meira og það hefði haft afleiðingar í lánamálum landsmanna .
Það hefði ekki skipt jafn miklu máli í dag vegna dóms hæstaréttar , en þá lá dómurinn ekki fyrir .
En fé hefði farið úr landi , ekki bara fé erlendra aðila , og það hefði haft alvarlegar afleiðingar .
Af því hafði ríkisstjórnin og gjaldeyrissjóðurinn áhyggjur .
Mér finnst menn býsna góðir með sig að halda því fram að gjaldeyrishöftin hafi verið mistök , sérstaklega þegar í hlut eiga sömu einstaklingarnir og héldu því fram að við ættum að leita aðstoðar Alþjóðagjaldeyrissjóðsins , en tillaga um gjaldeyrishöftin kom einmitt frá sjóðnum .
En oft er það þannig í umræðunni að menn vilja hafa það sem hljómar betur á hverjum tíma .
" Hvernig var samstarf ríkisstjórnarinnar við Davíð Oddsson seðlabankastjóra á hruntímanum ? " Ég tel að það hafi verið mistök að Seðlabankinn var ekki nýttur í auknum mæli til að vinna úr vandanum .
Sú hindrun varð vegna andstöðu Samfylkingarinnar við að Davíð kæmi að málum .
Upphaflega ætlaði Geir Seðlabankanum og Davíð miklu stærra hlutverk , eins konar yfirstjórnarhlutverk yfir aðgerðum , og ég held að það hefði verið til góðs ef af því hefði orðið .
En Seðlabankinn var hafður á hliðarlínunni .
Kannski er einföldun að segja að þetta hafi gerst vegna þess að á ríkistjórnarfundi lagði Davíð til að mynduð yrði þjóðstjórn .
En það voru allavega þessi orð hans sem Samfylkingin vitnaði til og sagðist ekki vilja leggja stórt hlutverk í hendurnar á einstaklingi sem ekki hafði trú á ríkisstjórninni .
Ég tel að það hafi verið afar slæmt að þessi orð féllu á ríkisstjórnarfundi , en það má vel vera að Samfylkingin hefði fundið eitthvað annað til að rökstyðja andstöðu sína við að Davíð kæmi að málum .
Davíð hefur yfirleitt sterkar skoðanir á hlutunum en hann er mjög öflugur maður og ýmislegt hefði unnist betur hefði hann og hans lið komið meira að málum .
Fjármálaeftirlitið varð svo fyrir vikið undir enn meira álagi .
" Mistök að slíta stjórnarsamstarfinu Í bók þinni kemur fram að þú telur að það hafi verið mistök að slíta stjórnarsamstarfi Sjálfstæðisflokks og Samfylkingar og blása til kosninga .
" Ég tel að það hafi verið mistök .
Ég ætla að leyfa mér að vitna í ekki ómerkari mann en Göran Persson sem varaði okkur Íslendinga við því að fara of snemma í kosningar , það myndi einungis tefja fyrir uppbyggingu .
En svo má auðvitað segja að eins og hlutirnir þróuðust þá var ríkisstjórnin búin að glata öllu trausti og það er vitaskuld erfitt að stjórna án trausts þjóðarinnar .
En mín skoðun er sú að það hefði verið betra ef kosningar hefðu orðið ári síðar en varð .
Ríkisstjórnin hefði þá getað gert meira á styttri tíma og komið hlutunum fyrr fyrir vind .
" Þú ákvaðst að hætta í pólitík .
Hvernig var að snúa baki við heimi stjórnmálanna ? " Ég er alveg sannfærður um að ég gerði rétt í því að hætta .
Það hefur ekki hvarflað að mér eitt augnablik að það hafi verið mistök .
Ég hafði nægan tíma til að taka yfirvegaða ákvörðun og fólk í mínu kjördæmi hjálpaði mér að taka réttu ákvörðunina .
Það var ekki auðvelt að taka þessa ákvörðun en það er heldur ekkert auðvelt fyrir fólk sem hefur unnið með manni að segja manni að hætta .
Vænst þótti mér um þá sem sögðu : Ég held að þú eigir að hætta en ef þú heldur áfram þá mun ég að sjálfsögðu styðja þig .
" Af hverju fékkstu þetta starf , var kippt í spotta fyrir þig ? " Það hefur verið bent á að að ég hafi fengið stuðning utanríkisráðherrans .
Ég er honum þakklátur fyrir það en ímynda mér að fleiri umsækjendur hafi fengið þannig stuðning .
Þetta starf er þess eðlis að menntun mín og störf að sjávarútvegsmálum nýtast þar .
Þegar ég var sjávarútvegsráðherra vann ráðuneytið mikið með FAO þannig að ég var ekki alveg óþekkt stærð innan stofnunarinnar .
" Gætirðu hugsað þér að snúa aftur í pólitíkina eftir nokkur ár ? " Ég hef ekki svarið neina eiða um það , en ég hætti ekki í pólitík til að byrja aftur .
Mig dreymir ekki um að snúa aftur í pólitíkina , er ekki með áætlanir um það og á ekki von á að af því verði .
" 