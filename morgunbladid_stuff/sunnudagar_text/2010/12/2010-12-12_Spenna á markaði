Fyrirfram hefðu spennusagnaunnendur átt að vera fullir tilhlökkunar fyrir þessi jól því fjöldi spennusagna er á markaði .
Þar á meðal eru þýddar spennusögur , sumar ansi þykkar og merktar í bak og fyrir með stjörnum og meðmælum erlendra gagnrýnenda .
En svo kemur í ljós við lestur að langflestar þessara bóka eru langdregnar og ofur leiðinlegar .
Það er engin tilviljun að sá erlendi spennusagnahöfundur sem sker sig úr fjölmennum hópi spennusagnahöfunda vegna fagmannlegra vinnubragða er gamla brýnið Henning Mankell .
Skáldsaga hans Danskennarinn snýr aftur er vitsmunaleg , vel skrifuð og spennandi .
Það er áhugavert að skoða hvernig íslenskir spennusagnahöfundar standast samanburð við þá erlendu höfunda sem nú eru á markaði .
Þar stendur Arnaldur Indriðason gríðarlega vel .
Í nýju bókinni sinni Furðustrandir sannar hann ekki bara enn og aftur að hann ber höfuð og herðar yfir aðra íslenska spennusagnahöfunda .
Hann sýnir einnig svo ekki verður um villst að það er engin tilviljun að hann er orðinn alþjóðlegur metsöluhöfundur .
Flestar bækur hans standast samanburð við það besta sem gert er í þessum geira erlendis .
Arnaldur veit að stíll skiptir máli , nokkuð sem aðrir íslenskir spennusagnahöfundar mættu minna sig reglulega á .
Það er verulegur galli á langflestum íslenskum spennusögum hversu illa skrifaðar þær eru .
Auk þess er sálfræðilegt innsæi höfundanna yfirleitt ekki upp á marga fiska .
Arnaldur er samt ekki eini íslenski spennusagnahöfundurinn sem er með góða bók þetta árið , þótt hann sé með þá langbestu .
Yrsa Sigurðardóttir er búin að skrifa hrollvekju sem er svo góð að sæluhrollur hlýtur að fara um alla unnendur hrollvekjuformsins .
Bók sem sannarlega heldur lesendum við efnið og gerir þá myrkfælna .
Og einnig verður að nefna Árna Þórarinsson en Morgunengill hans er ágæt spennusaga .
Aðrir spennusagnahöfundar eru ekki að skora umtalsvert , enda er í þessum bransa eins og annars staðar að margir eru kallaðir en fáir útvaldir .
