MEÐ Svavar Alfreð Jónsson sóknarprestur í Akureyrarkirkju Kristnir menn trúa því að Jesús hafi fæðst og verið á þessari jörð og að hann hafi verið eins og hvert annað barn en um leið alveg einstakt .
Ekki er hægt að sanna að hann hafi fæðst í fjárhúsi og verið lagður í jötu því ekki er til myndbandsupptaka af fæðingunni og ekkert skjalfest um hana .
Jafnvel þótt fæðingarvottorð Jesú fyndist myndi það ekki sanna að hann hafi verið frelsari mannanna en það sem er mikilvægast í sögunni er satt og það er ekki tilviljun að sagan er sögð eins og raun ber vitni .
Og hún hefur mikla merkingu .
Kannski er erfitt að fullyrða um atburð sem á að hafa gerst fyrir um það bil 2.000 árum en hægt er að færa sagnfræðilega góð rök fyrir því að Jesús hafi verið til , en hvort hann hafi verið eitthvað merkilegri en aðrir menn er svo bara komið undir mati hvers og eins .
Menn geta auðvitað haft sagnfræðilegan efa um að hann hafi verið til og fólk efast líka trúarlega um að hann hafi haft eitthvað merkilegt fram að færa .
Hins vegar geta menn ekki efast um það að eftir fæðingu hans gerðist eitthvað í mannkynssögunni ; til varð þessi hreyfing og enn þann dag í dag hreyfir þessi saga , jólaguðspjallið , við fólki .
Þessi saga hefur ofboðslega mikið aðdráttarafl , burtséð frá allri sagnfræði .
Sumir halda því fram að jólaguðspjallið sé hin fullkomna saga .
Allir efast líklega einhvern tíma og það er ekki nýtt ; Jesús skammaði til dæmis lærisveina sína fyrir trúleysi .
Svo eru líka til menn sem eru hreinlega jafn sannfærðir um að þetta sé allt vitleysa og hörðustu trúmenn eru sannfærðir um að þetta sé allt rétt í öllum smæstu smástriðum .
Það eru til öfgar á báða bóga og þær eru varhugaverðar í hvora áttina sem þær liggja .
Jafnvel andskotinn veit að guð er til .
Það að trúa er að treysta guði fyrir lífi sínu en það hefur í sjálfu sér ekkert upp á sig að trúa því að jólaguðspjallið hafi gerst nákvæmlega eins og sagt er að það hafi gerst .
Og maður getur trúað því að sagan sé rétt , að Jesús hafi fæðst í fjárhúsinu , án þess að trúa á Jesú krist .
Spurningin er um afstöðu mannsins , hina trúarlegu afstöðu .
MÓTI Valgarður Guðjónsson kerfisfræðingur og trúleysingi Ég get svarað spurningunni afdráttarlaust neitandi .
Menn deila um það hvort fyrstu heimildir um fæðingu Jesú séu frá því árinu 70 eða 190 en það eru a.m.k. engar staðfestar heimildir til .
Málið er eiginlega tvíþætt : annars vegar hvort maður lítur á Jesú sem mann , son guðs , guð eða hálfguð .
Ég tel hverfandi líkur á að um guðlega veru í nokkrum skilningi hafi verið að ræða , sögur af meyfæðingu og upprisu eru auðvitað ekki trúlegar og enn fráleitari þegar horft er til hversu lengi sögurnar hafa gengið á milli manna áður en nokkuð var skráð og hversu ólíkar þær eru .
Skondnustu rökin fyrir meyfæðingunni sem ég hef heyrt koma frá núlifandi presti og er að sagan hljóti að vera sönn vegna þess hversu ósennilega hún er .
Sem hlýtur þá að þýða allar aðrar sögur af meyfæðingum séu sannar .
Hins vegar er spurningin um það hvort maður sem hét Jesú hafi predikað um þá hluti sem sagt er .
Það getur vel verið og svo er mögulegt að margar sögur hafi safnast saman og séu eignaðar einum manni .
Það er margt jákvætt í boðskapnum sem hægt er að nýta sér en eitt og annað er ekki mjög geðfellt og þá hafnar maður því .
Það þarf enga trú á yfirnáttúru til að greina þarna á milli .
Við höldum jól , stöku sinnum þykir það undarlegt vegna þess að við trúum ekki á guð .
En þessi hátíð er miklu eldri en kristnin og það er gaman að hitta gott fólk og gera vel við sig í mat og drykk á þessum tíma .
Enda held ég að reyndar trúarinnihaldið sé ekki mikið hjá mörgum , frekar að fólk hefur gaman af því að hitta fjölskyldu og vini og borða góðan mat , alveg eins og við .
Ég var frekar ungur þegar ég áttaði mig á því að ekki væru miklar líkur á því að eitthvað væri til í þessum sögum .
Þetta gerðist smám saman , það er auðvelt að hugsa að eitthvað geti verið til sem maður skilur ekki og til að vera ekki með leiðindi sleppir maður að taka afstöðu í einhvern tíma , eða að tala mikið um hana .
Svo kemur að því að maður verður að vera heiðarlegur .
En það truflar mig alls ekki þótt aðrir trúi , og þótt við hjónin séum bæði trúlaus og höfum verið lengi er a.m.k. einn sonur okkur frekar trúaður en hitt .
Við troðum skoðunum okkar ekki upp á aðra .
