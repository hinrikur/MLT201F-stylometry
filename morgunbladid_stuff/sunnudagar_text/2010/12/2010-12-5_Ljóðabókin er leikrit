Í Ljóðum af ættarmóti eftir Anton Helga Jónsson skyggnist lesandinn inn í kollinn á ólíkum persónum – heyrum 82 raddir .
Spurt er : Hyggstu gæða þær meira lífi , til að mynda snúa þeim í leiktexta ? " Þegar ég var yngri langaði mig ákaflega mikið til að setja saman leikrit sem væri eitthvað í líkingu við Under Milk Wood eftir Dylan Thomas .
Ég er ekki frá því að sú löngun hafi á einhvern hátt haft sín áhrif þegar ég var að setja saman Ljóð af ættarmóti og þótt ég hafi ekki planað neitt ennþá þá gæti það vel gerst að ég sneri bókinni í leiktexta .
Ég gæti vel séð persónurnar fyrir mér á sviði .
Þetta yrðu fimm eða sex leikarar sem tækju að sér tíu til tólf persónur hver og kæmu síðan saman í kór þegar það ætti við .
Í mínum huga er þessi ljóðabók þó einhvers konar leikrit nú þegar , svolítið skrýtið leikrit samt ; það eru ekki nein samtöl , mest einræður og nokkrir textar fyrir kór .
En ef til vill er það einmitt ættarmótið sem er með persónunum ; þær hlusta ekki á aðra , flytja bara einræður .
" 