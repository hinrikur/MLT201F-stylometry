Erfingi L ' Oreal auðsins , ekkjan Liliane Bettencourt , og dóttir hennar Francoise Bettencourt-Meyers sömdu frið fyrr í vikunni og bundu þar með enda á deilur sem hafa hrist hressilega upp í mörgum Frakkanum undanfarin misseri .
Enda engir smáaurar sem deilt var um .
Líkt og oft gerist í skáldsögum þá snýst deilan um ástir og auð en einnig völd .
Því þrátt fyrir að þær mæðgur hafi fallist í faðma á eftir að koma í ljós hvaða áhrif deila þeirra hefur á stjórnmálaflokk forseta Frakklands , Nicolas Sarkozys , og möguleika hans á endurkjöri árið 2012 .
Í upphafi snerist deilan um að Bettencourt-Meyers vildi fá móður sína , ríkustu konu Frakklands , dæmda ófæra um að annast eigin fjármál og þar með að fara með fjölskylduauðinn , 17 milljarða evra , 2.590 milljarða króna .
Ástæðan fyrir beiðninni er sú að henni stóð ekki á sama um gjafmildi móður sinnar í garð rithöfundarins og ljósmyndarans François-Marie Banier .
Miklir kærleikar mynduðust milli Lilian Bettencourt og Banier eftir að hann myndaði hana fyrir franska tímaritið Egoiste árið 1987 og er talið að hún hafi gefið honum gjafir sem metnar eru á 1,3 milljarða evra , tæpa 200 milljarða króna .
Nokkrum mánuðum eftir fráfall eiginmanns Bettencourt árið 2007 , lagði Françoise fram kvörtun gagnvart Banier .
Sagði hún hann nýta sér bágt andlegt ástand móður sinnar til þess að hafa af henni fé .
Hafa deilur þeirra mæðgna tekið verulega á og ýmsum sprengjum varpað á báða bóga .
Í sumar voru birtar upptökur sem bryti Bettencourt hafði tekið upp .
Þar var meðal annars að finna samræður milli Bettencourt og fjármálaráðgjafa hennar um hvernig hægt væri að skjóta fjármunum undan skatti með því að geyma hluta auðæfanna á svissneskum leynireikningum .
Eins hafði brytinn tekið upp samtal milli Bettencourt og Éric Wœrth , sem var fjármálaráðherra og gjaldkeri UMP flokksins , flokks Sarkozy , þar sem hann er að falast eftir því að Bettencourt ráði eiginkonu hans í vinnu .
Á þessum tíma var fjármálaráðuneytið franska að rannsaka skattaundanskot franskra auðkýfinga en svo vill til að Bettencourt slapp í gegnum nálarauga rannsóknarinnar .
Eiginkona ráðherrans fékk vinnu hjá ekkjunni á svipuðum tíma .
Síðastliðið sumar greindi endurskoðandi Bettencourt , Claire Thibout , frá því að hún hefði reglulega dregið upp veskið þegar franskir hægrimenn voru annars vegar .
Meðal annars hefði Sarkozy tekið á móti umslögum með peningagjöfum .
Sarkozy og Wœrth neituðu þessum ásökunum og segja skattayfirvöld að það sé ekki rétt að ráðherrann hafi aðstoðað Bettencourt .
Hins vegar varð Wœrth að taka pokann sinn í síðasta mánuði er Sarkozy tók til á stjórnarheimilinu .
Eins og áður sagði sættust þær mæðgur fyrr í vikunni og segir í yfirlýsingu Bettencourt að samkomulagið veki hjá henni von um að fjölskyldan sameinist á ný og takist á við framtíðina saman .
Unnið hefur verið leynt og ljóst að því að reyna að sætta fjölskylduna í talsverðan tíma .
Til að mynda sleit Bettencourt öllu sambandi við Banier í ágúst og er hann nú hvergi nefndur í erfðaskrá hennar en hann var aðalerfingi hennar samkvæmt erfðaskrá sem hún gerði árið 2007 .
Jafnframt hafa eiginmaður Bettencourt-Meyers , Jean-Pierre Meyers , og börn þeirra hjóna fengið aukinn frama hjá L ' Oreal fyrirtækinu .
Ein sú ríkasta Samkvæmt lista Forbes er Liliane Bettencourt sú 17. ríkasta í heimi en auðæfi hennar eru metin á 20 milljarða Bandaríkjdala af Forbes .
Hún er þriðja ríkasta kona heims .
Bettencourt er eitt þekktasta fórnarlamb Bernards Madoffs en hún tapaði um 3,4 milljörðum króna á svikamyllu hans .
Snyrtivörur og fasistar Liliane Bettencourt er fædd í París árið 1922 og er því 88 ára að aldri .
Hún er einkabarn Eugène Schueller , stofnanda L ' Oreal veldisins en fyrirtækið er einn stærsti framleiðandi snyrtivöru í heiminum .
Móðir Liliane lést árið 1927 og voru Liliane og faðir hennar afar náin alla tíð en ólíkt því sem gerist mörgum ævintýrum þá kvæntist hann aldrei aftur .
Liliane hóf störf í fjölskyldufyrirtækinu fimmtán ára gömul .
Árið 1950 giftist hún franska stjórnmálamanninum André Bettencourt en hann var liðsmaður fasistahreyfingar , La Cagoule , sem faðir Liliane studdi fjárhagslega .
La Cagoule studdi meðal annars framgang nasistahreyfingarinnar og studdi hana af ráð og dug í seinni heimstyrjöldinni .
Í stríðslok réð Schueller hann til starfa hjá L ' Oreal líkt og marga aðra liðsmenn Cagoule .
Hann varð síðar varaformaður stjórnar L ' Oreal en árið 1957 er Eugène Schueller lést árið 1957 erfði Liliane L ' Oreal fyrirtækið af föður sínum .
Liliane og André settust að í Neuilly-sur-Seine árið 1951 og eignuðust sitt eina barn , Françoise , árið 1953 .
