Vínin með jólamatnum geta valdið heilabrotum .
Við leggjum mikið í matargerðina á þessum árstíma og ef borið er fram borðvín með máltíðinni er mikilvægt að það sé matnum samboðið og spili með honum .
Ef síld er fyrirferðarmikil á borðinu og t.d. reyktur áll og lax er íslenskur jólabjór og Álaborgari auðvitað málið .
Íslensku brugghúsin hafa náð mikilli færni við framleiðslu sína og í sjálfu sér engin þörf að leita út fyrir landsteinana þar .
Humar , hvort sem er grillaður , steiktur eða í súpu , kallar á virkilega gott hvítvín .
Hér hefur Frakkland upp á margt að bjóða .
Góður Chablis frá vönduðum framleiðanda á borð við Chablisienne , Laroche eða Drouhin er alla jafna mjög öruggur kostur .
Einnig kæmi til greina Riesling frá Alsace og svo er auðvitað hægt að halda til Ítalíu og velja Soave í háum gæðaflokki frá annaðhvort Pieropan eða C ' a Rugate .
Það eru vín sem gefa mikið fyrir peninginn .
Auðvitað má fara á framandi slóðir og þeir sem ekki hafa bragðað á nýsjálensku Spy Valley-vínunum ættu að ráða bót á því .
Hvort sem Sauvignon Blanc eða Chardonnay verður fyrir valinu þá eru þetta vín sem ekki er hægt annað en að dást að .
Önd er sömuleiðis eitthvað sem beinlínis kallar á klassík í vínmálum .
Hér eru Bordeaux-vínin á heimavelli .
Það er hægt að velja margt gott þar , til dæmis vínið Tourelles de Longueville sem er annað vín hins magnaða vínhúss Chateau Pichon de Longueville og ekki spillir fyrir að það er ofurárgangurinn 2005 sem nú vermir hillurnar .
Pomerol-vínið La Fleur Maillet er aðeins ódýrara , þar njótum við góðs af birgðum sem keyptar voru inn á " gamla genginu " og ef við förum enn neðar í verðskalann er hægt að finna einföld en virkilega góð og ódýr Bordeaux-vín á borð við Chateau Grossombre eða Lamothe-Vincent , hvort tveggja rétt yfir tvöþúsundkallinum .
Nautasteikur eru einfaldar að því leytinu til að flest góð rauðvín falla vel að þeim en flóknar vegna þess að þá kemur svo margt til greina .
Hér mætti velja öflugan Spánverja á borð við Finca Monasterio eða Coto Imaz frá Rioja eða bregða sér yfir til Katalóníu , nánar tiltekið til Empordá alveg við frönsku landamærin og velja vínið Finca Malaveina frá Perelada .
Ítalía kemur líka sterk inn og þar er úr nógu að moða .
Ég myndi ekki síst horfa til Toskana og vil benda á vínhúsið Isole e Olena .
Árgangurinn 2007 af Chianti Classico-víninu þeirra er með þeim betri sem komið hefur frá Paolo di Marchi og toppvínið hans Cepparello 2005 er hreinasta afbragð .
Villibráðin kallar á kröftug og mikil vín .
Bordeaux er áfram góður kostur , ekki síst með hreindýri , en ekki má gleyma Rhone .
Í vínbúðunum er t.d. hægt að fá alveg hreint magnaðan Gigondas frá Saint Cosme en síðan er líka hægt að halda sig við einfaldari Cotes-du-Rhone ef menn vilja ekki íþyngja buddunni of mikið en velja þá einhvern af bestu framleiðendunum , t.d. Guigal , Vidal-Fleury eða Chapoutier .
Hér kemur Nýi heimurinn líka sterkur inn .
Ástralskur Shiraz , t.d. Miamba Shiraz frá Grant Burge eða The Futures eða Stonewell Shiraz frá Peter Lehmann .
Slík vín eiga ekki síst oft betur við en Frakkarnir ef einhver sæta er í sósunni .
Þá komum við að höfuðverknum : Hamborgarhryggnum , hangikjötinu og öllu hinu hefðbundna meðlæti sem sligar íslensku jólaborðin .
Það er ekki óalgengt að á disknum endi matur sem er í senn mjög saltur , reyktur , sætur og súr .
Slík samsetning er ekki beinlínis vínvæn og þótt margir hafi reynt að finna " silfurkúluna " sem nær að vinna á þessu öllu í senn þá er hún líklega ekki til .
Það sem myndi falla best að t.d. hamborgarhrygg eða hangikjöti er þannig oft þykkt og arómatískt hvítvín frá Alsace úr þrúgunum Pinot Gris eða Gewurztraminer .
Besta ráðið sem ég get gefið , vilji menn rekar rautt , er að velja vín sem er gott , ágætlega kröftugt og þykkt en ekki of dýrt .
Það er synd að fórna bestu flöskunum þegar aðrar gera sama gagn og jafnvel meira .
Rioja Reserva eða jafnvel Merlot frá Nýja heiminum .
Kröftug Shiraz-vín frá Ástralíu ráða svo við flestallt .
Regla númer eitt er hins vegar : Veldu það sem þér þykir gott .
Næst : Áramótin 