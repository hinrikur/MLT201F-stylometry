Jóla , jóla , jóla þetta og hitt .
Já , jólin eru að koma og jólastressið eykst .
Það er nefnilega þannig að á þessum árstíma þegar við eigum að vera sæl saman og hafa það náðugt finna líka margir fyrir hinu hrollvekjandi jólastressi .
Það á eftir að taka til í forstofuskápnum , ryksuga og skúra , kaupa ilmvatn handa tengdó og gera jólaísinn .
Svo margt er eftir að gera að þig langar helst að fleygja þér upp í sófa , draga teppi yfir haus og sofa fram að áramótum .
Það er einmitt það sem má alveg .
Kannski ekki að sofa fram að áramótum , en mjög þarft er að slappa svolítið af inn á milli til að maður verði ekki alveg búinn á því á jólunum sjálfum .
Enda er ekkert skemmtilegt að sofna ofan í jólamatinn eða jólagjafirnar .
Jólaundirbúningurinn breytist þannig með árunum að á meðan maður er lítill og vitlaus þarf maður í raun ekkert að gera fyrir jólin nema sitja fyrir á jólakortamyndum og föndra dálítið í leikskólanum eða skólanum .
Þetta breytist dálítið eftir því sem maður eldist og byrjar að bera meiri ábyrgð á jólagjafainnkaupum og öðru slíku .
Nú undir þrítugt með eigið heimili bætast síðan við þrif , þó ekki með neinum sérstökum ósköpum og skreytingum , sem einnig er haldið í lágmarki því annars er of mikið verk að pakka öllu saman aftur .
Ég get eiginlega ekki ímyndað mér hvernig þetta væri allt saman með börn og mann líka , en ímynda mér að undirbúningur með slíku stóði myndi kalla fram nokkuð fleiri svitaperlur á enni mínu .
Fyrir þá sem eru ekki jafn heppnir og ég að geta bara farið á barinn rétt fyrir jól og pakkað inn jólagjöfunum í rólgheitunum , en samt á síðustu stundu á Þorláksmessukvöld , ímynda ég mér að gott skipulag skipti einna mestu máli .
Eins og t.d. að taka sér einn góðan dag í að æða um bæinn í útréttingum og annan eða tvo til að þrífa og þvo eins og vitleysingur .
Þannig reyni ég alla vega að haga þessu svona nokkurn veginn og mér finnst líka ágætt að nota kvöldin til að grípa með mér eins og tvær gjafir .
Inn á milli búðaráps , baksturs og undirbúnings er svo hægt að gefa sér dagpart eða kvöldstund til að hitta vini og ættingja , fá sér kakó og smákökur , spila , skrifa á jólakortin í rólegheitum eða rölta um miðbæinn .
Nú ef allt klikkar , skipulagið gengur ekki fullkomnlega upp , forstofuskápurinn er enn í rúst og gangurinn óskúraður , þá er bara að yppa öxlum , slökkva ljósin og kveikja á kertum .
Jólin koma nefnilega alltaf , alveg sama hvað gengur á , og þá er mikilvægast að njóta samverunnar og ekki að hafa áhyggjur af eins tíu rykkornum til .
Allir í góðu jafnvægi Jólastressið skapast ekki bara af öllu því sem þarf að gera fyrir hátíðarnar .
Það getur líka tekið á að vera fullkominn maki eða að halda brosinu í árlegu jólaboði þegar þú myndir frekar vilja vera kúrandi uppi í sófa .
Jú , það er yndislegt að vera með fjölskyldunni yfir jólin en of miklar væntingar í kringum jólahátíðina skapa stundum stressandi aðstæður þegar allt fer ekki nákvæmlega eftir áætlun .
Haltu þínu striki Til að vera í ágætu jafnvægi yfir jólin og missa sig ekki í stresskasti yfir jólasteikinni eða uppáhaldskonfektmolanum sem Gunna frænka náði á undan þér , er ráð að hafa nokkur gömul og góð ráð í huga .
Reyndu að fá nógan svefn og snúa sólarhringnum ekki algjörlega við .
Jólafríið er ekki langt hjá flestum í ár og því ómögulegt að ætla að vinna sig til baka á nokkrum dögum .
Ef þú ferð reglulega í líkamsrækt skaltu halda því áfram og ekki nota jólin sem afsökun til að hætta .
Enda hressandi bæði fyrir líkama og sál að svitna svolítið .
Þú getur líka farið út að ganga til að fá ferskt loft og tæma hugann ef andrúmsloftið heima fyrir er orðið þrúgandi .
Svo er upplagt að gera vel við sig í mat og drykk en samt að feta sig gætilega eftir skemmtanastíg jólanna .
Það vill enginn elda jólamatinn ofan í alla fjölskylduna með velgju í maganum eða stein í hausnum .
Njóttu frekar fljótandi lystisemda jólanna í hófi .
Ilmandi gott glögg Það er mjög notalegt að hóa saman vinum og fjölskyldu í jólaglögg á aðventunni .
Þetta þarf ekki að vera svo ýkja flókið , bara einn góður pottur af ilmandi glöggi og heimabakaðar piparkökur eða aðrar smákökur með .
Svo geta þeir sem vilja komið við , kannski á leið sinni úr verslunarleiðangri eða öðru jólaamstri , og fengið sér hressingu .
Þetta er tilvalin leið til að eiga notalega og jólalega stund með þeim sem okkur þykir vænt um og slappa svolítið af í öllu jólaannríkinu .
Góðar uppskriftir að glöggi , bæði áfengu og óáfengu , má finna víða á netinu .
Kyrrlát jólastund Notaðu aðventuna til að gera eitthvað notalegt fyrir sjálfa / n þig .
Farðu í klippingu , nudd eða eitthvað slíkt sem þér finnst notalegt og njóttu þess að hlakka til jólanna í ró og næði .
Sumir gefa líka sjálfum sér jólagjöf , kannski fallega flík eða einhvern hlut sem þá hefur langað í lengi .
Heima fyrir má líka gera ýmislegt notalegt .
Liggja í leti yfir skemmtilegum jólamyndum og borða eitthvað gott með því , lesa jólabækurnar sem maður náði ekki að klára að lesa um síðustu jól eða bara fara í langt og gott bað .
Ýmislegt notalegt má sannarlega finna sér að gera á aðventunni og þarf það hvorki að vera mikið vesen né kosta mikið .
