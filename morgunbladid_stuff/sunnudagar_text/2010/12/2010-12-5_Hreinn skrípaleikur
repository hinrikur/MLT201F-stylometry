Mér finnst eitt af verri " floppum " þessarar ríkisstjórnar sem nú ræður ríkjum og kennir sig gjarnan við norræna velferðarstjórn vera stjórnlagaþingið , sem kosið var til fyrir réttri viku .
Leikurinn er augljóslega gerður til þess að dreifa athygli þjóðarinnar frá vandræðagangi ríkisstjórnarinnar og getuleysi hennar til þess að taka á þeim málum sem skipta allan almenning svo miklu meira máli .
Maðurinn sem fékk bestu kosninguna , þar sem einungis 35,95% kosningabærra manna nýttu atkvæðisrétt sinn , hlaut 7.192 atkvæði í 1. sætið eða 8,6% fylgi þeirra sen kusu en einungis 3,2% sé miðað við þann fjölda sem var á kjörskrá .
Þetta var Þorvaldur Gylfason prófessor .
Salvör Nordal heimspekingur lenti í öðru sæti hlaut 2.482 atkvæði , eða 3% fylgi .
Það voru 232.374 einstaklingar á kjörskrá , svo það verður nú varla annað sagt en þjóðin hafi hafnað þessu helsta " beibíi " Jóhönnu Sigurðardóttur forsætisráðherra og þeirri röksemd að stjórnarskráin sé helsti sökudólgur bankahrunsins , enda hefur Jóhanna ekki sagt stakt orð um stjórnlagaþingskosninguna og þátttökuleysi þjóðarinnar í þeirri kosningu .
Mér finnst stjórnarskrá íslenska lýðveldisins ágætis plagg .
Ég er sannfærð um að það er ekki við það plagg að sakast , þegar leita á sökudólganna sem ollu hruninu .
Hvers vegna eru menn að berja höfðinu við stein ? Er ekki kominn tími til þess , nú tveimur árum og tveimur mánuðum eftir hrun , að menn viðurkenni það í eitt skipti fyrir öll , að það voru bankarnir sjálfir , stjórnendur þeirra og eigendur , með óábyrgum rekstri , gífurlegri skuldsetningu og taumlausri græðgi , sem settu bankana á hausinn ? Ég held að ef við getum horfst í augu við þá staðreynd , sé meiri möguleiki á því fyrir okkur , hina hnípnu þjóð , að horfa fram á veginn og hefjast handa við þá uppbyggingu sem hér bíður okkar .
Þótt ég segi að stjórnarskráin sé hið ágætasta plagg er ekki þar með sagt að ekki megi skýra ýmislegt sem í henni er og sníða af einhverja skavanka .
En því fer fjarri , miðað við núverandi aðstæður í íslensku efnahags- og atvinnulífi , að ég telji að slíkt verk sé eitt af forgangsverkefnum þjóðarinnar .
Reyndar kom á daginn fyrir viku að meirihluti þjóðarinnar er sömu skoðunar .
Ég kaus til stjórnlagaþings og ég notaði hvern einasta reit .
En þar sem ég er aðeins í hópi tæplega 36% kosningabærra manna geri ég enga kröfu til þess að það þing sem ég átti þátt í að kjósa hafi eitthvert umboð .
Þetta stjórnlagaþing , sem átti jú aldrei að vera annað en ráðgefandi og niðurstöður þess koma svo til umfjöllunar hjá Alþingi , sem fer með réttinn til þess að breyta stjórnarskránni , er vita umboðslaust og hljóta niðurstöður þess að verða skoðaðar í því ljósi .
Að vísu fannst mér ágætt að þessi kosning leiddi í ljós hvers konar gallar eru á því fyrirkomulagi sem ákveðið var að hafa við kosninguna .
Það er náttúrlega fáránlegt að af 25 manna hópi skulu einungis þrír einstaklingar utan af landi ná kjöri .
Það gengur vitanlega aldrei upp að 23 manna hópur af höfuðborgarsvæðinu , sem aukinheldur er einsleitur hópur háskólamanna , álitsgjafa og fjölmiðlamanna , fái umboð til þess að semja nýja stjórnarskrá .
En ég óska tuttuguogfimm-menningunum alls hins besta í starfi sínu .
Ég vona svo sannarlega að sú ráðgjöf sem hópurinn bræðir saman og afhendir svo Alþingi , gangi út frá því að standa vörð um okkar ágætu stjórnarskrá og sníða af henni helstu vankanta .
Ekki get ég sagt að ég hafi fyllst bjartsýni á að svo geti orðið þegar ég horfði og hlýddi á Þorvald Gylfason í Kastljósi Sjónvarpsins á þriðjudagskvöld .
Hann hlýtur að telja að hann sé hið augljósa forsetaefni stjórnlagaþingsins , með meira en helmingi fleiri atkvæði í fyrsta sæti en Salvör Nordal .
Þorvaldur er ekki að boða neina smávægilega endurskoðun , heldur byltingarkennda og nýja stjórnarskrá .
Hann hefur séð ljósið í stjórnarskrá Suður-Afríku og vill leita þangað í smiðju .
Og hann vill ekki einu sinni að Alþingi fjalli um ráðgjöf stjórnlagaþings , heldur semji stjórnlagaþingið nýja stjórnarskrá .
Þessi hugmynd samræmist ekki stjórnarskrá okkar og er því , sem betur fer , sjálfdauð .
Þess vegna er ég þakklát fyrir umboðsleysi stjórnlagaþingsins .
