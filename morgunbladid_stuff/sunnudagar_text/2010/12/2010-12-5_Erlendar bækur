Crude World - Peter Maas * * * * - Olía knýr heiminn og sá sem heldur um olíukranann er ansi valdamikill .
Olíunni fylgir hins vegar ekki alltaf gæfa .
Í bókinni Crude World fer blaðamaðurinn Peter Maass á milli olíuríkja og dregur upp upplýsandi mynd af flóknu samspili og ólíkum örlögum .
Mörg þessara ríkja búa við " bölvun auðlindanna " .
Á olíuleiðslu í Ekvador sá Maass-áletrunina " Más Petróleo = Más Pobreza " eða meiri olía jafngildir meiri fátækt .
Ein af spurningunum , sem Maass veltir fyrir sér er hvernig á því geti staðið og niðurstaðan er að " skyndilegum ávinningi er iðulega sóað af ríkisstjórnum , sem hafa tilhneigingu til spillingar og vangetu .
Olíudollarar kunna að gera þær ríkari , en ekki heiðarlegri , skilvirkari eða snjallari ; venjulega gerist hið gagnstæða .
" The Prize - Daniel Yergin * * * * - Stórveldi heimsins telja öryggi sitt undir aðgangi að olíu komið .
Yfirvöld í Peking reyna um allan heim að tryggja orku til að knýja eimreið kínversks efnahagslífs .
Bandarísk stjórnvöld vilja allt til vinna til að vera ekki háð duttlungum olíuríkjanna við Persaflóa .
Sveiflur í rússnesku efnahagslífi fylgja sveiflum í olíuverði .
The Prize eftir Daniel Yergin er komin til ára sinna – hann fékk Pulitzer-verðlaunin fyrir hana 1992 – en þar er baráttan um " olíu , peninga og völd " rakin frá því byrjað var að framleiða steinolíu í lampa til okkar tíma , stórveldapólitík , baktjaldamakk , tilurð viðskiptavelda og hrun þeirra .
Má segja að bókin sé inngangur – nokkuð rækilegur – að Crude World , sem fjallað er um hér fyrir ofan .
Handling the Undead – John Ajvide Lindqvist * * * -- Hinir dauðu lifna við í bók John Ajvide Lindqvist og taka að ráfa um .
Þessi setning hljómar eins og upphaf að handriti hryllingsmyndarinnar The Night of the Living Dead .
Slíkur hryllingur vakir þó ekki fyrir Lindqvist og á löngum köflum snýst bókin um það hvernig einstaklingar takast á við það að látnar eiginkonur , mæður , dætur , feður og afar snúa aftur til lífs í misheillegu ásigkomulagi og bælda sál á fertugu dýpi .
Inn í fléttast fálmkennd viðbrögð stjórnvalda við vandanum .
Útkoman er glettilega skemmtileg og merkilegt nokk lífleg lesning .
Karl Blöndal kbl@mbl.is 