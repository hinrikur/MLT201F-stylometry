Dorothée Kirch tók fyrr á árinu við stöðu framkvæmdastjóra Kynningarmiðstöðvar íslenskrar myndlistar .
Þrengt er að miðstöðinni , eins og öðrum stofnunum , vegna niðurskurðar .
Hún segir að af þeim sökum verði að finna réttu leiðirnar til að miðstöðin geti þjónað hlutverki sínu , fyrir íslenska myndlistarmenn .
Ég er nú bara ennþá að komast inn í hlutina , ætli það taki ekki heilt ár , heilan hring , áður en maður hefur alla yfirsýn " segir Dorothée Kirch sem tók í mars síðastliðnum við stöðu framkvæmdastjóra Kynningarmiðstöðvar íslenskrar myndlistar .
Hún tók við af Christian Schoen sem var fyrsti framkvæmdastjóri miðstöðvarinnar .
Dorothée , eða Dóró eins og hún er kölluð , er þaulkunnug íslensku myndlistarlífi , menntaður myndlistarmaður frá Listaháskóla Íslands , með MBA-próf frá Háskólanum í Reykjavík og hefur undanfarin ár starfað hér heima og erlendis við gallerírekstur og sem sýningastjóri .
" Það er ekki bara vegna þess að ég er ný í þessu starfi að ég er enn að átta mig á mörgu sem því við kemur , heldur er ástæðan líka sú að svo margt hefur breyst á síðustu árum og mánuðum , eftir bankahrunið , " segir hún þar sem við sitjum á skrifstofu hennar í gömlu og fallegu húsi , Hafnarstræti 16 , sem miðstöðin deilir með Sambandi íslenskra myndlistarmanna og Myndstefi .
Við byrjum á að skoða stofnskrá Kynningarmiðstöðvarinnar sem er að mestu fjármögnuð af mennta- og menningarráðuneyti en aðild að miðstöðinni , sem er sjálfseignarstofnun , eiga samtök listamanna , myndlistarstofnanir , utanríkisráðuneytið og Íslandsstofa .
" Stofnskráin er merkilegt plagg , með mikilvæg markmið , þótt aldrei hafi verið til nægilegt fjármagn til að framfylgja þeim til fullnustu , " segir Dóró .
Helstu markmið miðstöðvarinnar eru þau að eiga frumkvæði að og efna til samstarfs um sýningar á íslenskri myndlist erlendis ; að bjóða blaðamönnum og sýningastjórum til Íslands til að auka tengsl við erlent listumhverfi ; að taka þátt í alþjóðlegu samstarfi um vinnustofur og kynningamál listamanna ; að taka þátt í öðru alþjóðlegu samstarfi sem forstöðumaður og stjórn telja að þjóni markmiðum stofnunarinnar , og að eiga frumkvæði að og taka þátt í skipulagningu alþjóðlegra myndlistarviðburða á Íslandi , auk þess að úthluta styrkjum til myndlistarmanna fyrir verkefni erlendis .
Þá sér kynningarmiðstöðin um framkvæmd þátttöku Íslands á myndlistartvíæringnum í Feneyjum .
Dóró segir að sumum af þessum stefnumálum hafi ekki verið unnt að framfylgja sökum fjárskorts .
" Það sem hefur líklega tekist best er að vinna að gagnkvæmum tengslum , " networking " , " segir hún .
" Varðandi það að skipuleggja erlenda myndlistarviðburði hér á landi , þá beitti Christian Schoen sér til að mynda fyrir því að hin stóra alþjóðlega hátíð Manifesta yrði haldin hér á þessu ári , 2010 , og áhuginn var gagnkvæmur .
En svo breyttust allar aðstæður eftir hrunið – og að auki spilaði inn í að íslenska ríkið var búið að setja mikla peninga í þátttöku Íslands í bókakaupstefnunni í Frankfurt .
Það hefði verið útilokað á þessum tíma að framkvæma tvö verkefni af þeirri stærð .
" Vissi að ástandið væri erfitt Eins og allir vita hafa framlög til stofnana verið skorin niður og Kynningarmiðstöðin er þar engin undantekning .
" Allir átta sig á því að það verður úr litlu að spila næstu árin , " segir Dóró .
" Við erum skorin niður um 20% árið sem ég tek við og 10% til viðbótar á næsta ári .
Þetta bitnar á öllum .
Tuttugu prósent af framlagi hins opinbera fara samkvæmt samningi í styrki til listamanna ; því minna sem stofnunin fær því minna fer í styrki .
Við höfum um 13 milljónir til að standa undir starfseminni og veita styrki .
Við erum tvær sem störfum hér og þessar tíu milljónir sem skriftstofan fær duga ekki fyrir launum og rekstri .
Styrkirnir eru rétt innan við þrjár milljónir .
Þú sérð hvað þetta er lítið .
" Hún dæsir .
" En vegna þess hvað þrengt er að okkur þá verðum við að finna aðferðir til að láta miðstöðina virka , finna réttu leiðirnar til að Kynningarmiðstöðin geti verið til og þjónað sínu hlutverki – fyrir íslenska myndlistarmenn .
Ef starfið á skrifstofunni færi bara í að halda henni opinni þá væri lítið vit í því , " segir hún .
" En það er mikill vilji fyrir því að starfsemin gangi , ráðherra sýnir skilning á mikilvægi kynningarmiðstöðvarinnar – en í augnablikinu eru bara ekki meiri peningar til .
" – Það hlýtur að vera erfitt að koma full metnaðar í starfið en vera síðan settar miklar hömlur sökum fjárskorts ? " Auðvitað vissi ég að ástandið væri erfitt um þessar mundir – en ég gerði mér ekki grein fyrir því að það væri alveg svona erfitt , " segir Dóró og hlær .
" En í því felst líka mikil áskorun , " bætir hún síðan við , með þunga .
" Nú er spennandi að finna nýjar leiðir , að endurskoða það sem gert hefur verið og einbeita sér virkilega að því hvað skilar árangri í starfinu og hvað ekki .
Það finnst mér spennandi .
Þessi skipulagsvinna fer líka inn á menningarpólitískt svið sem mér finnst afar áhugavert .
Um þessar mundir er svo margt að gerast á Íslandi hvað varðar skilning á því hvað skiptir raunverulega máli .
Nú er þessi stórmerkilega skýrsla um hin miklu efnahagslegu áhrif skapandi greina nýkomin út og vegur þungt ; fólk sér svart á hvítu hvað menning og listir skipta gríðarlegu máli fyrir samfélagið .
Hér eru komin rök sem enginn getur hunsað .
" Ekki í landkynningu heldur útflutningi Dóró segir að í aðstæðum eins og ríkja núna þurfi að finna nýjar leiðir og allir verði að vinna saman að kynningu á íslenskri menningu en þar má t.d. nefna að kynningarmiðstöðvar í öllum skapandi greinum reyna að vinna saman þar sem það á við .
" Þegar allir leggjast saman á árarnar þá er hægt að gera furðu mikið .
Það þýðir ekki að treysta á eina stofnun til að sjá um hlutina ; menn þurfa að líta út fyrir sinn sjóndeildarhring og tengjast saman .
Stór hluti af minni vinnu er einmitt að tengja fólk saman .
Það kostar vinnu og getur skilað ótrúlega miklu – það þekki ég vel ! Eins og ég sagði þá hefur aldrei verið til fjármagn til að hrinda öllum markmiðum miðstöðvarinnar í framkvæmd en ég tek ákveðna þætti út og legg áherslu á þá .
Á næsta ári verður megináherslan á að bjóða hingað til lands menningarblaðamönnum og sýningastjórum , í því skyni að efla sambandið við alþjóðlegt listumhverfi .
Nokkrir slíkir hópar hafa þegar komið til landsins og hefur verið unnið að því í samstarfi við utanríkisráðuneytið , sendiráð , Íslandsstofu og fyrirtæki .
Ég vil bæði bjóða hópum og einstaklingum ; það er auðveldara að stuðla að dýpri samræðum einstaklinga og listamanna heldur en ef um stóran hóp er að ræða .
Ef þessir gestir fá áhuga á listinni sem þeir kynnast getur ýmislegt áhugavert komið út úr því .
Í rauninni lít ég svo á að miðstöðin sé að vinna í því að aðstoða listamenn við að geta lifað af list sinni .
Að búa til tækifæri fyrir þá að kynnast framtíðar samstarfsaðilum erlendis .
Við vitum öll að Ísland er of lítill markaður til að standa undir atvinnumennsku í myndlist ; það gengur erfiðlega að lifa af sýningum og sölu verka ef við höldum okkur bara við Ísland .
Íbúar landsins eru einfaldlega of fáir ; við erum í útflutningi .
Það er algjört grundvallaratriði að ef listamenn eiga að skapa listaverk þá verða þeir að afla sér fjár með og gegnum verkin .
Það má hinsvegar aldrei gleyma því að alltaf þarf að hlúa að grasrótinni og grunnhugsunin gagnvart listum og menningu verður ávallt að vera sú að listir og menning eru lífsnauðsynleg fyrir hvert samfélag á eigin forsendum .
Ég held hinsvegar að tækifæri fyrir listamenn til að lifa á list sinni séu miklu meiri nú en þau voru fyrir nokkrum árum ; í þessu samhengi verður einnig að hugsa út í sjálfbærni þessarar atvinnugreinar eins og hinna .
" Þegar Dóró er spurð að því hvort það fari saman að hún sé að kynna Ísland í víðri mynd um leið og hún beinir athygli að einstökum listamönnum , þá segir hún " jú " , en dregur seiminn .
" Ég held því samt alltaf fram að ég sé að kynna íslenska myndlist , með litlu í-i og stóru M-i .
Auðvitað fær Ísland eitthvað út úr því en ég er ekki í landkynningu , frekar útflutningi .
Ég er ekki að reka Ferðamálaráð .
Það er frábært að vinna í því að auka menningartúrisma , hann er alltaf að aukast , við vitum það , en ég er að flytja fólk til Íslands sérstaklega til að kynna sér myndlistarumhverfið .
Þau eiga að koma til að vinna markvisst með listamönnum en ekki til að eiga notalega stund á veitingastað .
" Þátttaka í Feneyjum mikilvæg Kynningarmiðstöð íslenskrar myndlistar annast framkvæmdastjórn íslenska skálans á Feneyjatvíæringnum .
Fulltrúar Íslands á næsta ári eru þau Ólafur Ólafsson og Libia Castro , sem starfa í Berlín .
Ellen Blumenstein , sýningastjóri þar í borg , hefur verið ráðin sýningarstjóri .
" Miðstöðin heldur utan um alla praktíska þætti þátttökunnar í Feneyjum og það er okkar að finna fjármagn , " segir Dóró .
Hún þekkir vel til þátttökunnar þar sem þau Markús Þór , eiginmaður hennar , voru sýningastjórar sýningar Ragnars Kjartanssonar í fyrra .
" Undirbúningurinn gengur mjög vel .
Við vorum það heppin að styrkurinn sem hið opinbera veitir vegna Feneyjatvíæringsins var ekki skorinn mikið niður en við munum færa okkur í ódýrara húsnæði í Feneyjum .
Við höfum leigt fallegt rými sem er aðeins fjær aðalsýningasvæðinu en það sem við vorum í síðast , en það eru skálar fleiri þjóða þar í kring .
Auðvitað hef ég áhyggjur af peningamálunum en við sækjum víða um styrki .
Ég þarf að safna fyrir sýningaskrá og gerð verka .
Ég vona að íslensk fyrirtæki sjái sér hag í því að starfa að þessu með okkur .
Ef ég má vil ég hvetja forsvarsmenn íslenskra fyrirtækja til að sýna samfélagslega ábyrgð í verki , og hjálpa okkur við að byggja á þeim vaxandi árangri sem Ísland hefur náð fram með þátttökunni í Feneyjum .
Með Ragnari lentum við illa í hruninu en til að safna peningum bjó hann til upplagsverk sem gallerí hans hér og í Bandaríkjunum eru að selja og fer allt andvirðið upp í kostnaðinn .
Þetta er tækifæri fyrir aðdáendur Ragnars ! Við erum ennþá að vinna í að ná okkur á slétt þar en það mun takast þegar öll verkin eru seld .
Við munum vinna að fjármögnum með Ólafi og Libiu og þeim þremur galleríum sem þau starfa með í Evrópu .
Við nurlum saman fyrir þessu , við hljótum að geta það , " segir Dóró og brosir .
– En er mikilvægt fyrir Íslendinga að taka þátt í Feneyjatvíæringnum ? " Algjörlega ! Feneyjatvíæringurinn er eini stóri myndlistarviðburðurinn þar sem fólk getur uppgötvað íslenska myndlistarmenn og kynnst listamönnum sem hafa verið valdir sem fulltrúar okkar fyrir vandaða listsköpun sína .
Það er svo mikilvægt að sýna að hér er fólk sem hugsar og skapar áhugaverða myndlist .
Tvíæringurinn byggist á þátttöku þjóða og því verður opinber stofnun að sjá um framkvæmdina ; þetta er langstærsta verkefni Kynningarmiðstöðvarinnar á hverjum tíma .
Annars finnst mér að miðstöðin eigi alltaf að vera til staðar fyrir listamennina , til að aðstoða þá og styrkja , við að koma á samböndum og veita þeim slíkan stuðning , frekar en að binda fjármagn í að standa sjálf fyrir listrænum gjörningum , " segir Dóró .
Fagmennska myndlistarmanna hefur aukist Dorothée Kirch var í vor ráðin framkvæmdastjóri Kynningarmiðstöðvar íslenskrar myndlistar til næstu fimm ára .
Dorothée fæddist í Þýskalandi árið 1974 en nam og starfaði á íslandi á árunum 1994 til 2005 .
Hún lauk myndlistarnámi við Listaháskóla Íslands árið 2001 og MBA-gráðu frá Háskólanum í Reykjavík árið 2005 .
Hún hefur starfað víða innan íslensku myndlistarsenunnar og eins á þeim vettvangi erlendis , bæði í Evrópu og í Bandaríkjunum .
Þar á meðal hefur hún starfað í galleríum hér á landi , i8 , og í Bandaríkjunum .
Á síðustu árum hefur Doróthée einkum starfað við sýningastjórn .
Hún var meðal annars sýningastjóri sýningar Ragnars Kjartanssonar , The End , á síðasta Feneyjatvíæringi , ásamt Markúsi Þór Andréssyni , eiginmanni sínum , en þau hafa á síðustu árum sett upp allnokkrar sýningar saman .
Dorothée segir mikinn áhuga á íslenskri listsköpun erlendis og myndlistinni þar á meðal .
" Það er mikil forvitni um okkur ; við erum enn þá svolítið exótísk , " segir hún .
" Á nokkrum árum höfum við orðið mun sýnilegri á myndlistarsenunni og það hjálpar til við að vekja athygli á öðrum listamönnum .
" Hún segist ekki hafa verið mikið á Íslandi síðustu fimm árin en sér þyki áberandi hvað fagmennska listamanna hafi aukist mikið á þessum tíma , hvernig þeir vinni , hvernig þeir kynni sig og list sína , í hvaða samhengi þeir vilji vera og hvernig þeir taki þátt í umræðunni .
" Fyrir nokkrum árum fór maður í heimsókn á vinnustofu og lenti í því að listamenn áttu í vandræðum með að tjá sig um listina .
Í dag er ástandið allt annað , " segir Dorothée .
" Það kemur ánægjulega á óvart hvað listamenn eru orðnir opnari , hvað sjálfstraustið er meira .
Þeir eru hættir að afsaka sig og skilja að kynning á listinni snýst um samræður og að þannig gerist eitthvað í samskiptum fólks .
Þegar útlendingar tala um myndlistarsenuna hér hafa þeir oft á orði hvað nálægðin sé mikil og svo sé engin stéttskipting .
Það sé hægt að ná í alla – og svo er blessunarlega mjög lítið snobb í listalífinu hér .
" 