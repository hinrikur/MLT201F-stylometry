MEÐ Hermann Gunnarsson fjölmiðlamaður og fyrrverandi landsliðsmaður Sigur Barcelona á Real Madrid [ 5:0 ] á mánudaginn var besti leikur félagsliðs í knattspyrnusögunni , svo langt sem ég man , sem er orðið býsna langt .
Þetta var skólabókardæmi um frábæra knattspyrnu .
Spilamennskan minnti mig á landslið Brasilíu sem varð heimsmeistari 1970 og Johan Cruyff og félaga í liði Hollands næstu árin þar á eftir .
Það er svo mikið flæði í liðinu að alltaf er einhver leikmaður laus og með ólíkindum að 89% allra sendinga Barcelona-manna skuli rata á samherja .
Hafa verður í huga að þeir voru ekki að spila á móti byrjendum ! Í hópnum hjá Real Madrid eru einir fjórir heimsmeistarar Spánar , tveir af lykilmönnum Þjóðverja , nýjasta stjarna Argentínu og sjálfur Cristiano Ronaldo .
Barcelona hefur alltaf verið með frábært lið .
Ég kynntist Cruyff aðeins og spilaði nokkrum sinnum á móti honum og mér finnst stórkostlegt að Guardiola [ þjálfari Barcelona ] skuli nota hugmyndafræði hans .
Auðvitað er hægt að liggja í vörn og brjóta þessa leiknu menn Barcelona niður með líkamlegu atgervi , eins og Inter Milan gerði [ í Meistaradeildinni ] í fyrra .
Liðið tapar stundum en spilamennskan gegn Real var sigur fyrir knattspyrnuna .
Þetta var algjör veisla og alveg sama hvar er borið niður í liðinu , frá aftasta manni og til þess fremsta ; allir eru góðir á öllum sviðum .
Ég er viss um að varnarmennirnir gætu haldið boltanum á lofti allan daginn ef þeir vildu ! Xavi og Iniesta á miðjunni eru galdramenn og svo er náttúrlega sá ótrúlegi leikmaður Messi sem verður sífellt betri ; hann er að nálgast sjálfan Maradona og verður þar með einn besti knattspyrnumaður allra tíma .
Hann er lítill og ekki mikill fyrir mann að sjá , en boltinn er eins og límdur við hann og sterkustu varnarmenn geta hreinlega ekki stoppað hann .
Real hefur á seinni árum reynt að kaupa afrekslið ; hefur nælt í alla þá dýrustu en það tekur tíma að búa til liðsheild .
Leikmenn Barcelona hafa aftur á móti flestir spilað lengi saman hjá félaginu , þekkja hver annan vel og þess vegna er liðsheildin svona sterk .
MÓTI Guðjón Þórðarson einn sigursælasti knattspyrnu-þjálfari Íslands Leikurinn á mánudaginn var feikilega skemmtilegur og gaman að sjá hvernig Barcelona spilaði .
Liðið er frábært núna , enginn getur mælt á móti því , en ég held að það sé ekki besta lið allra tíma .
Mörg gríðarlega góð lið hafa komið fram í gegnum tíðina og hver tími hefur sinn sjarma .
Ég get nefnt Liverpool sem var það besta í Evrópu um tíma og eftirminnilegur er úrslitaleikur Meistaradeildarinnar 1994 þegar talað var um að frábært sóknarlið Barcelona myndi rúlla hinu varnarsinnaða AC Milan upp .
Þegar til kom vissu Barcelonamenn ekki hvaðan á þá stóð veðrið .
Lið Milan var frábært ; skipað stórkostlegum leikmönnum og auk þess mjög vel skipulagt .
Bestur er dálítið sleipt orð en í mínum huga er sá alltaf bestur sem vinnur titla .
Barcelona vann reyndar alla fimm sem liðinu stóðu til boða fyrir tveimur árum en ég tel að það hafi verið fyrst og fremst vegna þess hve liðið var með góðan markvörð og sterka miðverði .
Fagurfræði og mikilvægi góðs varnarleiks gleymist oft þegar talað er um skemmtilegustu liðin eða þau bestu .
Hvað er skemmtilegra í knattspyrnu en að vinna titla ? Ekki má gleyma því að Barcelona tókst ekki að vinna vel skipulagt lið Inter Milan í Meistaradeildinni í fyrravetur .
Þá beitti Inter taktískt fagurfræðilegri útfærslu sem Barcelona átti ekki svar við .
Muna menn hver það var sem skoraði þá fyrir Barcelona gegn Inter ? Var það Messi ? Nei , það var stór og sterkur miðvörður sem fór fram í sóknina .
Varðandi leikinn á mánudaginn held ég að framganga Barcelona hafi m.a. verið jafngóð og raun ber vitni vegna aulagangs andstæðinganna ; leikmenn Real Madrid voru greinilega mjög illa stemmdir og aðrir hlutir virtust valda þeim einhverju hugarangri , kannski umræðan um rauðu spjöldin sem tveir leikmanna liðsins fengu í Meistaradeildinni í síðustu viku .
Ég er sammála því sem Mourinho [ þjálfari Real ] sagði á mánudaginn , að þetta var bara einn leikur og úrslitin í deildinni ráðast ekki á honum .
Alex Ferguson , stjóri Manchester United , bendir oft réttilega á að menn fá jafnmörg stig fyrir að vinna liðin í neðstu sætunum og þau bestu .
