Erfitt hefur verið að halda vefsíðu uppljóstrunarvefjarins WikiLeaks gangandi eftir að aðstandendur hans komu á framfæri rúmlega 250 þúsund bandarískum sendiráðsskjölum við valda fjölmiðla í fimm löndum .
Í skjölunum birtist í raun sýn bandarískra stjórnvalda á heiminn .
Þar má lesa vafningalaust mat á ráðamönnum víða um heim og samskiptum við þá og er birtingin í mörgum tilfellum hin vandræðalegasta fyrir Bandaríkjamenn .
Hillary Clinton , utanríkisráðherra Bandaríkjanna , fordæmdi birtingu skjalanna harðlega á þriðjudag : " Þessi uppljóstrun er ekki aðeins árás á utanríkishagsmuni Bandaríkjanna .
Þetta er árás á alþjóðasamfélagið – bandalögin og samstarfsríkin , viðræðurnar og samningagerðirnar , sem tryggja öryggi heimsins og stuðla að efnahagslegri velmegun .
" Clinton sagði að samskipti ríkisstjórna væru ekki eina áhyggjuefnið sem fylgdi birtingu þessa efnis : " Bandarískir stjórnarerindrekar hitta baráttumenn fyrir mannréttindum , blaðamenn , trúarleiðtoga og aðra sem standa utan raða stjórnvalda og tala opinskátt um innsýn sína .
Þessi samtöl byggjast líka á trausti og trúnaði .
Til dæmis , ef baráttumaður gegn spillingu deilir upplýsingum um misferli opinberra aðila , eða ef hjálparstarfsmaður afhendir skjöl um kynferðislegt ofbeldi , gæti uppljóstrun um hver viðkomandi er haft alvarlegar afleiðingar : fangelsun , pyndingar , jafnvel dauða .
" Verði stimpluð hryðjuverkasamtök Í Bandaríkjunum hafa komið fram hörð viðbrögð vegna lekans .
Philip Crowley , talsmaður bandaríska utanríkisráðuneytisins kallaði Assange " anarkista " .
Liz Cheney , dóttir Dicks Cheneys , fyrrum varaforseta Bandaríkjanna , ítrekaði í sjónvarpsfréttum í Bandaríkjunum í liðinni viku , að hún teldi að stjórnvöld á Íslandi ættu að loka vefsíðunni WikiLeaks .
" Ég tel enn og aftur , að ríkisstjórn Íslands eigi að loka þessari vefsíðu .
Ég tel að þau eigi ekki að leyfa þessu efni að birtast á vefsíðunni á Íslandi og ég tel að ríkisstjórnin eigi að einbeita sér að því að sækja þá , sem bera ábyrgð á þessu , til saka , " sagði Cheney við sjónvarpsstöðina Fox , en þess má geta að síðan er ekki vistuð hér .
CNN hafði eftir Mick Huckabee , sem sóttist eftir að verða forsetaframbjóðandi repúblikana í forsetakosningunum í Bandaríkjunum fyrir tveimur árum , að þeir , sem bæru ábyrgð á lekanum hefðu gerst sekir um landráð og ættu að eiga dauðadóm yfir höfði sér .
Peter King , flokksbróðir hans og formaður nefndar fulltrúadeildarinnar Bandaríkjaþings um öryggi innanlands , þrýsti á Barack Obama Bandaríkjaforseta að skilgreina WikiLeaks sem hryðjuverkasamtök .
Tom Flanagan , ráðgjafi Stephens Harpers , forsætisráðherra Kanada , sagði í hálfkæringi í sjónvarpsviðtali að " ráða ætti Assange af dögum " og bætti við að Obama ætti að setja fé til höfuðs honum og " nota kannski ómannaða flugvél " .
Telja Assange í hættu Slíkar yfirlýsingar hafa orðið til þess að innan WikiLeaks er litið svo á að Assange sé í hættu .
" Við höfum fengið hótanir frá ríkisstjórnum og fréttaskýrendum , sumar þeirra algerlega fáránlegar , jafnvel áskoranir um að ráða Julian Assange af dögum , " sagði Kristinn Hrafnsson , talsmaður WikiLeaks , í umræðum í Frontline-klúbbnum .
Hann sagði að tímasetning handtökuskipunar Interpol á hendur Assange í liðinni viku vekti spurningar .
Stjórnvöld víða um heim hafa gagnrýnt WikiLeaks og eiginlega ríkir bara ánægja í herbúðum Ísraela , sem hafa lýst yfir því að skjölin sýni að þeir séu sjálfum sér samkvæmir hvort sem þeir koma fram opinberlega eða í trúnaði .
Vonandi umbætur " Guð einn veit hvað gerist nú .
Vonandi umræða um allan heim , skoðanaskipti og umbætur .
Ef ekki ...
er úti um okkur sem tegund .
Ég mun opinberlega gefa upp von um samfélag okkar ef ekkert gerist .
" Bradley Manning eftir að hafa sent skjölin til Wikileaks .
Hann situr nú í fangelsi .
Njósnir , hryðjuverk eða einfaldlega fréttir ? Fjölmiðlar víða um heim hafa tekið afstöðu til skjalabirtingar WikiLeaks og sýnist sitt hverjum .
Í bandaríska vinstra blaðinu The Nation er fjallað um þá miklu leynd , sem hvílir yfir aðgerðum Bandaríkjanna á erlendri grund .
Leynileg stríð eigi sér stað í Pakistan og Jemen .
Í stríðinu í Afganistan geri bandarískar sérsveitir árásir og fremji morð á laun .
Bandaríska leyniþjónustan , CIA , sé með leyniher í Afganistan .
Leynistimpill sé á öllum gögnum um störf Stanleys McChrystals herforingja í Írak .
Niðurstaða blaðsins er sú að birting WikiLeaks á gögnunum þjóni þeim tilgangi að afhjúpa ósannindi , sem yfirvöld beiti til að ekki dragi enn frekar úr stuðningi almennings við aðgerðir þeirra .
Á vefsíðu The New Yorker skrifar Raffi Katchadourian að efast megi um að fullyrðingar stjórnvalda um að birting gagnanna sé ólögleg standist .
Fjölmiðlar hafi iðulega leynigögn undir höndum .
Eins virðist yfirlýsingar Clinton um að birtingin ógni þjóðaröryggi ýkjukenndar .
Katchadourian bendir á að nýlundan í starfsemi WikiLeaks felist í magninu , birtingu heilla gagnabanka .
Hann telur að hefði Assange tekið sig til og birt smám saman fréttir upp úr gögnum í stað þess að demba þeim öllum út í einu hefðu viðbrögðin verið önnur .
Þá hefði hvorki verið talað um njósnir né hryðjuverk , heldur einfaldlega fréttir .
