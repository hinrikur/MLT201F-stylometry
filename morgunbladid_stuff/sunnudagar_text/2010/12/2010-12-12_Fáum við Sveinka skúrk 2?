Jólavertíðin er opinberlega hafin í kvikmyndahúsunum .
Þeir sem hafa dálæti á sígildum jólamyndum á borð við Christmas Vacation og The Miracle on 34th Street , eru vafalaust á báðum áttum hvað þá hugmynd snertir að gera framhaldsmynd um skúrkinn Willie Stokes , jólasveininn í Bad Santa .
Billy Bob Thornton , sem lék hinn þjófótta , sífulla og subbulega " Kringlu " -sveinka , af mikilli innlifun , er að íhuga málin .
Heyrst hefur að heiti nýju myndarinnar komi til með að verða Bad Santa 2 – Badder Santa , þar með er nokkuð ljóst að innrætið á ekki að lagast hjá Willie karlinum .
Enda voru það , þrátt fyrir hans góðu hliðar , vankantarnir á Willie sem gáfu myndinni sérstöðu og skópu henni umtalsverðar vinsældir .
Gengi gæðaleikarans Thorntons hefur fallið umtalsvert síðustu árin og margir búnir að gleyma afrekinu Sling Blade ( ´ 96 ) , sem færði honum m.a. Óskarinn fyrir besta handritið og aðra af tveim tilnefningum sem hann hefur hlotið fyrir bestan leik í aðalhlutverki .
Samkvæmt viðtali við fréttaveituna Collide , segist Thornton vinna þessa dagana við það sem hendinni er næst , en þá var verið að frumsýna Faster .
Þar fer kjöthlassið Dwayne Johnson ( The Rock ) , með aðalhlutverkið , það er því dagljóst að hinn einstaki og fjölhæfi Thornton þarf að fara að hugsa sinn gang ef hann á ekki að falla í gleymsku og dá .
Í viðtalinu við Collider segist Thornton vera að vinna með Tom Epperson , sínum gamla félaga í handritsgerð og þeir hafi ný lokið við forvitnilegt verkefni , það fyrsta í 15 ár .
Þeir unnu saman að One Last Move , myndinni sem kom Thornton á blað í Hollywood , og síðar að The Gift , sem er ein af bestu hrollvekjum síðari ára .
Þetta eru góðar fréttir fyrir aðdáendur Thorntons , sem sakna hans úr gæðamyndum á borð við Monster ´ s Ball , The Man Who Wasn ´ t There , A Simple Plan , osfrv .
Spurður um uppáhalds jólamyndina , Bad Santa , hafði Thornton þetta að segja : " Bad Santa er löngu orðin sígild jólamynd sem menn nefna í sömu andrá og It ´ s a Wonderful Life .
Það hefur mikið verið rætt um framhaldsmynd og ég hefði vissulega gaman af því að endurtaka hlutverkið .
Ég hef aldrei unnið að framhaldsmynd verka minna , það virðist skynsamlegt og ég er tilbúinn .
" Nýjustu myndir Thorntons , auk óheppilegra uppákomna á almannafæri og umtalaðs sérvitringsháttar , hafa gert leikarann að einstöku fyrirbrigði í litríkum hópi Hollywood-trúða , það er því jafnan forvitnilegt að komast að því hvað hann er að bauka .
