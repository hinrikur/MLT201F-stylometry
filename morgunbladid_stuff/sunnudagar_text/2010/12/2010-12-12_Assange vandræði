Á vefsíðu tímaritsins Time fer nú fram kosning á manni ársins .
Efstur á listanum er Julian Assange og hefur hann gott forskot á þann sem næstur kemur , Recep Tayyp Erdogan , forsætisráðherra Tyrklands .
Birting afhjúpunarvefjarins WikiLeaks á bandarískum sendiráðsskjölum hefur valdið fjaðrafoki um allan heim og gert Assange , stofnanda hans , að einum umtalaðasta og umdeildasta einstaklingi heims .
Assange situr nú í fangelsi á Bretlandi og bíður þess að verða fluttur til Svíþjóðar þar sem hann hefur verið ákærður um nauðgun .
Í skjölunum birtist sýn Bandaríkjanna á heiminn .
Þar er að finna palladóma um þjóðarleiðtoga , mat á raunverulegri stöðu mála á helstu átakasvæðum heims .
Í sumum tilfellum er um afhjúpanir að ræða , annað er forvitnileg lesning , jafnvel safarík , og birtingin vandræðaleg þótt vart geti talist til ríkisleyndarmála .
Í það minnsta er víst að Hillary Clinton , utanríkisráðherra Bandaríkjanna , hefur átt fullt í fangi með að bera smyrsl og kalda bakstra á sært stolt ýmissa bandamanna í kjölfar birtingarinnar .
Clinton hefur einnig gagnrýnt birtingu skjalanna harðlega .
Í ljósi viðbragða hennar og ýmissa annarra bandarískra stjórnmálamanna , sérstaklega af hægri vængnum , er athyglisvert að skoða ummæli Roberts Gates varnarmálaráðherra , sem einnig hefur verið yfirmaður CIA og aðstoðarþjóðaröryggisráðgjafi .
Hann gerði lítið úr alvarleika birtingarinnar 30. nóvember .
" Er þetta vandræðalegt ? Já .
Er þetta pínlegt ? Já .
Afleiðingar fyrir utanríkisstefnu Bandaríkjanna ? Ég held fremur hóflegar , " sagði hann .
Stríð í netheimum Birting skjalanna hefur leyst úr læðingi átök í netheimum , sem ef til vill má kalla fyrsta sýndarstríðið .
Reynt hefur verið að þrengja að WikiLeaks með ýmsum hætti .
Bandarískir stjórnmálamenn hafa verið harðorðir um WikiLeaks og krafðist öldungadeildarþingmaðurinn Joe Lieberman þess að netfyrirtæki neituðu vefnum um þjónustu .
Netfyrirtækið Amazon , sem þekktast er fyrir bók- og plötusölu á netinu , en býður einnig gagnavistun á netþjónum , úthýsti WikiLeaks .
Greiðslukortafyrirtækin Visa og Mastercard voru meðal þeirra sem lokuðu reikningum WikiLeaks .
Landsbankinn var hins vegar í hópi þeirra , sem gerðu það ekki .
Samhliða var gerð árás á netfangið wikileaks.org .
Vandræðin hófust á sunnudaginn fyrir hálfum mánuði .
Der Spiegel greindi frá því að vefsíður , sem greina frá tölfræði um umferð á netinu , hefðu greint að nokkrum klukkstundum áður en hefja átti birtingu skjalanna lamaðist síðan vegna óeðlilegs fjölda heimsókna .
Á samskiptavefnum Twitter gekkst einhver , sem kallar sig " th3j35ster " , umritað " the jester " eða hirðfíflið , við árásinni .
Sá hinn sami hafði áður vakið athygli fyrir yfirlýsingar um árásir á íslamskar vefsíður .
Nú sagði hann að WikiLeaks stefndi lífi hermanna í hættu og á Twitter lýsti hann árangri sínum með því að grípa til bandarísks hermannaslangurs : " Tango down .
" Umfang áhlaupsins fór vaxandi eftir því sem leið á vikuna .
Á þriðjudeginum sagði starfsmaður WikiLeaks á Twitter að árásin næmi meira en 10 gígabætum á sekúndu .
WikiLeaks brást við með því að færa sig á milli netþjóna .
Ný vefsíða fór í loftið , nú með aðsetur í Sviss , wikileaks.ch .
Að vissu leyti minnti þetta á þegar Daniel Ellsberg fór með Pentagon-skjölin í bandaríska fjölmiðla á tímum Víetnam-stríðsins .
Þegar stjórnvöld fengu því framgengt að sett var bann á frekari birtingu í The New York Times fór hann með gögnin til næsta blaðs , sem tók upp þráðinn .
Á endanum gafst stjórn Richards M. Nixons upp á að reyna að stöðva birtinguna .
Baráttan um WikiLeaks er hins vegar rétt að hefjast .
Der Spiegel rifjar upp að þegar WikiLeaks birti skjöl úr fórum Bandaríkjamanna um stöðu mála í Afganistan hvöttu menn á hægri vængnum til þess að Bandaríkjaher gerði tölvuárás .
Í þeim hópi var Marc Thiessen , fyrrverandi ræðuhöfundur George W. Bush .
" Einkavæðing ritskoðunar ríkisins " Assange sagði að þessir atburðir sýndu hversu langt á leið " einkavæðing ritskoðunar ríkisins " væri komin .
Amazon hefði kiknað undan þrýstingnum frá Lieberman og heimavarnarráðuneytinu í Bandaríkjunum .
" Þessar árásir munu ekki stöðva okkur , " sagði Assange .
Áðurnefndur Ellsberg skoraði á almenning að sniðganga Amazon : " Mér býður við roluskap og undirgefni Amazon .
" Gagnsókn netverja Í liðinni viku hófst gagnsóknin í netheimum .
Sótt var markvisst á þá vefi stofnana og fyrirtækja , sem annaðhvort hafa snúið baki við WikiLeaks eða átt þátt í að koma Assange bak við lás og slá .
Á fimmtudag varð vefur sænska utanríkisráðuneytisins óvirkur og það sama henti vefi Visa og Mastercard á miðvikudag .
Ekki hefur hins vegar tekist að loka vef Amazon .
Hópur , sem nefnir sig Anonymous , kveðst vera á bak við árásirnar .
" Þetta er upplýsingastríð .
Við erum að reyna að halda netinu opnu og frjálsu fyrir hvern sem er alveg eins og netið hefur alltaf verið , " sagði talsmaður Anonymous , Coldblood , sem talaði undir dulnefni .
Í viðtali við AFP sagði hann að í upphafi hefðu þeir verið fimmtíu en nú væru þeir um fjögur þúsund talsins og hvergi nærri hættir .
Viðbrögð bandarískra yfirvalda hafa vakið gagnrýni .
Meðal annars hefur verið bent á mótsögnina í gagnrýni á tilraunir kínverskra stjórnvalda til að ritskoða netið og knýja netfyrirtæki á borð við Google til hlýðni .
John Naugton , prófessor í tækniskilningi almennings við Open University , vitnar í grein í orð Hillary Clinton frá 21. janúar , sem flestir hefðu túlkað sem tímamótaræðu um frelsi á netinu og áminningu til Kínverja vegna netárása þeirra á Google .
" Upplýsingafrelsið hefur aldrei verið jafn mikið , " sagði Clinton .
" Meira að segja í ráðstjórnarríkjum hjálpa upplýsinganet almenningi að nálgast nýjar staðreyndir og kalla ríkisstjórnir til aukinnar ábyrgðar .
" Naughton segir að nú hljómi orð Clinton eins og " meistaraverk í háði " .
Naughton heldur áfram : " WikiLeaks er í raun að afhjúpa að hve miklu leyti hið vestræna lýðræðiskerfi hefur verið holað að innan .
Á undanförnum áratug hafa hinar pólitísku yfirstéttir orðið berar að því að vera vanhæfar ( Írland , Bandaríkin og Bretland með því að setja bönkunum ekki reglur ) ; spilltar ( allar ríkisstjórnir , sem koma nálægt vopnasölu ) ; eða glannalega herskáar ( Bandaríkin og Bretland ) .
En þó hafa þær hvergi verið kallaðar til ábyrgðar með skilvirkum hætti .
Þess í stað hafa þær komist áfram með þæfingi , lygum eða kokhreysti .
Og þegar leyndarhulan er loks dregin frá bregðast þær við með því að drepa sendiboðann .
" Af uppljóstrunum WikiLeaks að dæma mætti ætla að vefurinn hefði skorið upp herör gegn Bandaríkjunum .
Fyrst kom myndbandið þar sem bandarískir hermenn sjást ráðast á hóp manna á götu í Bagdad .
Síðan komu gögn um hernaðinn í Afganistan , þá Írak og nú síðast sendiráðsskjölin .
Upphaf WikiLeaks Upphafið var þó með öðrum hætti .
Fyrsta skjalið , sem vefurinn birti , var áskorun íslamista um að stofna íslamskt lýðveldi í Sómalíu í desember 2006 .
Í yfirlýsingu frá þeim tíma , sem WikiLeaks var stofnað , sagði að hópurinn vonaðist einkum til að birta skjöl frá löndum á borð við Kína og Rússland þar sem stjórnvöld beittu valdi til kúgunar .
Fyrstu leyniskjölin , sem WikiLeaks birti , voru úr fórum Breta og fjölluðu um spillingu valdaklíkunnar í kringum Daniel arap Moi , leiðtoga Kenía , og stuld á milljörðum dollara .
Assange vann málið í samvinnu við keníska lögmenn og blaðamenn og birti rétt fyrir forsetakosningarnar 2007 .
Að sögn Der Spiegel er Assange enn í dag sannfærður um að slæma útkomu Mwais Kiabakis forseta , sem naut stuðnings araps Moi , í kosningunum megi rekja til WikiLeaks .
Amnesty International veitti WikiLeaks viðurkenningu fyrir birtinguna .
WikiLeaks birti einnig leynilega leiðarvísa Scientology-safnaðarins og tölvupósta frá Austur-Anglíu-háskóla á Englandi um hvernig eigi að matreiða tölfræði vísindanna til að gera sem mest úr gróðurhúsaáhrifunum .
Í gagnasafni WikiLeaks má finna fjölda skjala frá löndum á borð við Kína og Taíland þar sem frelsi fjölmiðla er takmarkað .
Þessi tvö lönd eru í hópi margra , sem loka á aðgang að vef WikiLeaks innanlands .
Tengingin við Ísland Starfsemi WikiLeaks teygir anga sína meðal annars til Íslands .
Í október stofnaði Assange fyrirtækið Sunshine Press Productions ásamt Bandaríkjamanninum Gavin MacFadyen og Íslendingunum Inga R. Ingasyni og Kristni Hrafnssyni .
Í tilkynningu um stofnun hlutafélagsins segir að tilgangur þess sé " framleiðsla , útgáfa og dreifing fjölmiðlaefnis , myndefnis , prentaðs máls og margmiðlunarefnis , hönnun og hýsing vefsíðna , smásala og heildsala , rekstur fasteigna og lánastarfsemi og skyldur rekstur " .
Í stofnsamningi félagsins kemur fram að hlutafé þess sé 500.000 krónur , 470.000 krónur komi frá Assange , sem í gögnum um fyrirtækið er með íslenska kennitölu , og hinir þrír leggi til 10.000 krónur hver .
Önnur tenging við Ísland er í gegnum íslensk-svissneska fyrirtækið DataCell , sem hefur haft rafræna umsjón með fjármálum WikiLeaks .
Í vikunni kom fram að DataCell hygðist stefna Visa fyrir að hafa lokað á viðskipti við WikiLeaks .
Rætt var við Ólaf Sigurvinsson , stofnanda DataCell , á mbl.is á miðvikudag .
Hann sagði Visa hafa ætlað að loka fyrir viðskiptin í sjö daga á meðan þeir rannsökuðu hvort starfsemi DataCell varðaði við lög .
" Ég er búinn að fá það staðfest í dag að ég geti styrkt Al-Kaída , Ku Klux Klan , keypt mér vopn , eiturlyf og alls konar klám með Visa-kortinu .
Þeir eru víst ekkert mikið að rannsaka það , en á meðan get ég ekki styrkt mannréttindasamtök sem berjast fyrir tjáningarfrelsi .
" Assange í Reykjavík Assange kom í vor til Íslands til að undirbúa birtingu myndbandsins frá árásinni í Bagdad .
Jafnframt hefur því verið haldið fram að hann hafi átt þátt í að búa til drög að því sem síðar varð þingsályktunartillaga um að Ísland skapaði sér afgerandi lagalega sérstöðu varðandi vernd tjáningar- og upplýsingafrelsis og var samþykkt einróma á Alþingi í júní .
Á myndbandinu sjást bandarískir hermenn gera árás á hóp manna á götu í Bagdad úr Apache-þyrlu .
Að minnsta kosti 18 menn létu lífið í árásinni þar af tveir blaðamenn Reuters .
Assange kvaðst vonast til þess að myndbandið vekti umræðu um tilgang og forsendur stríðsins í Írak og Afganistan .
Í sumar birtist grein í tímaritinu The New Yorker um Assange .
Þar lýsir höfundurinn , Raffi Katchadourian , aðkomunni í hús við Grettisgötu í mars þar sem hópur fólks sat við tölvur og vann allan sólarhringinn með gluggatjöldin dregin fyrir .
Í greininni er WikiLeaks lýst þannig að ekki sé beinlínis um samtök að ræða , heldur sé nær að tala um " fjölmiðlauppreisn " .
WikiLeaks sé hvorki með starfsfólk , né eigi ljósritunarvélar , skrifborð eða skrifstofur .
Assange eigi ekki heimili , heldur ferðist heimshorna á milli og gisti hjá stuðningsmönnum eða vinum vina sinna .
" Hann er prímus mótor starfseminnar og það er rétt að segja að WikiLeaks sé hvar sem hann er staddur , " segir í greininni .
" Um leið vinna hundruð sjálfboðaliða um allan heim að því að halda við flóknum innviðum vefsíðunnar ; þáttur margra er lítill , en þrír til fimm helga sig málinu alfarið .
Lykilfélagar þekkjast aðeins á fangamarki , til dæmis M , jafnvel í innsta hring WikiLeaks , þar sem samskipti fara fram fyrir milligöngu ýmissar dulkóðaðrar spjallþjónustu .
Leyndarhyggjan á rætur að rekja til þeirrar sannfæringar að upplýsingastarfsemi í þágu almennings , nokkurn veginn án fjármagns , sem ætlað er að birta upplýsingar sem valdamiklar stofnanir vilja ekki að birtist almenningi , muni eignast alvarlega andstæðinga .
" Kristinn Hrafnsson , fréttamaður og einn meðeigenda Sunshine Press Productions , er einn þeirra , sem komið hafa fram undir nafni í þágu WikiLeaks og er nú titlaður talsmaður vefjarins .
Á fimmtudag barst yfirlýsing frá honum í tilefni af árásunum stuðningsmanna Assange á vefsíður : " Við hvorki fordæmum né fögnum þessum árásum .
Við teljum að þær endurspegli almenningsálitið á aðgerðum þeirra , sem orðið hafa fyrir þeim .
" Heimur veit þá þrjár milljónir vita Ljóst er að lekinn á skjölunum til WikiLeaks mun leiða til endurskoðunar bandarískra stjórnvalda á meðferð upplýsinga .
Af þeim rúmlega 250 þúsund skjölum , sem WikiLeaks fékk , voru um 10 þúsund merkt " leyndarmál " .
Samkvæmt skilgreiningu bandarískra stjórnvalda merkir það að birting hvers þeirra gæti valdið " þjóðaröryggi alvarlegu tjóni " .
Það getur átt við sumt af skjölunum , en varla um upplýsingar á borð við að Moammar Kaddhafi Líbíuleiðtogi vilji ávallt hafa fjórar , ljóshærðar , útkraínskar hjúkrunarkonur í föruneyti sínu , að Kim Jong Il , leiðtogi Norður-Kóreu , sé " skvapkenndur " , eða að breska konungsfjölskyldan hafi í engu glatað óskeikulum hæfileika sínum til að tala af sér .
Þá er rétt að hafa í huga að skjölin teljast ekki til helstu leyndarmála Bandaríkjastjórnar , enda hafði uppljóstrarinn ekki aðgang að slíkum upplýsingum .
Tilhneigingin til að flokka upplýsingar sem leynilegar hefur ágerst í bandarísku stjórnkerfi og í umfjöllun í bandaríska tímaritinu Time var spurt hvort næst yrði gert að leyndarmáli hvað klukkan væri .
Fjöldi leyndarskjala tífaldaðist Þar kemur fram að nýjum leyndarmálum fjölgaði um 75% á 14 árum , voru 105.163 1996 og fóru upp í 183.224 2009 .
Á sama tíma fjölgaði skjölum þar sem fjallað var um þessi leyndarmál úr 5.685.462 árið 1996 í 54.651.765 árið 2009 .
Það er tíföldun .
Fólki með aðgang að þessum haugi leyndarmála hefur einnig fjölgað .
Árið 2008 veitti varnarmálaráðuneytið eitt og sér um 630 þúsund manns aðgang .
Í greininni í Time kemur einnig fram að árið 1995 gaf Bill Clinton , þáverandi Bandaríkjaforseti , út forsetatilskipun 12958 , þar sem aðeins tuttugu embættismenn , þar á meðal forsetinn sjálfur , fengu vald til að skilgreina skjöl sem algert leyndarmál eða " top secret " , sem þýðir að opinberun þeirra myndi líklega leiða til " sérlega alvarlegs skaða fyrir þjóðaröryggi " .
Í tilskipuninni var embættismönnunum 20 hins vegar gefið leyfi til að dreifa valdi sínu til 1336 manna til viðbótar .
Ekki nóg með það .
Árið 1997 kom fram í skýrslu þingnefndar undir forustu Daniels Patricks Moynihans , þáverandi öldungadeildarþingmanns , sem nú er látinn , að þetta afleidda vald til að skilgreina leyniskjöl hefði verið veitt um tveimur milljónum embættismanna og einni milljón verktaka .
Eftirlit erfiðara með auknum aðgangi Þannig gerist það að 22 ára hermaður í Írak getur brennt 250 þúsund sendiráðsskjöl á disk , sem merktur er Lady Gaga , komist með hann fram hjá öryggisvörðum og komið í hendur WikiLeaks .
Time bendir á að eftir því sem fleiri einstaklingar meðhöndli leyndarmál á fleiri stöðum í heiminum verði eftirlitið erfiðara .
Þar að auki dragi það úr trú á dómgreind stjórnvalda um það hverju eigi að halda leyndu .
" Þegar allt er skilgreint sem leyndarmál verður ekkert leyndarmál , " sagði Potter Stewart hæstaréttardómari í úrskurði sínum um Pentagon-skjölin árið 1971 .
Hættuleg kynni Nauðgunarkæran á hendur Julian Assange , forsprakka WikiLeaks , vekur margar spurningar .
Assange situr nú í gæsluvarðhaldi á Bretlandi og bíður ákvörðunar um hvort hann verður framseldur til Svíþjóðar .
Breska blaðið Daily Mail birti fyrr í mánuðinum rækilega frásögn af atburðarás , sem hófst 11. ágúst þegar Assange kom til Svíþjóðar þar sem hann átti að vera aðalræðumaður á ráðstefnu um stríð og hlutverk fjölmiðla á vegum pólitískra samtaka , sem nefnast Bræðralagshreyfingin .
Tengiliður hans var kona á fertugsaldri , sem ekki er nafngreind , en nefnd Sara í blaðinu til hægðarauka .
Hún mun hafa barist gegn mismunun gegn konum , þar á meðal kynferðislegri áreitni .
Þau höfðu ekki hist , en í samtölum í síma og á netinu höfðu þau ákveðið að meðan á heimsókninni stæði myndi hann dvelja í lítilli íbúð hennar í Stokkhólmi .
Sjálf yrði hún ekki í íbúðinni fyrr en daginn sem ráðstefnan yrði haldin .
Hún sneri hins vegar degi fyrr til baka en ætlað var .
Í Daily Mail segir að hún hafi sagt við lögreglu : " Hann var þar þegar ég kom heim .
Við töluðum aðeins saman og ákváðum að hann gæti verið .
" Þau fengu sér að borða á veitingastað .
Síðan sneru þau aftur í íbúðina og sváfu saman .
Hvorugt neitar því að smokkur rifnaði meðan á samförunum stóð og það átti eftir að skipta máli síðar .
Næsta dag voru samskipti þeirra með vinsamlegasta móti og Sara hélt honum meira að segja samkvæmi heima hjá sér þá um kvöldið .
Um daginn tók Assange þátt í málþinginu .
Á fremsta bekk sat kona , sem blaðið kallar Jessicu .
Hún hafði tekið eftir Assange í fjölmiðlum og þegar hún frétti að hann væri væntanlegur til Svíþjóðar bauðst hún til að vinna sem sjálfboðaliði við skipulagninguna .
Því boði var ekki tekið , en hún fór engu að síður .
Þegar málþingið var búið beið hún og þegar Assange fór að fá sér hádegismat með vinum sínum fór hún með .
Heimildir greinir á um hvort hann hafi boðið henni eða hún beðið um að slást í hópinn .
" Augljóst að hann var að daðra " Hún bar því vitni við lögreglu samkvæmt heimildum að Assange hefði tekið utan um sig á veitingastaðnum : " Ég var upp með mér .
Það var augljóst að hann var að daðra .
" Eftir matinn fóru þau í bíó og síðan í almenningsgarð þar sem Assange á að hafa sagt að hún væri aðlaðandi .
Eftir að hafa sagt Jessicu að hann vildi hitta hana aftur fór Assange í samkvæmið hjá Söru .
Tveimur dögum síðar hringdi Jessica í Assange og hitti hann í Stokkhólmi .
Þau ákváðu að fara heim til hennar í Eköping .
Hann átti ekki peninga fyrir lestarmiða og kvaðst ekki vilja nota greiðslukort vegna þess að þá væri hægt að rekja ferðir hans .
Jessica borgaði því lestarmiðann fyrir þau bæði .
Þau höfðu samfarir og Jessica sagði lögreglu að hann hefði notað smokk .
Þau höfðu aftur samfarir daginn eftir og þá notaði hann engar varnir .
Næsta dag fóru þau og fengu sér morgunmat og þegar þau kvöddust lofaði Assange að hafa samband við hana .
Jessica borgaði lestarmiðann til baka til Stokkhólms fyrir Assange .
Eftir þetta mun Jessica hafa orðið áhyggjufull yfir því að hún gæti verið orðin ólétt eða hafa fengið kynsjúkdóm .
Hún hringdi í Söru , sem hún hafði hitt á málþinginu og svo virðist sem hún hafi sagt henni að hún hafi sofið hjá Assange .
Sara mun hafa sagt að hún hafi líka sofið hjá honum .
Í framhaldinu hringdi hún að hermt er í kunningja Assange og kvaðst vilja að hann færi úr íbúðinni sinni .
Rifinn smokkur og samfarir án verju Föstudaginn 20. ágúst fóru Jessica og Sara til lögreglu og kváðust vilja fá ráð um hvernig þær ættu að bera sig að við að setja fram kæru á hendur Assange .
Lögreglukonan , sem ræddi við þær , komst að þeirri niðurstöðu , að því er talið er vegna staðhæfinga um skemmdan smokk í tilfelli Söru og neitun um að vera með smokk í tilfelli Jessicu , að konurnar væru báðar fórnarlömb .
Jessicu hefði verið nauðgað og Sara beitt kynferðislegu ofbeldi .
Saksóknari var kvaddur til og samþykkti að hafa ætti upp á Assange vegna gruns um nauðgun .
Þetta var á föstudagskvöldi .
Næsta dag var Sara yfirheyrð aftur og um kvöldið leitaði lögregla Assange í skemmtihverfi Stokkhólms .
Á sunnudagsmorgni var málið komið í fjölmiðla og lögreglan gerði sér grein fyrir að málið gæti undið upp á sig .
Farið var með gögnin til yfirsaksóknara , sem vísaði kærunni frá .
Þar með var málinu þó ekki lokið .
Konurnar fengu sér lögfræðing , Claes Borgstrom , sem er þekktur fyrir að vilja breikka hina lagalegu skilgreiningu á nauðgun .
Í september tóku sænsk yfirvöld málið upp á ný og í nóvember tilkynnti Interpol að Assange væri eftirlýstur fyrir kynferðisglæpi .
Formgalli var á fyrstu handtökubeiðni sænskra yfirvalda , en hann var leiðréttur og eftir það gaf Assange sig fram við lögreglu .
Assange neitar öllum sökum og segir að í báðum tilfellum hafi verið um að ræða kynlíf með samþykki beggja aðila .
Jennifer Robinson , lögmaður Assanges , gagnrýnir sænsk yfirvöld .
Hún bendir á að í fjórar vikur hafi Assange verið í Svíþjóð eftir að málið kom upp og verið reiðubúinn til að svara spurningum .
Hann hafi yfirgefið Svíþjóð með leyfi saksóknaraembættisins og látið Scotland Yard í Bretlandi vita að hægt væri að ná í hann í gegnum lögmannsstofu sína .
Einnig hafi hann boðist til þess að koma í yfirheyrslu í sænska sendiráðinu í London eða hjá Scotland Yard .
Hún segir að Assange hafi ekki farið í felur út af kærunni í Svíþjóð heldur farið huldu höfði vegna hótana í kjölfar birtingar bandarísku sendiráðsskjalanna .
Ýmsir hafa látið að því liggja að meira búi að baki handtökunni á Assange og um hafi verið að ræða kynlífsgildru ( " sexfalla " á sænsku , " honeytrap " á ensku ) .
Því hefur Sara neitað og segir að ekki sé um alþjóðlegt ráðabrugg að ræða : " Ásakanirnar eru hvorki komnar frá Pentagon né neinum öðrum .
Ábyrgðin á því , sem kom fyrir mig og hina stúlkuna , liggur hjá manni með brenglaða sýn á konur ; sem á erfitt með að sætta sig við orðið " nei " .
" Talsmaður bandaríska utanríkisráðuneytisins sá einnig ástæðu til þess að lýsa yfir því að handtaka Assanges kæmi birtingu WikiLeaks á gögnunum ekkert við .
Stefnumótalögga heimsins Bandaríski höfundurinn Naomi Wolf skrifaði grein í formi opins bréfs til Interpol , sem hún kallar stefnumótalöggu heimsins .
" Kæra Interpol , sem virkur femínisti til langs tíma fylltist ég gleði að uppgötva nýja köllun ykkar að efna til alþjóðlegra mannaveiða til að handtaka og sækja til saka menn sem hegða sér eins og sjálfselskir bjánar gagnvart konum , sem þeir eiga stefnumót við .
" Wolf kveðst treysta því að Interpol muni nú " setja í forgang alþjóðlega leit að 1,3 milljónum karla , sem ég hef persónulega heyrt svipaðar kvartanir um bara í Bandaríkjunum – við Texas-háskóla er heil heimavist stráka sem þarf að handtaka án tafar .
" Aðrir hafa verið á alvarlegri nótum .
Luiz Inacio Lula da Silva , forseti Brasilíu , lýsti á fimmtudag yfir samstöðu með Assange , gagnrýndi handtöku hans og sagði að hún væri aðför að málfrelsinu .
Vladimír Pútín , forseti Rússlands , gerðist einnig málsvari Assanges og sagði að gæsluvarðhald hans á Bretlandi væri ólýðræðislegt .
Pútín hefur verið gagnrýndur fyrir að þrengja að fjölmiðlum .
" Af hverju var herra Assange falinn í fangelsi ? Er það lýðræði ? " spurði Pútín .
" Eins og við segjum í þorpinu : Margur heldur mig sig .
" Uppruni Assange Julian Paul Assange fæddist í Townsville í Queensland í Ástralíu árið 1971 .
Foreldrar hans ráku leikfélag .
Assange hefur sagt að hann hafi nánast lifað hirðingjalífi í æsku og gengið í 37 skóla .
Hann , hálfbróðir hans , sem þá var kornabarn , og fráskilin móðir hans munu hafa verið á flótta undan maka hennar svo árum skipti um alla Ástralíu .
Assange var handtekinn árið 1991 ásamt nokkrum öðrum áströlskum táningum og kærður í 30 liðum fyrir innbrot í tölvur , þar á meðal í tölvur lögreglu og bandaríska hersins .
Hann játaði flestar sakirnar á sig og slapp með sekt .
Assange fór í stærðfræði í Melbourne-háskóla en útskrifaðist ekki .
Samkvæmt Time hætti hann námi vegna þess að samstúdentar hans voru að vinna rannsóknir fyrir rannsóknarverkefnadeild bandaríska varnarmálaráðuneytisins .
Sú deild hefur fengið heiðurinn af því að þróa netið , en einnig hjálpað til við að búa til þróuð vopn .
Assange gerðist forritari og bjó árið 1997 til kerfi , sem hann segir að nýtist til dulkóðunar fyrir þá , sem vinna að mannréttindamálum .
Um miðjan þennan áratug áttaði Assange sig á möguleikunum þar sem tæknin og leyndarhyggjan skarast .
Upp úr því spratt WikiLeaks , sem var stofnað síðla árs 2006 .
" Þetta byrjaði sem samstarf milli tylftar manna með bakgrunn úr mannréttindum , blaðamennsku og tækni , " sagði hann .
" Við höfum þrjú markmið : frelsa fjölmiðla , fá á hreint hvað er rétt og rangt með því að afhjúpa misneyti og búa til og varðveita skráningu sögunnar .
" Þótt WikiLeaks snúist um að afhjúpa og opinbera hvílir leynd yfir starfsemi WikiLeaks og forsprakkanum .
Assange vill lítið segja frá sjálfum sér og gefur ekki einu sinni upp fæðingardag sinn í viðtölum .
Á vefsíðunni web.archive.org er að finna gamlar bloggfærslur Assange , sem nú hefur verið eytt .
Þar minnist hann rithöfundarins Kurts Vonneguts , heldur því fram að stærðfræði eins og við þekkjum hana sé afsprengi karlheila og kvenheilinn myndi geta af sér allt annars konar stærðfræði og lýsir hrifningu sinni á bókinni Fyrsti hringurinn eftir Solsjenitsín .
" Hvílík löngun sem vaknar þegar maður les um ást Solsjenitsíns á fyrsta fangaklefanum og sínum líkum þar ...
að sjá í gegnum yfirborðið , sem hinir menntuðu sverja að þeir trúa ekki á , en fylgja þó leiðitamir í hjörtum sínum ! " Nú hefur Assange fengið að kynnast fangaklefa innan frá .
Í Time er sagt frá svari Assange þegar hann var spurður um bresku lögin um trúnaðargögn , Official Secrets Act , sem eitt sinn kváðu á um refsingu fyrir það eitt að opinbera hvaðeina , sem komið hafði inn fyrir dyr breskrar stjórnarskrifstofu , þar á meðal ferskleika ostasamloka .
" Hin dauða hönd lénsveldisins hvílir enn á hverri einustu bresku öxl ; við ætlum að fjarlægja hana , " svaraði Assange .
Þegar Time spurði hvernig hann réttlætti gerðir sínar svaraði hann með ræðu um " byltingarhreyfinguna " sem bjó til bandarísku stjórnarskrána og bætti við : " Lögin um njósnir eru almennt talin of víðtæk og það er ef til vill ein af ástæðunum fyrir því að aldrei hefur verið látið á þau reyna í hæstarétti .
" Í grein í tímaritinu The New Yorker í sumar var Assange lýst þannig að hann gæti verið hvass á samskiptafyrirbærinu Twitter , en í viðtölum við fjölmiðla liti hann út sem gestur úr geimnum , sem kominn væri til að opinbera falinn sannleik .
Í fjölmiðlum talaði hann hægt og lágt með djúpri bassarödd , sem ýtti undir þessa tilfinningu .
Í viðkynningu gæti hann hins vegar verið utan við sig og fullur af orku , einbeitti sér ýmist af krafti eða gleymdi að panta flugmiða , pantaði flugmiða en gleymdi að borga , eða borgaði miðann og gleymdi að fara út á flugvöll .
" Á slíkum augnablikum getur hann virst saklaus af þeim talsverðu áhrifum , sem hann hefur náð , " segir í greininni .
Leyndarmál við Laufásveg WikiLeaks-skjölin úr bandaríska sendiráðinu við Laufásveg eru af ýmsum toga .
Athygli vekur hvað íslenskir embættismenn tala frjálslega við starfsmenn sendiráðsins , jafnvel þótt þeir gangi út frá því að samtöl þeirra muni ekki verða gerð opinber í það minnsta næstu áratugina .
Sé rétt eftir haft vakna spurningar um það hvers vegna íslenskir embættismenn sjá ástæðu til að gera lítið úr því þegar annars vegar stjórnvöld ætla að rannsaka umdeilt athæfi á borð við fangaflutninga og hins vegar ályktun Alþingis um vörslu fanga í Guantanamo .
Í skjali frá því í júlí 2007 er vitnað í tvo embættismenn , sem áttu fund með sendiráðinu , Finn Þór Birgisson og Friðrik Jónsson .
Samtalið snýst um ákvörðun Ingibjargar Sólrúnar Gísladóttur utanríkisráðherra um að láta rannsaka fangaflug bandarísku leyniþjónustunnar og millilendingar flugvéla , sem flugu með fanga , á Íslandi .
Finnur segir að málið sé á byrjunarstigi og þá var Friðrik " fljótur að bæta við að tilkynningin væri aðallega fyrir innanlandsneyslu og gerð til að " vængstýfa " Sigfússon , formann VG , áður en hann fengi tækifæri til að skapa frekari vandamál fyrir ráðherrann " .
Einnig er vitnað í ónefndan sérfræðing utanríkisráðuneytisins í mannréttindamálum , sem bendir á að í fréttatilkynningu um málið sé orðið " skoðun " notað , en ekki " rannsókn " sem sýni að utanríkisráðuneytið hvorki ráðgeri né hafi vald til að gera formlega rannsókn í lagalegum skilningi .
Samkvæmt heimildum Morgunblaðsins eru þeir sem að málinu komu [ það er fangafluginu ] óánægðir með að embættismenn á vegum utanríkisráðuneytisins , sem í þokkabót vissu ekkert um málið , skuli hafa gert lítið úr rannsókninni og tilefni hennar við bandaríska sendiráðið og finnst að ráðuneytið ætti að láta koma fram að fullur hugur hafi fylgt máli .
Ályktun Alþingis um Guantanamo " heimskuleg " Mannréttindasérfræðingurinn kemur víðar við .
Í júní 2008 sagði hann sendiráðsstarfsmanni að ályktun Alþingis um að fordæma fangelsi Bandaríkjamanna í Guantanamo á Kúbu væri " heimskuleg " og gæti ekki talist gagnlegt framlag til umræðunnar um það hvernig samkvæmt þjóðarétti ætti að fara með fangana eða svipuð tilfelli .
Ályktunin var samþykkt á sama tíma og Ingibjörg Sólrún fundaði með Condoleezzu Rice , þáverandi utanríkisráðherra Bandaríkjanna .
Ingibjörg Sólrún afhenti Rice ályktunina á fundinum .
Í leiðara í Morgunblaðinu var því haldið fram að Rice hefði reiðst vegna ályktunarinnar , málið hefði skaðað samskipti ráðherranna og gæti orðið til þess að Bandaríkjamenn myndu ekki styðja framboð Íslands til öryggisráðs Sameinuðu þjóðanna .
Í skjalinu kemur fram að sendiráðið hafi mótmælt leiðaranum við Morgunblaðið og sendiherrann komið því á framfæri við bandaríska utanríkisráðuneytið og aðra stjórnmálamenn að " fréttin væri röng og ekki með neinu móti komin frá þátttakendum bandarískra stjórnvalda í fundinum " .
Varnarmálastofnun lögð niður með " glannalegum hætti " Í einu skjali frá því í desember 2009 er haft eftir Ellisif Tinnu Víðisdóttur , fyrirverandi yfirmanni Varnarmálastofnunar , að hún hafi alvarlegar efasemdir um ákvörðunina um að leggja stofnunina niður og skellir skuldinni á Vinstri græna , sem hafi ávallt verið andvígir því að Íslendingar væru viðriðnir samtök með harnaðartengingu .
Afnám Varnarmálastofnunar væri verðlaun þeirra fyrir að fylgja hinum stjórnarflokknum , Samfylkingunni , í umdeildum málum á borð við aðild að Evrópusambandinu og Icesave-löggjöfinni .
Ellisif Tinna segir einnig að Varnarmálastofnun verði lögð niður og verkefnum hennar komið fyrir með " glannalegum hætti " og kveðst óttast að ákvarðanir verði fremur teknar á grundvelli fjárhags en hernaðarlegra hagsmuna .
Hún nefnir þann möguleika , sem heyrst hafi , að neyðarlínunni verði falið að fylgjast með ratsjárkerfunum , sem hafi verið á borði Varnarmálastofnunar , og bætir við : " Getið þið ímyndað ykkur , " spurði hún , " Að þeir sem svara í neyðarnúmerið 911 í Bandaríkjunum tækju yfir skyldur NORAD-varnarkerfisins ? " Eins og oft er í skjölunum leggur höfundurinn , Sam Watson , mat á viðmælanda sinn : " Þótt Víðisdóttir sé hæf hefur hún ýtt mörgum frá sér með tæpitungulausum stíl sínum .
Vera kann að hún sé ekki alveg hlutlaus í að meta þetta mál .
" Engin skýring á hvers vegna Íslendingar hafa ekki tekið upp símann Bankahrunið kemur víða við sögu í skjölunum .
Í einu skjali frá 8. október með yfirskriftinni " Tími kominn til að Bandaríkin blandi sér í leikinn ? " stendur eftirfarandi : " Við höfum enga skýringu á því hvers vegna Íslendingarnir hafa ekki tekið upp símann til að ræða hvað þeir þurfa og hvernig við gætum hjálpað þeim , þótt staða Davíðs Oddssonar seðlabankastjóra gæti átt einhvern þátt í tregðunni til að opna aðrar samskiptalínur .
Bandarískir bankamenn hér segja okkur að sár þörf sé á bandarískum stuðningi , eignir íslensku bankanna séu ekki eitraðar og vandamál þeirra sé skammtímaskortur á lausafé , sem hafi ágerst vegna trúnaðarbrests .
" 