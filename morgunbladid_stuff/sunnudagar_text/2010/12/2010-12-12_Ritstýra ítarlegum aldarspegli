Árið 1978 var Sturla bæjarstjóri í Stykkishólmi en Árni sveitarstjóri í Grundarfirði .
Þá birtist viðtal við þá í Morgunblaðinu " sem mér finnst nokkuð merkilegt þegar litið er til baka því þarna voru tveir ungir menn fyrst og fremst að tala kjark í fólk .
Einmitt það sem þarf að gera núna , " segir Sturla þegar blaðamaður rabbar við þá félaga um nýja verkefnið .
Sturla settist síðar á þing , varð ráðherra og forseti Alþingis en Árni starfaði í sjávarútvegi með Guðmundi Runólfssyni og fjölskyldu um árabil , varð síðan útibússtjóri Búnaðarbankans í Grundarfirði , síðar í Garðabæ og aðalbankanum í Reykjavík og síðustu sex árin í Landsbankanum .
Þeir hafa nú tekið að sér að ritstýra verkinu Ísland atvinnuhættir og menning 2010 sem útgáfufélagið Sagaz stendur fyrir .
Áður hafa komið út sambærilegar bækur kenndar við 1990 og 2000 en nú verður upplýsingarnar einnig að finna á vefnum .
" Við leggjum mikla áherslu á að auka við þetta frá því sem var árið 2000 með því að birta einnig ítarlegar upplýsingar á netinu , " segir Árni .
" Ritið er einskonar aldarspegill sem heldur til haga upplýsingum um fyrirtæki og stofnanir sem hvergi er gert í dag auk þess að í ritið eru skrifaðar greinar um efni sem varða okkur miklu , svo sem um efnahagsmál , atvinnumál , menningarmál og ótal marga málaflokka þar sem sérfræðingar skrifa um mikilvæg viðfangsefni samtímans .
Þá er skrifað sérstaklega um stjórnsýsluna , Alþingi , sveitarfélögin , þjóðkirkjuna og ýmis brennandi mál líðandi stundar , " segir Sturla .
Tvímenningarnir hafa þegar verið í sambandi við fjölda fyrirtækja víða um land .
Þeir hyggjast vinna verkið þannig að fulltrúar fyrirtækja skrifa sögu þess , og birtar verða þær upplýsingar sem fyrirtækin leggja mestu áherslu á .
" Okkur þykir mikilsvert að sagan sé skrifuð þar sem hún verður til ; í stofnunum , í atvinnufyrirtækjum og víðar .
Það getur enginn gert betur en þeir sem reka stofnanir , fyrirtæki og jafnvel landið sjálft .
Verkið er því ekki skrifað af einhverjum einum , " segir Sturla .
" Okkur finnst það skipta mjög miklu máli að draga upp rétta mynd af stöðunni á Íslandi 2010 , ekki bara til þess að halda henni til haga og varðveita vel á bók , heldur einnig og ekki síður til þess að auka sjálfstraust okkar .
Það er mikilvægt annars vegar að byggja upp traust milli manna og að byggja upp sjálfstraust þjóðarinnar þegar hún lítur yfir frásagnir af atvinnuháttum og menningarstarfsemi .
Íslendingar hafa vissulega lyft Grettistaki undanfarna áratugi og því ærin ástæða fyrir okkur Íslendinga að vera bjartsýn þrátt fyrir umtalsverðan mótbyr í dag .
" Þeir félagar hafa unnið að verkefninu í tæpa tvo mánuði , hafa þegar talað við fulltrúa fjölda fyrirtækja og stofnana og segja viðtökur góðar .
" Mönnum er ljóst hve mikilvægt er að varðveita upplýsingar .
Við leggjum áherslu á að þetta sé aldarspegill sem haldið er til haga á 10 ára fresti .
Það ýtir undir þá sem vilja taka þátt í því að skrifa söguna þar sem hún verður til .
" Árni segir gaman að upplifa það hvernig þeir , sem hafa lifað af hrunið , horfi stoltir um öxl .
" Við gerum okkur fulla grein fyrir því að mönnum mun jafnvel finnast erfitt að leggja í þetta núna en þegar grannt er skoðað kemur alltaf að því að menn leggja metnað sinn í það að skrá söguna , " segir Árni og Sturla botnar : " Menn hafa löngum verið blankir ; ég veit ekki til þess að menn hafi fengið mikið fyrir að skrifa Njálu sem þó er miklu meiri dáð ! " segir hann í léttum dúr .
Árni og Sturla hafa þekkst lengi sem áður segir .
" Við áttum mjög skemmtilegt samstarf þegar ég var bæjarstjóri í Stykkishólmi og Árni sveitarstjóri í Grundarfirði ; það byggðist á miklu og góðu trausti og við teljum að báðir hafi haft gagn af og einnig byggðarlögin .
Víða vantar upp á traustið núna , en við leggjum mikið upp úr þeim eigindum , " segir Sturla .
Þegar spurt er fyrir hverja upplýsingarnar sem um ræðir séu fyrst og fremst hugsaðar nefna þeir fyrst að gera megi ráð fyrir að námsmenn muni nýta sér þær í miklum mæli .
En einnig stjórnendur fyrirtækja og aðrir áhugamenn sem vilja kynna sér einstaka þætti atvinnuhátta og menningar í landinu og geta gert það á aðgengilegan hátt .
" Líklega er hvergi hægt að fá þessar upplýsingar á einum stað nema í þessu riti .
" Reiknað er með að eitt og hálft ár taki að vinna verkið .
" Það er gaman að fara um landið og hitta fólk .
Það er mannbætandi og mjög gefandi að hitta forystumenn í atvinnulífi , menningarstofnunum og stjórnsýslu þótt mörg sé raunin að fást við um þessar mundir , " segir Sturla .
Ráðherrann fyrrverandi nefnir að bókin hafi reynst honum notadrjúg .
" Árið 2003 , þegar ég var í framboði í hinu nýja og stóra Norðvesturkjördæmi og þurfti að kynna mér menningu og atvinnuhætti , vildi svo vel til að ég átti þetta rit , Ísland 2000 , og það nýttist mér vel .
Þess vegna vissi ég vel um hvað Árni var að tala þegar hann hafði samband við mig vegna þess að okkur hefði boðist að taka við þessu verkefni .
Ég var ekki alveg ólesinn ! Ég þekkti ritið og vissi hve efni þess er víðtækt , aðgengilegt og skemmtilegt .
Og nú bætist netútgáfan við , sem skapar mikla möguleika .
" 