Yfirvofandi hátíðum fylgir aukið hreinlæti á heimilum landsins , tiltektir eru stundaðar sem aldrei fyrr og átaksverkefni í frágangi ýmiskonar komast á dagskrá .
Eiginmönnum er sagt að klára að leggja gólfefnið sem þeir tóku að sér í sumarfríinu , hengja upp myndir og svo framvegis .
Börnin fá verkefni eftir aldri og getu inni í sínum herbergjum .
Fyrirmyndarfólk sest svo niður í gljáþrifnum stofum , kveikir á kertum og raðar góðgæti í kringum sig áður en það skrifar ættingjum og vinum jólakveðjur á þar til gerð kort .
Þau sem hafa sýnt verulega fyrirhyggju eru búin að láta útbúa persónulega mynd frá árinu sem er að líða ; önnur hafa lagt alúð sína í að velja búðarkort við hæfi , jafnvel breytileg eftir viðtakendum .
Sameiginlegt þessu athæfi er að öllum er í mun að gera sitt besta svo hin ytri umgjörð verði sem fallegust og til sóma .
Allt er þetta gert fyrir eina af helstu hátíðarstundum ársins : Þegar sjálfblekungur heimilisins er tekinn fram , í stað tölvunnar , fylltur af bleki og notaður til að tjá ást okkar og vináttu í garð þeirra sem við viljum senda jólakveðju .
Með orðum .
Orðunum er ætlað að fanga kjarna þeirrar tilfinningar sem hin mikla efnislega umgjörð er hlaðin utan um .
Veltur þá á miklu að vel takist til því oft er vinátta aðeins ræktuð með þessari árlegu helgiathöfn .
Amstur daganna veldur því að við hnoðumst hvert í sínu horni og hittum ekki lengur það fólk sem okkur er kært utan innsta hrings .
Og þá reynir á tungumálið umfram þá kveðju sem prentuð er á kortin um gleðileg jól og farsælt komandi ár með kærum þökkum fyrir gömlu jólin .
Hvernig höfum við það og hvernig hugsum við til þeirra sem kortin eru ætluð ? Með tungutaki okkar birtum við hver við erum .
Til allrar hamingju hefur gengið erfiðlega að ramba á efnahagslega stöðu fólks í íslensku samfélagi út frá málfari – eins og mörg þekkja af ensku málsvæði þar sem það er íþrótt höfunda og leikara að eltast við málsnið og mállýskur til að skapa trúverðugar persónur út frá uppruna og þjóðfélagsstöðu .
Í slíku umhverfi er ekki um annað að ræða en fara í réttu skólana og tileinka sér málfar hinna betur megandi til að komast áfram í þjóðfélaginu , eins og það heitir .
Á öllum rimum hins íslenska þjóðfélagsstiga má vænta vel talandi einstaklinga , óháð efnahagslegri velgengni eða formlegri menntun .
Það segir okkur að þótt nám í skóla gegni að sjálfsögðu lykilhlutverki í að efla málþroska og málvitund nemenda er hitt mest um vert að nema móðurmálið af fullorðnum í frumbernsku og þjálfa það í átökum við orð og málfar sem skiljast smám saman af daglegri notkun og samhengi .
Þau sem missa af slíku máluppeldi munu ávallt og ævinlega eiga á brattann að sækja þegar kemur að því að meitla hugsanir sínar og tilfinningar með því máttuga tjáningar- og valdatæki sem tungumálið er .
Ekki þarf að skimast lengi um á fjölmiðlum og í netheimum til að finna ærin dæmi um það málklungur og ógöngur sem mörg eru stödd í .
Trúverðugleiki okkar og áhrif með orðum ráðast af því hvernig við umgöngumst tungumálið .
Hvort við sýnum því nægilegan sóma og ræktarsemi .
Í sönglagi spillir ein feilnóta öllu laginu og í skrifuðum texta geta stök mállýti kippt botninum undan öðru sem við erum að reyna að segja .
Á jólunum tjöldum við því besta á heimilum okkar , drögum fram sparidúkana og fægðan borðbúnað , splæsum í dýrari mat og drykk en venjulega og höldum stærri veislur þar sem við komum saman í okkar bestu fötum .
Látum þetta tilstand líka koma fram í tungutakinu þegar við setjumst niður nú um síðustu helgi aðventunnar og skrifum jólakortin til þeirra sem við viljum vanda kveðjurnar .
