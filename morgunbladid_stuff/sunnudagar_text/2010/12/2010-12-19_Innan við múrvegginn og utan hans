Í öllum þeim ríkisstjórnum sem Jóhanna Sigurðardóttir sat undir forystu annarra varð vandræðagangur tengdur henni við afgreiðslu sérhverra fjárlaga .
Hún hafði aldrei neinn minnsta áhuga á málum annarra ráðherra eða ríkisstjórnarinnar sem heildar .
Hún einblíndi undantekningarlaust á eigin mál og þá nánast aðeins á hvað kæmi í hlut " hennar ráðuneytis " við deilingu sameiginlegra framlaga .
Ef sérfræðingar myndu skoða feril hennar á þingi á meðan hún sat sem almennur ráðherra í ríkisstjórn myndu þeir sjá að hún tók aldrei undir eitt hornið með öðrum ráðherrum , hvorki í eigin flokki né annarra stjórnarflokka .
Það skipti engu máli hversu þungum árásum einstakir samráðherrar hennar sátu undir eða ríkisstjórnin í heild , ef hennar mál voru ekki til umræðu lyfti hún ekki litla fingri til stuðnings félögum sínum .
Yfir þessu var iðulega fussað og sveiað á milli einstakra ráðherra , en lengra gekk það ekki , því forysta hennar eigin flokks þorði ekki að taka slaginn við þennan einfara í ríkisstjórninni vegna ímyndaðrar sterkrar stöðu hans meðal " grasrótar " eða kjósenda .
Hótanir um brotthlaup frá ríkisstjórnarborði og úrsögn úr flokki lágu jafnan í loftinu á meðan á þessari ömurlegu og árvissu kúgun á ríkisfé stóð .
Einn samráðherra orti af einu slíku tilefni : " Friðriks eru fjárlögin með feikna halla / Jóhanna veður yfir alla / ein hún beygir níu kalla .
" Og " Ein í horni húkir þar / með húsaleigubæturnar " .
Þessi vísa og vísubrot voru ekki til marks um staðfestu eða styrk fjárlagakúgarans .
Því lausnirnar voru ætíð þannig að framlög til ráðuneytis Jóhönnu voru hækkuð nokkuð umfram það sem sanngjarnt var og allir ráðherrar aðrir klipu af útgjöldum sinna ráðuneyta svo það mætti verða .
Það bitnaði auðvitað á margvíslegri nauðsynlegri starfsemi .
Ekkert mat , engin forgangsröðun , engin sanngirni komst að .
Hverjum ferst ? Með hliðsjón af þessum alkunnu staðreyndum eru árásir núverandi forsætisráðherra á Lilju Mósesdóttur ( sem hún kallar jafnan Lilju Móses ) í besta falli broslegar , en þó helst ósvífnar .
Þær koma að minnsta kosti úr hörðustu átt .
Það endaði þannig að Jóhanna stóð loks við hótanir sínar og fór úr ríkisstjórn .
Og hún yfirgaf líka flokkinn sinn .
Og fyrir ill örlög þjóðarinnar sköpuðust í fáeinar vikur skilyrði til að slíkur stjórnmálamaður lenti í leiðtogasæti þjóðarinnar , þegar hún þurfti helst á öllu öðru að halda .
Og háttalagið hefur ekkert breyst .
Hótanirnar halda sífellt áfram .
Og allt of lengi hafa þær verið teknar alvarlega .
Íslenska þjóðin er nú í aðlögunarferli að ESB þótt hún sé alfarið á móti því af því að Alþingi undir hótunum Jóhönnu og Samfylkingar samþykkti að fara í aðildarviðræður .
Þeim viðræðum er enn þvert gegn betri vitund lýst sem könnunarviðræðum , " sjá hvað er í pakkanum-viðræðum " .
Þingmenn VG , allir sem einn , vita nú orðið í hjarta sínu að það þurfti ekki að kaupa sæti í ríkisstjórn með Samfylkingunni því ógnarverði sem Steingrímur J. gerði og því miður Ögmundur Jónasson , sem lét Össur , af öllum mönnum , plata sig .
Samfylkingin sá að hún var búin að berja allt lífsmark úr Sjálfstæðisflokknum og hún yrði að kosta öllu til að komast í aðra ríkisstjórn og í aðstöðu til að kenna Sjálfstæðisflokknum einum um " hrunið " .
Til þess mundi hún hafa óskoraðan stuðning Baugsmiðlanna auðvitað og fréttastofu RÚV , eins og hefur sýnt sig .
Samfylkingin , sem var pólitískt dótturfélag Baugs og helsti pólitíski ábyrgðarmaður útrásarmannanna og hafði tryggt að fjölmiðlaumræðan myndi standa með auðmönnum á móti almenningi , vildi allt til þess vinna að sitja ekki samsíða Sjálfstæðisflokknum .
Það átti jafnt við um ríkisstjórn og stjórnarandstöðu .
Það var lykillinn að því að hún gæti í samstarfi við tvær fyrrnefndar áróðursmaskínur dregið upp falska mynd af því sem fram fór .
Steingrímur , sem var búinn að standa í ráðherraspreng síðan 1991 eða í tæpa tvo áratugi , skynjaði af þeim ástæðum ekki að það var VG sem gat sett öll skilyrðin en ekki öfugt .
Sjálfsagt er þetta eitt örlagaríkasta vanmat á pólitískri stöðu sem þekkt er á Íslandi .
Kjósendur sviknir og særðir Þúsundir kjósenda VG eru því illa sviknir .
Ekki einn einasti kjósandi VG hefði fyrir kosningar trúað því að Steingrímur og þingflokkur hans myndu strax eftir kosningar svíkja sína helstu heitstrengingu , sitt hjartans stefnumið og helsta kosningaloforð .
Og kjósendurnir eru ekki aðeins illa sviknir .
Þeir hafa réttilega á tilfinningunni að Steingrímur hafi þegar verið búinn að svíkja þetta allt áður en hann leiddi flokk sinn til kosninga og áréttaði sín loforð og stefnu .
Nú segist Steingrímur sár og undrandi á þeim þremur þingmönnum VG sem sátu hjá við fjárlagagerðina .
Þeir geti ekki setið áfram í þingflokknum eins og ekkert hafi ískorist .
Hann er með öðrum orðum að hóta að reka þau úr flokknum .
Hann ætlar ríkisstjórninni að hanga á atkvæði Þráins Bertelssonar , sem loks er kominn heim eftir nokkurt flakk á milli flokka .
Heim-Þráin , eins og hann er kallaður í virðingarskyni á göngum Alþingis eftir að hann sneri heim , er þá kominn í vænlega stöðu .
Hann fór á lista Framsóknarflokksins gegn loforði um að verða settur á listamannalaun .
Það fór vel á því .
Laun fyrir menn sem fara á lista eru auðvitað listamannalaun .
Nú verður gaman hjá Þráni um hvert haust og jafnvel á fleiri árstíðum .
Mátti ekki koma til móts við félagana ? En þegar leiðtogi Þráins , Steingrímur J. , veitist að samherjum sínum sem treystu sér ekki til að styðja fjárlögin hans ætti hann kannski fremur að líta í eigin barm .
Kannski sýnir sú skoðun að hann hafi ekki reynt eða þá mistekist að ná til þessa hóps .
Þingmennirnir vildu að nokkru aðra forgangsröðun en ríkisstjórnin .
Þeir vildu velferðina í öndvegi .
Gat Steingrímur ekki unað því ? Þetta voru ekki óyfirstíganlegar fjárhæðir sem um var að tefla .
Það stóð ekki til að auka ríkissjóðshallann .
Það mátti færa í velferðina milljarðana sem fleygt er ólöglega á aðlögunarviðræður við ESB eins og Ásmundur Daði Einarsson benti á við umræðurnar um fjárlögin .
Steingrímur veit nú orðið að Samfylkingin færi hvergi þótt viðræður við ESB yrðu afturkallaðar vegna forsendubrests og milljarðar sparaðir og veittir í velferð .
Samfylkingin er svo oft búin að hóta stjórnarslitum að hún man ekki lengur hvað í því felst .
Logandi hrædd Samfylking Þar við bætist annað og það sem er mikilvægara .
Samfylkingin er logandi hrædd við kosningar .
Hvernig í ósköpunum á hún að ganga til kosninga ? Fyrir flokknum fer óvinsælasti stjórnmálamaður á Íslandi .
Í samanburði við Jóhönnu var Gordon Brown æðislegur skömmu áður en kjósendur losuðu sig við hann .
Og Samfylkingin hefur ekkert mál til að láta kjósa um .
Þorir hún að láta kjósa um " skjaldborgina " ? Hún færi eins og gamall borgarstjóri sem hefði látið kjósa um Bjarnaborgina .
Myndi hún vilja láta kjósa um skuldavanda heimilanna : " Kjósið Samfylkinguna og hún mun leysa skuldavanda heimilanna öðruhvorumegin við kosningahelgina ! " Vill hún láta kjósa um 400 milljarðana sem hún ætlaði að láta borga Bretum og Hollendingum áður en atbeini forsetans og þjóðarinnar kom til ? Eða myndi þessi einsmálsflokkur vilja láta kjósa um ESB-málið sitt ? Verði henni að góðu .
Stærstur hluti þjóðarinnar hefur skömm á þeim skrípaleik öllum .
Nei , Samfylkingin hefur jafnmikinn áhuga á stefnumóti við kjósendur um þessar mundir og músin að hitta veiðiköttinn .
Steingrímur getur því ekki vísað til stjórnarslitahótana núna .
Hann vildi bara ekki koma til móts við þingmenn síns eigin þingflokks , þótt það kostaði lítið .
Hver er skýringin á því ? Steingrím J. munaði ekkert um að henda 12 milljörðum króna til að bjarga Sjóvá án þess að hafa til þess neina lagaheimild samkvæmt áliti sjálfrar Ríkisendurskoðunar .
En hann átti ekkert fé til að færa á milli liða þegar hans eigin félagar áttu í hlut .
Honum fer því illa að setja sig á háan hest gagnvart þingmönnunum þremur .
Það er því rétt sem Lilja Mósesdóttir segir : " Spurningin er , hverjum er sætt í þingflokknum , þeim sem fylgja eftir vilja félaga sinna og ályktunum flokksins eða þeim sem afvegaleiðast innan múra valdsins .
" 