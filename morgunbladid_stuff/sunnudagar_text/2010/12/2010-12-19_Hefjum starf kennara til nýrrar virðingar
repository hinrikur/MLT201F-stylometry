Svonefnd Pisa-könnun á læsi 15 ára unglinga og þekkingu þeirra á stærðfræði og náttúrufræði , sem OECD stendur fyrir um víða veröld , hefur beint athyglinni að skólum og skólastarfi hér á Íslandi .
Við Íslendingar erum að sækja á skv. síðustu könnun , sem kynnt var nú í byrjun desember en gætum þó gert betur .
Ein þjóð í okkar heimshluta hefur sérstöðu eins og áður en það eru Finnar .
Í nýjustu skýrslu OECD er sérstakur kafli um Finnland , þar sem reynt er að útskýra hvernig þeir hafi náð svo góðum árangri í að mennta finnskt æskufólk .
Finnar eru í öðru sæti á heimsvísu .
Við í ellefta sæti í lesskilningi .
Í skýrslu OECD kemur fram , að þessi sérstaða Finna sé ekki vegna einhverrar skyndilegrar stefnubreytingar á seinni árum heldur vegna markviss starfs í skólamálum í fjóra áratugi .
Það byggist á nokkrum grundvallaratriðum .
Þeirra á meðal er jafnræði í skólakerfinu .
Öll börn , þar á meðal börn með sérþarfir , fái sömu grundvallarmenntun .
Skólarnir hafi náð góðum árangri í að ýta undir nemendur , sem standi höllum fæti í námi og það hafi jafnframt haft jákvæð áhrif á betri nemendur .
Þá hafi skólarnir í Finnlandi náð góðum árangri í að fást við nemendur , sem hafi haft tilhneigingu til að hætta í skóla eða átt við félagsleg vandamál að stríða .
Eitt meginatriði í góðum árangri Finna telur OECD vera að kennarar njóti mikillar virðingar í Finnlandi .
Miklar kröfur séu gerðar til menntunar þeirra og kennsla í grunnskólum sé eftirsótt starf í Finnlandi .
Svo vill til , að fyrir sex árum sá Bryndís Schram , þáverandi sendiherrafrú í Helsinki , ástæðu til að vekja athygli Íslendinga á skólastarfi í Finnlandi .
Bryndís skrifaði þá grein hér í Morgunblaðið undir fyrirsögninni : Hvað getum við lært af Finnum ? Bryndís rakti þar í 10 atriðum þær ástæður sem taldar væru fyrir því hvað Finnar kæmu vel út úr hverjum alþjóðlegum samanburði í skólamálum á fætur öðrum , þar á meðal Pisa-könnunum .
Þær skýringar sem Bryndís nefndi til sögunnar byggðust á sjónarmiðum prófessors í uppeldisfræðum við háskólann í Turku , og eru mjög áþekkar þeim , sem fram koma í nýjustu skýrslu OECD og þá ekki sízt um stöðu kennarans í finnsku samfélagi .
Grein Bryndísar Schram birtist hér í Morgunblaðinu hinn 18. janúar 2005 .
Flest þekkjum við hvað góður kennari getur haft mikil og djúpstæð áhrif á vegferð nemenda sinna í lífinu .
Við sem vorum svo heppin að vera nemendur Skeggja Ásbjarnarsonar , Gunnars Guðmundssonar , Ingólfs Guðbrandssonar og Bjarna Ólafssonar í Laugarnesskólanum um miðja síðustu öld getum borið vitni um það og hið sama geta fjölmargir aðrir sagt úr öðrum skólum og af öðrum kennurum .
En jafnframt vitum við hvað vandamál í skóla , hvort sem er vegna kennara eða annarra nemenda , geta haft þrúgandi áhrif á nemendur og dregið úr löngun þeirra til að afla sér menntunar .
Ég vil leyfa mér að fullyrða , að það geti ráðið úrslitum um farsæld fólks í lífinu , hvorum megin við þetta strik það lendir í skóla .
Og jafnframt felst í því að því betri sem skólarnir eru þeim mun minni verða vandamálin á öðrum vígstöðvum .
Við höfum lagt mikla fjármuni í að byggja upp skólahús á undanförnum áratugum og sízt af öllu vil ég draga úr mikilvægi þess .
En spurning er , hvort við höfum lagt nægilega áherzlu á hið innra starf skólanna og þar gegna kennarar lykilhlutverki .
Starf skólanna byggist að langmestu leyti á góðum og vel menntuðum kennurum , sem hafa ekki bara þekkingu til að bera heldur einnig hæfni til að umgangast nemendur og hafa hvetjandi áhrif á þá í námi .
Við höfum ekki sýnt starfi kennarans þá athygli og þá virðingu sem því ber .
Stundum hefur tónninn verið sá að þessi og hinn hafi farið í kennslu vegna þess að hann hafi ekki haft hæfileika til að gera neitt annað .
Og lengi var vandamál að manna kennarastöður með vel menntuðu og hæfu fólki vegna þess , að þeir hinir sömu vildu ekki láta bjóða sér þau laun sem í boði voru .
Þess vegna var um skeið töluvert af fólki í kennslu , sem uppfyllti ekki þær menntunarkröfur , sem gerðar voru .
Einn lykilþáttur í þeirri endurreisn sem þarf að verða í þjóðfélagi okkar á næstu árum er að stórbæta skólakerfið og ná enn betri árangri en við þó gerum í alþjóðlegum samanburði .
Og til þess þurfum við að hefja starf kennarans til aukinnar virðingar í samfélaginu .
Kennarar lifa hins vegar ekki á virðingunni einni frekar en aðrir .
Henni þurfa að fylgja mun betri launakjör .
Og þótt nú sé ekki tími til að tala um launahækkanir er það mín skoðun að við þurfum að ná samstöðu um það í samfélaginu að bæta launakjör kennara verulega á nokkrum næstu árum um leið og auknar kröfur verða gerðar til þeirra um menntun og þekkingu til þeirra starfa .
Sú fjárfesting mun skila sér margfaldlega í framtíðinni .
Það er óbærilegt fyrir foreldra að fylgjast með börnum sínum takast á við vandamál í skólum sem rekja má til þess að skólaumhverfið sé ekki með þeim hætti sem það ætti að vera að ekki sé talað um börnin sjálf .
Og það er því miður of algengt .
Þess vegna eru fá málefni jafn mikilvæg og það sem hér hefur verið drepið á .
En jafnframt til marks um þann mikla veikleika sem er í okkar samfélagsgerð að einmitt slík mál fá of litla athygli og eru of lítið rædd .
Af hverju hefur þjóðin svona lítinn áhuga á alvörumálum en svona mikinn á stóryrðum og hávaða ? Kannski er þetta ósanngjörn spurning .
Sennilega er það bara hin símalandi stétt sem hefur áhuga á lágkúrunni sem er of yfirgnæfandi í þjóðfélagsumræðum .
