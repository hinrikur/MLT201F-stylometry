Í gamla slippinn við Mýrargötu er ég boðaður til að sjá nýjan meistara uppistandsins , Ara Eldjárn , grínast við áhorfendur .
Þar er tímabundið búið að innrétta kaffihús fyrir sjónvarpsupptökurnar .
En efnið verður hluti af sjónvarpsþáttunum Hringekjunni sem er sýnd á besta tíma hjá RÚV á laugardagskvöldum .
Ekki er allt í plati því barinn í sviðsetningunni býður upp á alvöru bjór sem mýkir áhorfendur upp .
Áður en meistarinn stígur á svið kemur Þórhallur Þórhallsson fram til að hita áhorfendur upp .
Hann segir að áhorfendur þurfi engar áhyggjur að hafa því að upptökuvélarnar séu ekki einu sinni í gangi þegar hann grínist .
Sjónvarpið tími ekki að eyða spólu í grínið hans .
Hann minnir áhorfendur á að vera hláturglaðir og fær áhorfendur til að vera viðbúna með því að hlæja hátt og lengi .
Þegar svo Ari Eldjárn stígur upp á sviðið eru menn þegar skælbrosandi .
Frásagnarhæfni og skopskyn Ara fær menn fljótlega til að liggja í hlátri .
Sumir menn kunna það sem þeir eru að gera .
Eins og Sindri félagi minn sagði um Ara þá er hann algjör Brand-Ari .
Börkur Gunnarsson borkur@mbl.is 