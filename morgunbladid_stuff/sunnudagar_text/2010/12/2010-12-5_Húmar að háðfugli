Í óðagotinu missa lögreglumennirnir vammlausu Frank Drebin og Ed Hocken fólið Quentin Hapsburg út um gluggann .
Hann fellur nokkrar hæðir en hafnar fyrir mildi Guðs á tjaldþakinu við inngang hótelsins og skoppar með tilþrifum niður á gangstétt , þar sem hann lendir vitaskuld á fótunum – óskrámaður .
Hapsburg dustar rykið í rólegheitum af sér en í því að hann hyggst ganga á brott ræðst glorsoltið ljón á hann og étur með húð og hári .
Nokkur seinheppni í ljósi þess að Hapsburg er staddur í miðri stórborg í Bandaríkjunum .
En svona voru Naked Gun-myndirnar .
Ekkert er sem sýnist og fátt eins og það á að vera .
Sjálfur var Drebin aðstoðarvarðstjóri ekkert blávatn .
Þegar Hocken varðstjóri ráðlagði honum einhverju sinni að fara varlega , með þeim orðum að þetta gæti kostað hann lífið , svaraði kappinn án þess að blikna : " " Þetta gæti kostað mig lífið " er millinafn mitt .
" " En hvað um Jane ? " spurði Hocken þá áhyggjufullur um afdrif ástkonu Drebins , Jane Spencer .
" Ég veit ekki hvert millinafn hennar er , " var svarið .
Frank Drebin aðstoðarvarðstjóri er sannarlega með eftirminnilegri persónum á hvíta tjaldinu hin síðari ár en hann var leikinn af ísmeygilegri kímni af kanadíska gamanleikaranum Leslie Nielsen sem sagði skilið við þessa tilveru í vikunni , 84 ára að aldri .
Banamein hans var lungnabólga .
Drebin hafði þann kost ( eða ókost ) að hafa ekki minnsta grun um hamfarirnar sem gengu yfir allt í kringum hann enda kom hann þeim ósjaldan af stað sjálfur .
Fáránleikinn var á köflum algjör og misskilningurinn eftir því .
" Hvað geturðu sagt mér um þennan mann ? " spurði hann téða Jane sem staðið hafði misindismann að verki .
" Hann er hvítur með yfirvararskegg , svona einn og níutíu , " svaraði hún .
Drebin hleypti brúnum : " Það er ekkert smáræðis yfirvararskegg ! " Airplane var vendipunkturinn Nielsen mun lifa um ókomin ár með alþýðu manna fyrir túlkun sína á Drebin og ekki síður sem læknirinn í stórslysamyndasatírunni Airplane árið 1980 .
Hann var álíka viðutan .
Það kann að koma ýmsum á óvart en Leslie Nielsen hóf feril sín í kvikmyndum í alvarlegum hlutverkum um miðjan sjötta áratuginn .
Hann var hávaxinn og myndarlegur og valdist gjarnan í hlutverk góða gæjans .
Áratugirnir liðu án teljandi tilþrifa af hálfu Nielsens enda var framboð af slíkum mönnum glettilega gott vestur í Hollywood .
Það er helst að fólk muni eftir honum sem skipstjóra á skemmtiferðaskipi í Poseidon-ævintýrinu árið 1972 .
Eftir að einhverjum datt í hug að fá Nielsen í fyrstu Airplane -myndina lá leið hans hratt upp á við .
Myndin féll í kramið , bæði hjá leikum og lærðum , og Nielsen þótti vinna leiksigur í hlutverki Rumacks læknis .
Loksins var hann kominn á rétta hillu .
Fræg voru ummæli Rogers Eberts þess efnis að Nielsen væri " Olivier skopstælinganna " .
Ekki amalegt veganesti .
Í ljósi velgengni Airplane ákváðu sömu aðilar , leikstjórarnir Jim Abrahams , David og Jerry Zucker , að hasla sér völl í sjónvarpi á svipuðum forsendum .
Þættirnir kölluðust Police Squad ! og skörtuðu Nielsen í aðalhlutverki sem Frank Drebin aðstoðarvarðstjóri .
Ekki reyndist hljómgrunnur fyrir Police Squad ! og framleiðslu var hætt eftir aðeins sex þætti .
Nielsen gat þó unað vel við sitt framlag enda var hann tilnefndur til Emmy-verðlauna .
Þrátt fyrir ófarirnar stungu Abrahams og Zuckerarnir hugmyndinni ekki niður í skúffu og sex árum síðar voru þeir tilbúnir með kvikmynd : The Naked Gun : From the Files of Police Squad .
Aftur var Nielsen trompið , dyggilega studdur af gamla brýninu George Kennedy og tveimur Séð & heyrt-fígúrum , Priscillu Presley og O.J .
Simpson sem þá var enn með þokkalega hreina samvisku .
Myndin sló rækilega í gegn og aftur hitti Roger Ebert naglann á höfuðið : " Þú hlærð og síðan hlærðu að sjálfum þér fyrir að hafa hlegið .
" Gagnrýndur koma sannarlega ekki með kókópuffsinu þarna vestra .
Tvær framhaldsmyndir voru gerðar : The Naked Gun 2½ : The Smell of Fear og The Naked Gun 33 ¹ / ³ : The Final Insult .
Þær gengu líka vel og lengi hafa verið uppi hugmyndir um að gera fjórðu myndina .
Af því verður varla úr þessu .
Fjórgiftur og af dönskum ættum Leslie William Nielsen fæddist í Regina í Kanada 11. febrúar 1926 .
Móðir hans var frá Wales en faðirinn frá Danmörku .
Bæði fluttu þau ung að árum til Kanada .
Nielsen átti tvo bræður og komst annar þeirra , Erik , til metorða í stjórnmálum .
Var um skeið aðstoðarforsætisráðherra Kanada á níunda áratugnum .
Hann lést fyrir tveimur árum .
Frændi Nielsens , Jean Hersholt , var leikari og víðfrægur fyrir túlkun sína á söguhetjunni í þáttunum um Christian lækni sem gengu árum saman í útvarpi vestra .
Nielsen viðurkenndi að Hersholt hefði haft mikil áhrif á sig og í raun hvatt sig óbeint til að feta þessa braut .
Faðir Nielsen var í landamæralögreglunni í Fort Norman , þar sem nú heitir Tulita , og þar óx pilturinn úr grasi .
Sautján ára gekk hann í flugherinn en var of ungur til að berjast í seinni heimsstyrjöldinni .
Nielsen vann um tíma fyrir sér sem plötusnúður áður en hann hóf leiklistarnám í Toronto .
Þar fann hann fjölina sína og fékk styrk til framhaldsnáms í The Neighbourhood Playhouse í New York .
Þangað hélt Nielsen skjálfandi á beinunum af ótta við að verða sendur beint heim um leið og hann opnaði munninn .
Það fór á annan veg .
Nielsen lagði um tíma stund á nám í hinu víðfræga Actors Studio áður en hann fékk sitt fyrsta hlutverk í sjónvarpi .
Það var í þáttunum Studio One , þar sem hann hitti fyrir ekki minni mann en Charlton Heston .
Nielsen fékk hvorki meira né minna en 75 Bandaríkjadali fyrir ómakið .
Nielsen var fjórgiftur og lætur eftir sig eiginkonuna Barbaree Earl og dæturnar Maura og Thea sem hann átti með konu númer tvö , Alisande Ullman .
Virkur til hinstu stundar Leslie Nielsen var virkur í list sinni til hinsta dags og síðustu tíu árin lék hann í fjórtán bíómyndum , þeirra frægastar eru líklega Scary Movie 3 og 4 sem fengu misjafna dóma en prýðilega aðsókn .
Síðasta myndin sem Nielsen lék í , The Waterman Movie , verður frumsýnd á næsta ári .
