Weinstein-bræðurnir , Harvey og Bob , eru með umtöluðustu framleiðendum í kvikmyndaheiminum .
Risu upp úr duftinu í lok 8. áratugarins allt til þeir seldu Disney-veldinu fyrirtæki sitt , Miramax , 15 árum síðar á tæpar 100 milljónir dala .
Undir stjórn bræðranna óx Miramax og dafnaði og framleiddi nokkur kassastykki og Óskarsverðlaunaverk , þó svo að uppistaðan í framleiðslunni væru lítilsigldar B-myndir .
Þeir héldu áfram að vinna fyrir Disney uns þeir stofnuðu The Weinstein Company 2005 .
Bræðurnir hafa átt dræmri velgengni að fagna hvað nýja fyrirtækið snertir , miðað við Miramax-tímabilið .
Reyndar var Inglorious Basterds ( ´ 09 ) , tilnefnd " upp á grín " , á síðasta ári , en hún er gerð af helsta leikstjóra í sögu Weinsteinanna , Quentin Tarantino .
Eftir að The King ´ s Speech var frumsýnd um síðustu helgi , lyftist brúnin á bræðrunum , sem láta sig nú dreyma um verðlaunagripi og forna frægð .
Gagnrýnendur tóku myndinni afar vel og Óskarsumræðan hófst með það sama .
Konungsræðan er sögð bráðskemmtilegt og innblásið drama sem tekst með ágætum að draga upp mannlega mynd af bresku konungsfjölskyldunni , þó dárast sé að henni í leiðinni .
Sagan , sem þykir einkar fyndin og frumleg , segir af feimnum prins ( Colin Firth ) , sem verður , eftir að bróðir hans segir af sér , Georg VI. , Englandskonungur og faðir núverandi drottningar .
Handritshöfundurinn , sá gamalreyndi David Seidler ( Tucker , The King and I ) , heldur sig að mestu við staðreyndir en kryddar söguna á ýmsan hátt , m.a. með geðstirðum þúsund þjala smið ( Geoffrey Rush ) , sem slípar George á ýmsa lund .
Leikstjóri er Tom Hooper ( The Damned United ) , en leikhópurinn er blanda af enskum og áströlskum stjörnum , m.a. Helenu Bonham Carter , Michael Gambon , Derek Jacobi og Robert Portal .
Firth og Rush þykja líklegir Óskarshafar í hlutverkum konungs og lærimeistarans , sem beitir algildum sem óhefðbundnum aðferðum við að koma döngun í sinn háttsetta en óframfærna og stamandi skjólstæðing .
Kennir honum t.d. að syngja og dansa og njóta lífsins .
George er orðinn fullnuma í lokin , þegar hann lýsir yfir stríði við Þriðja ríkið í frægri útvarpsræðu þar sem enginn heyrði hið minnsta stam .
Konungsræðan er auðheyrilega úthugsuð Óskarsverðlaunamynd , bræðurnir eru örugglega byrjaðir að rýma til á arinhillunni .
saebjorn@heimsnet.is 