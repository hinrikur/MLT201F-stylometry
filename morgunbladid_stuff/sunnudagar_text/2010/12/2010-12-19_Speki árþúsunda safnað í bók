Tvær merkilegar tilvitnanabækur eru komnar út .
Annarsvegar er það Tilvitnanabókin sem Kolbrún Bergþórsdóttir safnaði í og hinsvegar Kjarni málsins sem Hannes Hólmsteinn Gissurarson tók saman .
Bók Kolbrúnar er handhægari enda tæplega 400 síður á lengd meðan bók Hannesar er tæplega 1000 síður .
Kolbrún er með þúsundir snjallyrða hvaðanæva úr heiminum og nýtir sér þónokkuð nútímaskáldskap og jafnvel barnabókahöfunda .
Bók Hannesar er klassískari og er stofninn úr Íslenskum tilvitnunum sem hann gaf út fyrir fimmtán árum .
Blaðamaður Morgunblaðsins hitti höfundana saman á kaffihúsi í miðbæ Reykjavíkur .
" Já , ég notast við þessa bók sem ég gaf út fyrir fimmtán árum sem stofn en það lætur nærri að verkið hafi þrefaldast síðan þá .
Ég reyndi að bæta við tilvitnunum í konur og í höfunda frá öðrum málsvæðum en hinu enska , " segir Hannes .
Bæði Kolbrún og Hannes skoðuðu vel aðrar tilvitnanabækur sem komið hafa út einsog Oxford Dictionary of Quotations , New Dictionary of Quotations og fleiri þekktar bækur áður en þau settu sínar saman .
" Þetta eru samt mjög ólíkar bækur , " segir Kobrún .
" þótt sumt sé eins .
Til dæmis notumst við bæði mikið við snjalla menn einsog Jónas Hallgrímsson og Sigurð Nordal .
En auk þess að nota gamla klassík reyndi ég mjög meðvitað að koma að sem mestu af nútímaskáldskap og huga að barnabókahöfundum .
Ég vildi líka að bókin yrði skemmtileg .
Ég hef alltaf haft mjög gaman af því að vera innanum skemmtilegt fólk .
Ég held að það sé ein ástæðan fyrir því að dálæti mitt á Oscar Wilde hefur aldrei minnkað , alveg frá unglingsárunum .
Hnyttnar og skemmtilegar setningar hafa alltaf glatt mig , " segir Kolbrún .
" Já , ég einbeiti mér að þjóðlegum fróðleik og alþjóðlegum í bókinni , " segir Hannes .
" Ég hef unnið að þessu í fimmtán ár og það hafa margir komið að þessari vinnu .
Mér fannst áhugavert við gerð bókarinnar hvað vandamál mannlegrar tilveru eru oftast lík , jafnvel kynslóða á milli .
Þjáning mannsins er svipuð , angist hans og gleði .
Annað sem tók mikinn tíma hjá mér var að feðra tilvitnanir rétt en fyrir vikið er bókin miklu betri en internetið til að finna ummæli eða réttfeðraðar tilvitnanir .
Bókin er ansi nákvæm og sagt frá ýmsum augljósum líkingum á ljóðum Steins Steinarr við ljóð Jensens og fleira slíkt sem ekki hefur komið áður fram .
Ég vil taka það fram að það gerir Stein ekki að síðra skáldi þótt hann hafi verið undir áhrifum frá öðrum .
" Ólíkir vinir Kolbrún og Hannes eru góðir vinir og aðspurð hvernig þau hafi kynnst eru þau ekki með það á hreinu .
" Ég held samt að við höfum hist fyrst þegar ég var að frumsýna sjónvarpsmynd sem ég hafði gert í tilefni af 50 ára afmæli NATO , " segir Hannes .
Kolbrún tekur undir það en síðar áttu þau eftir að starfa saman að þáttunum Maður er nefndur þar sem Kolbrún var spyrill í þáttunum sem Hannes stýrði .
" Það kemur kannski fólki á óvart að við höfum aldrei rifist , " segir Kolbrún .
" En ég held að við hefðum ekki getað orðið vinir nema af því að mér er frekar hlýtt til Davíðs Oddssonar , " segir hún og hlær .
" Já , það er rétt , " segir Hannes .
" Það eina sem hefur komið uppá er að hún hefur stundum varið menn sem ég hef deilt á .
" 