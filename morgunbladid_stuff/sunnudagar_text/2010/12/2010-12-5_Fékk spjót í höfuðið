Kristín Loftsdóttir var að senda frá sér á bókina Konan sem fékk spjót í höfuðið – flækjur og furðuheimar vettvangsrannsókna .
Bókin fjallar um veru hennar á meðal WoDaaBe-fólksins í Vestur-Afríku , frá ágúst 1996 til júní 1998 , til að safna gögnum fyrir doktorsritgerð sína í mannfræði .
Kristín er nú prófessor í mannfræði við Háskóla Íslands og kemur bókin út á vegum Háskólaútgáfunnar en er skrifuð þannig að hún á sannarlega erindi utan fræðasamfélagsins .
Hægt er að ljóstra upp hér að konan sem fékk spjót í höfuðið var Kristín sjálf og notar hún þetta dæmi til að sýna að margt óvænt getur komið upp á við vettvangsrannsóknir .
" Ég var að skoða stöðu þessa þjóðflokks , WoDaaBe , í hnattvæddum heimi og hvernig fólk sem tilheyrir þessum hópi , sem hefur sögulega séð skilgreint sig sem hirðingja , glímir við vandamál samtímans eins og það að hafa misst yfirráðarétt yfir stórum hluta af landsvæði sínu og aukna jaðarstöðu innan ríkisins Nígers .
Bókin tekur ekki beinlínis á niðurstöðunum , meginviðfangsefnið er fyrst og fremst það að gera rannsókn , " segir Kristín .
Margir sjá kannski fyrir sér mannfræðinginn sem fer á meðal framandi fólks og skoðar samfélagið utan frá en það er alls ekki það sem Kristín gerði eins og hún segir í bókinni : " Vettvangsrannsókn felur í sér að skilja sjónarmið annarra , ekki bara með því að spyrja hver sjónarmið þeirra séu heldur einnig með líkamlegri upplifun á ákveðnum aðstæðum og reynslu með þátttöku í lífi annarra .
" Hún útskýrir þetta nánar í spjalli : " Í gegnum þessa reynslu og jafnvel mistök líka fáum við ákveðna innsýn í viðfangsefni okkar .
" Kristín leggur jafnframt áherslu á að mannfræðingar geri rannsóknir ekki aðeins í fjarlægum löndum , heldur einnig nær heimahögum og margir í sínu heimalandi , eins og hún sjálf hefur gert undanfarin ár .
Hún segir að aðferðafræði sé stundum sett upp svo snyrtilega , " næstum því eins og uppskrift að köku " , en háskólakennarinn Kristín leggur á sama tíma áherslu á mikilvægi þess að kenna aðferðafræði en jafnframt gera sér grein fyrir því að rannsókn felur í sér tengsl rannsakanda við þá sem rannsóknin snýr að .
Langaði að lifa ólíku lífi Var ekki erfitt að taka þá ákvörðun að fara svona lengi burt og svona langt ? " Mig langaði alltaf til þess að prófa að upplifa eitthvert líf sem væri ólíkt mínu lífi hérna heima .
Ég er alin upp í Hafnarfirði , ég hef ekki reynslu af því að alast upp í sveit sem hefði örugglega nýst mér ágætlega .
Svo hafði ég líka áhuga á málefnum minnihlutahópa og jaðarhópa .
En ég sá það ekki alveg fyrir hvað ég yrði mikið ein .
" Stund sannleikans rann kannski svolítið upp á leiðinni á staðinn .
" Þegar ég var í flugvélinni á leiðinni til Nígers þá allt í einu hugsaði ég : Hvað er ég að gera ? Hvað er ég búin að koma mér út í ? Hvernig datt mér í hug að velja mér verkefni svona langt í burtu á svona erfiðum stað ? " Engir Íslendingar voru í Níger þegar Kristín dvaldi þar en hún var í einhverjum samskiptum við Bandaríkjamenn á staðnum en hún menntaði sig í Bandaríkjunum , er með doktorspróf frá Háskólanum í Arizona .
Hugmyndin að rannsókninni kom í raun til á gangi í Tuscon þegar samnemandi hennar benti á bók í búðarglugga og spurði af hverju hún skoðaði ekki þetta fólk .
Spurningin var grín en þetta var hefðbundin kaffiborðsbók með glansmyndum af virðulegu og litríkt klæddu fólki , ímynd sem Kristín hafði ekki áhuga á að ýta undir .
" Þetta var fallegt fólk í framandi athöfnum , einmitt þessi rómantíska sýn sem sést oft í fjölmiðlum bæði heima og erlendis .
" En grínið fór lengra , þetta varð upphafið að því að Kristín kynnti sér WoDaaBe-fólkið .
Hún komst í kynni við samnemanda frá Níger , sem gaf henni góð ráð og eitt leiddi af öðru .
Það ýtti undir áhugann að í þessari rannsókn gat hún sameinað mörg áhugasvið sín , eins og áhuga á ímyndum , umhverfismálum , jaðarhópum og þróunarsamvinnu .
Teikingar og tímastjórn Áður en hún lagði af stað var hún búin að læra einhver orð í tungumáli svæðisins " fulfulde " .
" Það gagnaðist mér mjög vel að kunna að segja : Ég skil ekki ! " grínast Kristín .
Margir af farandverkamönnunum , sem eru sístækkandi hluti WoDaaBe , töluðu einhverja frönsku eða brotna ensku en Kristín segir að það hafi verið " endalaus misskilningur í gangi " .
Hún segir að við aðstæður sem þessar þurfi maður að læra að taka sjálfan sig ekki of alvarlega .
" Ég held maður lendi óhjákvæmilega í aðstæðum þar sem maður verður að sætta sig við að maður hefur ekki fulla stjórn .
" Annað sem hún hafði ekki fulla stjórn á var hvernig hún hagaði tíma sínum .
" Mér fannst mjög erfitt hvað ég hafði litla stjórn á mínum tíma .
Ég sætti mig aldrei alveg við það og var alltaf í stríði við sjálfa mig .
Ég var að reyna að þröngva því sem ég hef alist upp við inn á veruleika þessa fólks .
Maður mælir sér mót við einhvern klukkan tíu , hann kemur klukkan tólf .
Maður fer til að taka viðtal , mætir og það er fullt af öðru fólki á staðnum og aldrei gefst tækifæri til að taka viðtal .
Mér finnst gott að hafa hluti skipulagða , " segir Kristín og hlær .
" Ég þurfti alltaf að stoppa sjálfa mig og hugsa með mér : Jæja , Kristín , svona er þetta bara , þú ert ekki komin hingað til að stilla fólki upp í röð og taka viðtal við það .
Þú ert hér sem gestur og verður að aðlaga þig .
" Á meðan Kristín dvaldi í Níger gekk hún undir nafninu Mariyama .
Nafnið er úr Kóraninum en WoDaaBe-fólk er múslimar .
" Mér var bara tilkynnt að Kristín væri alltof erfitt nafn og allir kölluðu mig Mariyama eftir það .
" Hún notaði mikið stórar glósubækur til að skrifa niður fulfulde-orð og teikna .
" Teikningarnar voru nytsamlegar þegar kom að samskiptum og voru leið fyrir fólk til að tengjast mér .
Mann vantar ekki aðeins tungumálið heldur hefur maður kannski ekki reynslu sem rímar vel við reynslu fólksins í kringum mann .
Ég vaknaði eina nóttina við að það var geit að naga bókina mína .
Ég spratt upp til að bjarga bókinni og það hafðist .
" Kristín skrifaði ekki aðeins í glósubækurnar heldur skrifaði hún einnig bréf til foreldra og kærasta og skoðaði hún þau við ritun bókarinnar .
Kærastinn , Már Wolfgang Mixa fjármálafræðingur , er nú eiginmaður hennar og eiga þau saman þrjú börn , Mími , sem er sjö ára , og fjögurra ára tvíburana Alexíu og Sól .
Skrifar gegn einsleitri mynd af Afríku Markmiðið með bókinni er sumsé að fjalla um vettvangsrannsóknir " og svo hins vegar að skrifa á móti þessari staðalmynd , þessari einsleitu mynd af Afríku , sem birtist svo oft í fjölmiðlum .
Eins og Níger , það er aðeins fjallað um þetta land þegar það er stjórnarbylting , hungursneyð eða annað , sem tengist hörmungum og volæði .
Það er vissulega mikilvægt að þessi atriði komist í fréttir en við stöndum uppi með einsleita mynd af álfunni .
Eitt af mínum markmiðum var að bregða upp mynd af þessu fólki sem virkum gerendum í sínu eigin lífi " .
Hún segir að vestrænar þjóðir hafi oft rómantíska sýn á hirðingja og minnihlutahópa , oft sem utan við ríkisvaldið og í tímalausu rými .
" Ég reyni í gegnum bókina að benda á hvað hópur eins og WodaaBe , sem virkar við fyrstu sýn einangraður , hefur verið í miklum tengslum við hnattvæddar breytingar .
Nýlendutíminn hafði gríðarleg áhrif og hefur enn .
Landamæri í Vestur-Afríku voru sköpuð út frá hagsmunum nýlenduherranna .
Eins hvar höfuðborgin Níamey er staðstett , það miðast ekki við neina sögu .
Það er mikilvægt að skrifa á móti þessari ímynd Afríku sem heimsálfu vanþróunar og benda á hvað hún á sér mikla sögu fyrir nýlendutímann .
Margir hlutar þessarar sögu eru skráðir og vel þekktir .
" Rannsóknin hafði mikil áhrif á hana En hvað kom þér mest á óvart ? " Ég held að að sumu leyti hafi það verið að koma aftur heim .
Jafnvel þótt ég hafi lesið um að fólk fái menningaráfall þegar það snýr aftur kom það mér á óvart hvað það var skrýtið að snúa til baka .
" Hún segir mesta menningaráfallið í raun hafa verið hvað rannsóknin hafi haft mikil áhrif á hana sjálfa .
" Maður hefur agað líkama sinn í að ganga og bera sig á ákveðinn hátt , " segir Kristín sem nefnir nokkur dæmi til viðbótar í bókinni : " Borða án þess að tala , læra að segja ekki ákveðna hluti , læra nýja tegund af kurteisi eins og að lúta höfði kurteislega við ákveðnar aðstæður .
Þannig mótaðist líkami minn smátt og smátt af því sem var rétt og eðlilegt þar sem ég var , " skrifar hún og segir þar einnig að sér hafi þótt fólk óþarflega nálægt sér í fyrstu Kringluferðinni og fundist óþægilegt að finnast það rekast í sig .
Hún heldur alltaf einhverju sambandi við fólkið sem hún var með .
" Minn draumur er að fara aftur , ekki í tvö ár , heldur til að vera í styttri tíma .
Bæði til að halda áfram með það sem ég var að gera og sjá breytingarnar sem hafa orðið frá því ég gerði þessa rannsókn .
" Á meðan á dvölinni stóð kom henni einnig á óvart hvers hún saknaði úr eigin samfélagi , ekki síst allir litlu hlutirnir .
" Ég hef alltaf verið mjög mikið á móti Coca Cola-væðingu heimsins .
En eitt af því sem ég lét mig dreyma um var að fá kók að drekka .
Eitt skiptið fór síðan einhver á markaðinn og keypti fyrir mig kók .
Það má ekki taka flöskuna þannig að hann hellti vökvanum í aðra flösku og svo fór hann á úlfalda og flaskan hristist þar í hitanum í marga klukkutíma .
Þegar ég fékk kókið var það goslaust og volgt en ég gleymi samt aldrei þessari tilfinningu hvað það var gott að drekka það .
" Þar sem WoDaaBe eru hirðingjar fór töluverður tími í að fara á milli staða .
" Eitt sem ég hugsaði oft um til að drepa tímann á þessum ferðalögum var brauð með osti .
Ég hugsaði um hvernig það liti út og velti mér upp úr því hvernig það bragðaðist .
" Ein en alltaf með öðrum Henni fannst líka erfitt að vera mikið ein " en samt alltaf einhver að fylgjast með mér , ein en alltaf með öðrum .
Stundum óskaði ég þess að ég gæti lokað mig af , lagst niður í rúmið mitt á Íslandi og hvílt mig .
Þegar ég var á hirðingjasvæðinu var ekkert hús , ekkert herbergi .
Í Níamey vildi fólk alltaf vita hvert ég væri að fara og af hverju ég væri að hitta þennan eða hinn .
Ég held að fólk hafi fylgst mjög mikið með mér , bæði út af því að ég var ekki WoDaaBe og líka af því að fólki fannst það bera mikla ábyrgð á mér " .
Kristín lýsir því í bókinni að hún hafi alltaf verið þyrst og hvernig tilfinning það sé að drekka leirugt vatn .
" Vatnið var sérstaklega gruggugt yfir regntímann og leit jafnvel út eins og kaffi .
Að sumu leyti vandist ég þessu alveg , manni líður eins og maður sé með stein í maganum eftir að drekka svona þykkt vatn .
Stundum þegar það var orðið alveg vatnslaust grétu börnin því þau voru svo þyrst .
Það voru allir þyrstir .
" Kristín drakk líka ósoðna mjólk þegar henni var boðin hún að drekka , þrátt fyrir að hafa ákveðið annað fyrirfram , en mjólkin er mikilvæg meðal hirðingjanna .
Hún getur líka borið með sér ýmsa sjúkdóma , þar á meðal stofn berkla sem engin lyf eru til við .
" Ég tek þessa ákvörðun en eftir á hugsaði ég : Var þetta skynsamlegt ? Ég er ekki viss um að allt sem ég gerði hafi verið skynsamlegt , þótt ég hafi ekki fengið berkla .
Ég myndi ekki ráðleggja nemendum mínum að gera hið sama .
Eitt sem maður verður að sætta sig við þegar maður er að gera rannsóknir er að maður tekur ekki alltaf alveg réttar ákvarðanir .
" Öll hluti af sama samtímanum Eitt af því sem mér hefur alltaf þótt mikilvægt við mannfræðina er að skrifa á móti alhæfingum um eðli manneskjunnar , að gera rannsóknir á samfélögum sem eru ólík okkar eigin , það veitir okkur innsýn í að það er ekkert endilega eðlilegt að gera hlutina á ákveðinn hátt , " segir Kristín um einn tilgang mannfræðinnar sem fræðigreinar .
" Þegar kvennabaráttan kom fram á Vesturlöndum voru mannfræðingar oft að benda á að það að vera karl eða kona hefur ólíka merkingu í ólíkum samfélögum .
Mér finnst mikilvægt að benda á að það að vera manneskja er svo miklu meira en það sem við teljum oft í vestrænu samfélagi .
Ég held að við hugsum oft að þetta sé þróunarferli .
WoDaaBe-fólkið er ekki á sama stað og við fyrir 50 árum , þetta er ekki þannig .
Í raunveruleikanum erum við öll hluti af sama samtímanum .
WoDaaBe-fólkið í jaðri Sahara er hluti af nákvæmlega sama samtímanum og við hér á Íslandi .
Það er líka að glíma við afleiðingar ákvarðana sem voru teknar fyrir mörgum áratugum , Alþjóðabankann og vistfræðierfiðleika .
Lönd eins og Níger eru flækt í alls konar alþjóðatengsl .
" 