Það er ekki laust við að maður sé farinn að velta fyrir sér jólunum , ekki síst eftir að við hjónin hófum aðventuna og jólaundirbúninginn með því að velja jólahangikjötið í Vogafjósi í Mývatnssveit .
Það á eftir að taka tíma fyrir mig að venjast þessu snjóleysi á höfuðborgarsvæðinu , en það er nú fátt jólalegra en frosið Mývatn , púðursnjór , logn og -17°c frost .
Ekki skemmdi fyrir að sjá leiksýninguna " Aðventu " eftir Gunnar Gunnarsson í flutningi Möguleikhússins sem fær mann til þess að átta sig á því hversu gott við höfum það þrátt fyrir allt krepputal .
Það var magnað fyrir matreiðslumann sem hefur áhuga á uppruna hráefnis að upplifa í miðri máltíð alla gestina standa upp frá borðum til þess að fylgjast með kálfi fæðast í gegnum glugga á milli veitingasalar og fjóss í Vogafjósi .
Ég verð alltaf svo stoltur af hefðum og hráefni þegar ég er úti á landi þar sem þessir hlutir eru öllum kærir og stór hluti af daglegu lífi .
Ég velti þess vegna fyrir mér hvað við þurfum að gera í þéttbýlinu til þess að kynna hefðir fyrir ungu fólki , kannski er nóg að krakkar umgangist meira ömmur sínar og afa , eins og í sveitum , eða ef til vill þurfum við kannski að setja þetta inn í námsskrár leik , grunn- og framhaldsskóla .
Mér finnst við hæfi að gefa hér uppskrift að saltfiskuggum , sem fáir nota í dag , en eru engu að síður skemmtilegt hráefni og þjóðlegt .
Einnig er ísbúaosturinn eitthvað sem mér finnst ekki njóta nægilegrar virðingar , þar hafið þið norðlenskan ost sem hentar vel í eldamennsku og eins á ostabakkann .
Saltaðir þorskeyruggar með fersku salsa og ísbúa 8 fallegir ekta útvatnaðir eyruggar ( má einnig nota útvatnaðan saltfisk í bitum ) 2 dl semalínahveiti 3 dl ólífuolía 2 hvítlauksgeirar ½ dl jómfrúarólífuolía 10 stk. íslenskir plómutómatar 1 stk. íslensk rauð paprika 1 stk. límóna 1 dl bergmintublöð , smátt söxuð , má vera blóðberg 1 hvítlauksgeiri , smátt saxaður 1 rauðlaukur Maldonsalt og nýmalaður pipar 120 g ísbúaostur í 4 jöfnum sneiðum 2 dl brauðrasp 2 eggjahvítur Kjarnahreinsið tómatana og paprikuna .
Skerið í litla , jafna teninga og setjið í stóra skál .
Afhýðið og hreinsið rauðlaukinn , skerið í samskonar teninga og setjið með tómötunum og paprikunni .
Blandið olíunni , hvítlauknum , bergmintunni , sítrónusafanum og smá límónuberki út í .
Smakkið til með salti og pipar .
Geymið í kæli í 20 til 30 mínútur .
Hitið olíuna vel í djúpum potti , setjið hvítlauksrifin út í og látið brúnast vel áður en þau eru tekin upp úr .
Þá er uggunum velt upp úr semalínahveitinu og þeir léttsteiktir í sjóðheitri olíunni þar til slær á þá gullnum lit .
Gott er að setja stykkin á bréf þannig að olían leki af áður en uggarnir eru bornir fram .
Veltið ostinum upp úr eggjahvítunni og síðan raspinum þannig að hann hylji vel áður en osturinn er steiktur í olíunni .
Berið fiskinn og ostinn fram með sölsunni og nýbökuðu brauði .
