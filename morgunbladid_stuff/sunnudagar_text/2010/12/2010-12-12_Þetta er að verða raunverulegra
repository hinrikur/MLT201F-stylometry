Þegar almenningur kallar eftir aðgerðum eru það ekki innantóm orð .
Fréttaskýringin sem Bergþóra Njála Guðmundsdóttir skrifar í Sunnudagsmoggann í dag sýnir vel hversu alvarlegt atvinnuástand er í Reykjanesbæ og er lýsandi fyrir innihaldslaus loforð og loftkennd slagorð stjórnmálamanna .
Hún er líka sterk ljósmyndin sem Kristinn Ingvarsson tók af sverðinu sem rekið hefur verið ofan í jörðina í Reykjanesbæ ; kannski það svöðusár sé táknrænt fyrir skjaldborgina sem lofað var að slá um heimilin í landinu .
Og horfurnar eru neikvæðar , eins og fram kemur í fréttaskýringunni .
" Fyrir síðustu kosningar var talað um álver og gagnaver og hitt og þetta .
Í haust hafa menn verið að gera sér grein fyrir því hver staðan er í raun .
Reykjanesbær er á hausnum , það er niðurskurður á heilbrigðisstofnuninni og það kemur ekkert álver eða gagnaver á morgun .
Fólk er því farið að gera sér grein fyrir því að veturinn verður mjög erfiður , " segir Gunnar H. Gunnarsson , verkefnisstjóri Virkjunar , félagsmiðstöðvar atvinnuleitenda á Suðurnesjum .
En hvað þýðir það að horfur séu neikvæðar ? Það er upplýsandi þegar skyggnst er á bak við tölfræðina og talað er við fólk , sem verður í raun og veru fyrir barðinu á kreppunni .
Hjónin Karen Hilmarsdóttir og Einar Hafsteinn Árnason eiga fyrir þremur börnum að sjá og það fjórða er á leiðinni .
Það fór ekki vel þegar þau ætluðu að vera forsjál í fjármálum og sátu þau eins og margir uppi með tvö hús .
Þau hafa fengið tilkynningu um að gamla húsið sem faðir Karenar býr enn í fari á uppboð 15. desember .
" Þarna var þetta svart á hvítu , húsið var að fara og alls konar hugsanir fóru í gegnum hugann : hvað verður um pabba , hvað verður um okkur , hvenær þurfum við að flytja úr húsinu okkar ? Þetta er að verða raunverulegra , " segir Karen .
Og það stendur upp úr þessum samtölum að úrræðin sem stjórnvöld hafa boðið upp á eru haldlítil – raunar haldlaus með öllu .
Karen og Þorsteinn leituðu til Ráðgjafarstofu um fjármál heimilanna , sem nú er Umboðsmaður skuldara .
" Við fengum fund og vorum beðin um að koma aftur með alls kyns pappíra og útprent .
Þegar við komum aftur vorum við send heim með fleiri pappíra til að fylla út .
Í lok ágúst fórum við á enn einn fundinn en þá var ekkert búið að gerast .
Enn og aftur vorum við send heim með pappíra .
" Þetta fyllti mælinn hjá þeim hjónum .
" Ég var orðin svo þreytt á þessu ástandi – að vera alltaf send heim með engar vonir í farteskinu þannig að við gáfumst upp á þessu ferli ...
Við gátum ekki staðið í þessu , það var komið hátt í ár frá því að við báðum fyrst um aðstoð í upphafi vanskila og við höfðum enga hjálp fengið , heldur vorum bara send heim með pappíra aftur og aftur .
" Og Gyða Kolbrún Guðjónsdóttir ákvað að fara frekar í gjaldþrot en að samþykkja greiðsluaðlögun .
" Ef ég fer í gjaldþrot held ég barna- og örorkubótunum og get stjórnað því sjálf hvernig ég ráðstafa peningunum .
Þá er einfaldlega meiri möguleiki fyrir mig og börnin að lifa , og kannski getum við leyft okkur að fara í bíó eða annað slíkt .
" Nú hefur fólki verið haldið í óvissu í rúm tvö ár frá hruni og hjól atvinnulífsins eru alveg að stöðvast .
Það er rétt sem Karen segir .
Þetta er að verða raunverulegra .
