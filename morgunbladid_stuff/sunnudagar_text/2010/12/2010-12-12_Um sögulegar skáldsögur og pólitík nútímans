Fyrir þá , sem fylgdust með fyrstu skrefum Ragnars Arnalds , fyrrum ráðherra og alþingismanns , á þyrnum stráðri braut rithöfunda fyrir u.þ.b. sex áratugum , þegar hann hóf að skrifa smásögur og jafnvel framhaldssögu í bekkjarblaðið Stjörnuna , sem gefið var út í Laugarnesskólanum um miðbik síðustu aldar , hefur óneitanlega verið fróðlegt að fylgjast með framhaldinu á þeim ferli meira en hálfri öld síðar .
Nú er komin út ný skáldsaga eftir Ragnar , Drottningin rís upp frá dauðum , hin þriðja á sjö árum .
Frábærlega vel skrifuð og heimildasöfnun um sögustaði , mataræði og jafnvel lækningaaðferðir á þrettándu öld með þeim hætti að sérstaka athygli vekur .
Þessi verðandi rithöfundur tók hliðarspor , þegar hann var orðinn rúmlega tvítugur , gerðist ritstjóri Frjálsrar þjóðar , hafði barizt hart gegn aðild Íslands að Atlantshafsbandalaginu og veru varnarliðsins hér frá upphafi og skipað sér í forystusveit þeirrar baráttu , var kjörinn á Alþingi 25 ára gamall og formaður Alþýðubandalagsins þrítugur að aldri .
Gerðist ráðherra menntamála , samgöngumála og varð fjármálaráðherra um skeið og sat á Alþingi samtals í 32 ár eða fram undir lok 20. aldar .
Það er ekki auðvelt að skapa sér nýjan starfsferil á efri árum .
Það er þægilegra að slappa af .
En leikverk Ragnars og nú þrjár skáldsögur sýna , að honum er full alvara með að láta að sér kveða sem rithöfundur .
Og gerir það á þann hátt að athygli vekur .
Ég hreifst mjög af fyrsta leikverki Ragnars , Uppreisninni á Ísafirði , sem sett var á svið í Þjóðleikhúsinu fyrir tæpum aldarfjórðungi og Brynja heitin Benediktsdóttir leikstýrði með þeim hætti að frumleiki hennar og hugmyndaauðgi sem leikstjóra kom vel í ljós .
Það var raunar ekki fyrsta samstarf þeirra á leiksviði .
Bæði voru í fremstu röð leikara á sínum skólaárum .
Hvers vegna þessi brýna þörf fyrir að skrifa og það á áttræðisaldri ? Ætli það séu ekki genin ! Langafi Ragnars Arnalds í móðurætt var Matthías Jochumsson og móðurafi hans Jón Laxdal tónskáld .
Langafi Ragnars í föðurætt var Einar Hjörleifsson Kvaran , ritstjóri og rithöfundur , og föðurafi hans Ari Arnalds , alþingismaður , ritstjóri og sýslumaður .
Það er ekki ósennilegt að þessi fjölskyldubakgrunnur knýi á á gamals aldri , þótt baráttan gegn her í landi hafi kannski verið fullt ævistarf ! Pólitísk viðhorf Ragnars eru aldrei langt undan í verkum hans .
Þegar fyrsta skáldsaga hans , Maríumessa , kom út 2004 sagði Skafti Þ. Halldórsson í ritdómi um bókina hér í Morgunblaðinu : " ...
þjóðernishyggja eftirstríðsáranna og eftirnýlendutímans er vakin upp í nýlegri sögulegri skáldsögu eftir Ragnar Arnalds , en hún nefnist Maríumessa .
" Af því tilefni sagði í Reykjavíkurbréfi Morgunblaðsins 19. desember 2004 : " Þjóðernisleg afstaða til sögu þjóðarinnar , sjálfstæðisbaráttu hennar og stöðu Íslands í heimi nútímans hefur einkennt stjórnmálaferil Ragnars Arnalds frá upphafi til þessa dags og endurspeglast m.a. í baráttu hans nú gegn aðild Íslands að Evrópusambandinu .
" Í næstu skáldsögu sinni , Eldhuganum , leitaðist Ragnar með athyglisverðum hætti við að endurskilgreina stöðu Jörundar hundadagakonungs í sögu Íslendinga .
Hin nýja bók hans fjallar um stórpólitískt efni og sögusviðið nær til Íslands , þótt ekki sé um beina skírskotun að ræða til pólitískra atburða hér fyrr eða nú .
Hins vegar undirstrikar sagan hin nánu tengsl á milli þjóðanna við norðanvert Atlantshaf , Íslendinga , Norðmanna og Skota .
Hvers vegna eru Skotar ekki sjálfstæð þjóð ? Við höfum ekki sýnt sjálfstæðishreyfingu Skota næga athygli en sjónarmið þeirra , sem nú á dögum berjast fyrir sjálfstæði Skotlands , hljóta að höfða mjög til okkar Íslendinga .
Ég hafði fallið í þá gryfju að líta á sjálfstæðishreyfingu þeirra sem hóp öfgamanna en gjörbreytti um skoðun eftir að hlýða á málflutning eins úr þeirra röðum á alþjóðlegum fundi fyrir nokkrum árum .
Hin nýja skáldsaga Ragnars Arnalds mun ýta undir áhuga fólks hér á pólitískri stöðu Skotlands .
Annars er það merkilegt hvað þjóðir , sem liggja við Norður-Atlantshaf , hafa þurft að berjast hart fyrir sjálfstæði sínu .
Það á við um okkur Íslendinga , Íra og Skota og að nokkru leyti Norðmenn og enn eru Færeyingar og Grænlendingar ekki eigin herrar að öllu leyti .
Á bak við þessa nýju bók er mikil vinna .
Höfundur hefur ferðast um sögustaði og kynnt sér þá eins og sjá má á staðarlýsingum og umfjöllun um veðurfar .
Hann hefur líka lagt mikla vinnu í að kynna sér lífshætti fólks á 13. öld .
Skáldsögur Ragnars Arnalds og að nokkru leyti leikverk hans fjalla um fyrri tíð og hafa mikla þýðingu sem slík .
Það skiptir máli fyrir framtíð þjóðarinnar að hvert mannsbarn þekki sögu þess fólks , sem búið hefur í þessu landi og lífsbaráttu þess .
En hér er jafnframt á ferð rithöfundur , sem þekkir innviði íslenzks samfélags vegna eigin afskipta og þá ekki sízt þá örlagatíma , sem þjóð okkar hefur lifað síðustu hálfa öld , þegar stórfelld þjóðfélagsátök hafa staðið yfir um grundvallarmál .
Það verður fróðlegt að sjá , hvort sú þekking á eftir að skila sér á sviði eða í skáldsögu áður en upp verður staðið .
Ekki dettur mér í hug að við Ragnar Arnalds sjáum þá atburði sömu augum , þótt leiðir okkar liggi nú saman í baráttu gegn aðild Íslands að ESB .
En eru ekki skoðanaskipti um liðna tíð forsenda fyrir því að við getum náð sáttum um það sem framundan er ? 