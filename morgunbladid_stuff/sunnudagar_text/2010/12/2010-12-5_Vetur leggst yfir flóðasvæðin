Vetur nálgast nú óðum í Pakistan en rúmlega þrír mánuðir eru liðnir frá því að flæddi yfir um það bil fimmtung alls landsvæðis þar í landi .
Samkvæmt tölum frá UNICEF eru enn um 7 milljónir manna án viðunandi húsaskjóls af þeim 20,5 milljónum sem urðu fyrir áhrifum vegna flóðanna og er allt kapp lagt á að koma sem flestum í var áður en kuldi og snjór leggjast yfir landið .
Nú þegar hefur fryst á sumum þeirra svæða sem urðu illa úti í flóðunum og óttast er að auk sjúkdóma eins og malaríu , niðurgangs og hitasóttar , muni lungnabólga breiðast fljótt út ef ekkert verður að gert .
Barnaheill – Save the Children eru meðal þeirra hjálparsamtaka sem hafa verið einna atkvæðamest í hjálparstarfinu á flóðasvæðunum og er starf þeirra þar í kjölfar flóðanna það umfangsmesta í 92 ára sögu samtakanna .
Að sögn Petrínu Ásgeirsdóttur , framkvæmdastjóra Barnaheilla hér á landi , keppast samtökin nú við að deila út matvælum , hlýjum fatnaði , ábreiðum og skýlum fyrir veturinn .
Samtökin hafa lengi verið með starfsemi í Pakistan en starfa í alls 120 löndum og er meginmarkmið þeirra að tryggja mannréttindi og velferð barna .
" Við leggjum áherslu á að eitt af því fyrsta sem gert er þegar öðrum grunnþörfum hefur verið mætt er að koma börnunum inn í rútínu ; sjá til þess að þau fái skólagögn og leikföng og annað sem þau þurfa auk matar og vatns .
Það hefur sýnt sig að það er mjög mikilvægt að börnin finni fyrir öryggi þar sem þau eru og við reynum að koma leikskólastarfi og kennslu af stað eins fljótt og hægt er .
" Óttast lungnabólgufaraldur Barnaheill – Save the Children hafa hingað til veitt um 2,1 milljón einstaklingum neyðaraðstoð á flóðasvæðunum og einn af mörgum mikilvægum þáttum aðstoðarinnar er að fræða fólk um hreinlæti og sjúkdómavarnir .
" Þegar fólk býr við þessar aðstæður skiptir hreinlæti alveg gríðarlega miklu máli .
Fólk verður að hafa aðgang að hreinu vatni til drykkjar og hreinlætisaðstöðu til þess að koma í veg fyrir að lífshættulegir sjúkdómar , sem auðvelt væri að halda í skefjum við aðrar aðstæður , brjótist út , " segir Petrína , en um þessar mundir er unnið að því í samráði við yfirvöld á svæðinu að veita sérstaka fræðslu um hvernig forðast megi að veikjast af lungnabólgu .
Sjúkdómurinn er aðaldánarorsök barna undir 5 ára aldri í Pakistan og 85 þúsund börn deyja árlega úr honum þar í landi .
Milljónir manna búa við mjög þröngar aðstæður á flóðasvæðunum , sem auk kuldans og almenns matarskorts stóreykur líkurnar á útbreiðslu sjúkdómsins .
Þrátt fyrir öflugt hjálparstarf á svæðinu þarf miklu meira til , sérstaklega nú þegar vetur nálgast .
Meðal þess sem liggur á að gera er að koma þeim í skjól sem enn eru á vergangi , tryggja þeim 100 þúsund konum sem von eiga á barni á næstu mánuðum aðgang að hreinu vatni og læknisþjónustu og finna úrræði fyrir þúsundir manna sem enn eru einangraðir vegna flóðanna , en yfirvöld í Pakistan telja að um 40% þeirra vega sem enn eru undir vatni , verði það áfram næstu 6 mánuðina .
Snjókoma er einnig líklegt til að hamla aðgangi fjölda fólks að nauðþurftum og neyðarþjónustu .
Skelfilegar afleiðingar Flóðin í Pakistan hófust í kjölfar mikilla rigninga í júlí síðastliðnum í héruðunum Khyber Pakhtunkhwa , Punjab , Balochistan og Sindh .
Talið er að um 1.800 dauðsföll hafi orðið af völdum flóðanna en milljónir manna misstu heimili sín og lífsviðurværi .
Ban Ki-moon , framkvæmdastjóri SÞ , sagði hörmungarnar " eina mestu prófraun á samstöðu jarðarbúa , nú um stundir " .
Þörfin hefur aldrei verið meiri Allt bendir til þess að á þessu ári verði meiri fjármunir veittir til hjálparstarfs í heiminum en nokkurn tímann fyrr .
Þegar flóðbylgjurnar gengu yfir Suðaustur-Asíu árið 2005 var sett nýtt met en þá námu framlög til neyðaraðstoðar 13,1 milljarði Bandaríkjadala .
Í byrjun október á þessu ári höfðu hins vegar 12,8 milljarðar Bandaríkjadala þegar verið veittir í neyðaraðstoð , m.a. í Pakistan og á Haítí , og þá voru enn fjórir mánuðir eftir af árinu .
Í skýrslu Barnaheilla – Save the Children , At a Crossroads : Humanitarianism for the Next Decade , kemur fram að líklega muni þörfin fyrir neyðaraðstoð stóraukast næstu árin , m.a. vegna náttúruhamfara af völdum loftslagsbreytinga og mannfjöldaaukningar .
Enn fremur kemur fram að viðkvæmt pólitískt ástand muni víða hamla eða gera hjálparstarf flókið og vandasamt .
