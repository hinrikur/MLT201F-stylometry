Bunch of money , " sagði Megas er hann var spurður hvaða þýðingu það hefði fyrir hann að fá Jónasarverðlaunin á degi íslenskrar tungu .
Þetta vakti kátínu hjá sumum , hneykslan hjá öðrum .
Og má segja að hvort tveggja sé einkenni á ferli meistara Megasar .
En ekki fer á milli mála , að ferill hans hefur mikla þýðingu fyrir íslenska tungu .
Lagatextar hans eru sungnir á mannamótum .
Og þó að framburðurinn sé ekki alltaf skýr eða greinilegur , þá leggja aðdáendur hans bara þeim mun meira á sig við að hlusta eftir orðunum – ljóðum í bundnu máli .
Memfismafían hefur einnig haft mikið fram að færa fyrir íslenska tungu og er þó ferillinn rétt að hefjast .
Inga Rún Sigurðardóttir ræðir við þríeykið , sem starfar þéttast saman innan þessarar listhneigðu mafíu , í Sunnudagsmogganum í dag .
Það eru þeir Guðmundur Kristinn Jónsson eða Kiddi Hjálmur , Bragi Valdimar Skúlason og Sigurður Guðmundsson .
Og fer ekkert á milli mála af hverju þeir velja íslensku fyrir listsköpun sína , eins og Kiddi Hjálmur kemst að orði : " Okkur hefur aldrei dottið í hug að gera plötu með enskum textum .
Ég hlusta sjálfur á Spilverkið , Megas og alla þessa músík sem er á íslensku .
Það er auðveldara að fela sig á bak við enskan texta en ég hef alltaf verið með svo góða textasmiði í kringum mig að ég hef ekki þurft að gera það .
" Alveg á sama hátt munu textahöfundar eftir tíu , tuttugu og þrjátíu ár vísa til lagatexta Memfismafíunnar og detta ekkert annað í hug en að semja á íslensku .
Það var því vel til fundið að veita Baggalúti og Hjálmum sérstaka viðurkenningu fyrir stuðning við íslenska tungu þegar Jónasarverðlaunin voru afhent á dögunum .
Og það þarf ekki að felast fórn í því fyrir listamenn , að temja sér íslenskuna , eins og Bragi Valdimar bendir á í blaðinu í dag : " Til lengri tíma litið , á meðan það er ennþá töluð íslenska hérna , hefur tónlist á íslensku lengri líftíma .
Fólk tengir best við tungumál , sem það talar , skilur og hugsar á .
" En Memfismafían leyfir sér engu að síður að bregða á leik með tungumálið , sækja í erlenda strauma , slettur og tökuorð , ekkert síður en Megas .
Sigurður Guðmundsson , þriðji mafíósinn sem rætt er við í dag , segir tungumálið ekki staðnað : " Ég held að það sé líka mjög mikilvægt fyrir hverja kynslóð að bæta í .
Það er ekkert gaman að vera sífellt að syngja texta eftir Jónas .
Það er bara ákveðin heimild um tungumál á ákveðnum tíma .
Málið breytist og þróast .
" Það þóttu tíðindi þegar vísindamenn fundu lífsform sem nærist á arseniki .
Og það er við hæfi að enda þennan lestur á tilvitnun í fréttasíðu Baggalúts , skilgetið afkvæmi Memfismafíunnar , þar sem lagt er út af þessari merku uppgötvun : " Vísindamenn NASA , geimferðastofnunar Bandaríkjanna , hafa fundið áður óþekkta gerð af lífi .
Þetta tiltekna líf deilir ekki sömu líffræðilegu uppbyggingu og önnur þau lífsform sem finnast á jörðinni .
Í stað þess að vera með litninga sem innihalda fosfór þá innihalda litningar fyrirbærisins arsenik , absint og áður óþekktan málm , Megasíum .
Þá er lífsformið gætt bæði ofurgreind og að öllum líkindum snert af ódauðleika .
Íslendingar ættu þó ekki að kippa sér upp við tíðindin því lífsformið er allþekkt hér á landi og gegnir tegundarheitinu Megas .
" 