Benedict Andrews ætlar að láta rigna í hálftíma á Stóra sviðið í Þjóðleikhúsinu í nýrri og kraftmikilli uppsetningu á Lé konungi .
Þessi Ástrali sem er vanur sól hátt á himni og björtum ströndum tekst á við skammdegið með góðum slurki af lýsi og sundspretti í vetrarmistrinu í Vesturbæjarlauginni .
Ástin dró þennan eftirsótta leikstjóra til Íslands en með tímanum hefur hann líka myndað ástarsamband við landið og hann segir íslenska lambakjötið hið besta í heimi , sem er stór yfirlýsing frá manni ættuðum úr Eyjaálfu .
Andrews segir í viðtalinu frá eigin ástarsögu og líka tragedíunni sem Lér konungur er en leikritið verður frumsýnt annan í jólum .
Texti : Inga Rún Sigurðardóttir ingarun@mbl.is Myndir : Árni Sæberg saeberg@mbl.is Einhverjir myndu kalla hann Íslandsvin en réttara væri að kalla Ísland vin hans .
Benedict Andrews kom vissulega til landsins vegna þess að hann eignaðist íslenska " vinkonu " , hann og Margrét Bjarnadóttir , dansari og dansahöfundur , sem sló í gegn í dansleikhúsverkinu Húmanimal , eru par .
Núna dvelur hann hins vegar á landinu til að leikstýra Lé konungi en þetta stórvirki Shakespeares er jólafrumsýning Þjóðleikhússins í ár .
Þegar Andrews er á ferð má ekki búast við neinni lognmollu .
Þessi 38 ára gamli Ástrali hefur slegið í gegn í heimalandi sínu fyrir uppsetningar sínar á ekki síst klassískum verkum auk þess sem hann hefur starfað mikið í Schaubühne-leikhúsinu í Berlín í Þýskalandi .
Hann dvelur núna öllum stundum inni í stóra salnum í Þjóðleikhúsinu og sér því ekki til sólar á virkum dögum .
Hann hefur lært ráð innfæddra til að takast á við svartasta skammdegið , lýsi og góður sundsprettur í Vesturbæjarlauginni er allra meina bót .
Eftir að hafa lesið ferilskrá hans er ljóst að þarna er mikill og farsæll fagmaður á ferð .
Innlit á æfingu í Þjóðleikhúsinu staðfestir þetta , gangverk leikhússins gengur smurt .
Verið er að takast á við tæknilegt atriði á sviðinu og ræðir hann mikið við Börk Jónsson , hönnuð leikmyndar , á meðan hann leiðbeinir Atla Rafni Sigurðarsyni og Eggerti Þorleifssyni á sviðinu .
Þess má geta að Andrews og Börkur eru með annað verkefni í bígerð saman , The Return of Ulysses eftir Claudio Monteverdi sem sett verður upp af Þjóðaróperu Englands í The Young Vic í London undir lok marsmánaðar á komandi ári .
Svo í júní verður frumsýnt leikritið Mávurinn eftir Anton Tsjekhov í leikstjórn Andrews í Sydney í heimalandinu .
Það er ef hægt er að tala um heimaland því hann er svo mikið á ferðinni .
Hann leigir íbúð í Berlín sem hann veit ekki hvenær hann snýr aftur í svo hann hefur eftirlátið doktorsnemanum systur sinni hana .
Rigning , helíumblöðrur og nekt Andrews er þekktur fyrir skarpa sýn á leikhúsið og áhrifamiklar túlkanir .
" Upphafspunktur sviðsetningarinnar er sterk og einföld hugmynd sem ég hef unnið með áður .
Það er að hreinsa algjörlega út úr leikhúsinu , fjarlægja allan óþarfa .
Það er enginn sérstakur arkitektúr sem ber vott um tíma og stað .
Staðsetningin er sviðið .
Autt sviðið sem blasir við áhorfendum er hugmynd sem er mjög í anda Shakespeares , " segir Andrews og bendir á að hugmyndir breska leikskáldsins um raunveruleikann og leikhúsið séu samtvinnaðar .
" Grunnhugmyndin er tóma rýmið , það er ekki hægt að fela sig neins staðar , " segir hann og bendir á að leikhúsgestir eigi eftir að sjá þetta svið sem þeir þekki svo vel í nýju ljósi og setur hann mikið traust á leikarana sjálfa því ekki er verið að fela sig á bak við búninga .
Þetta þýðir þó ekki að ekkert verði að gerast á sviðinu því beitt er fáum en áhrifamiklum brögðum .
Til dæmis rignir á leikarana og þurfti vegna þessa að setja nýtt gólf á sviðið til að taka við vatninu og grípa til ráðstafana til að vernda leikhústjöldin .
Svo hefur líka kvisast út að það verði heilmikil nekt í leikritinu .
" Ég vil ekki láta of mikið uppi en það verða 350 helíumblöðrur sem fljóta um í augnhæð leikaranna , " segir hann um eitt sterkasta sjónræna atriðið .
Blöðrurnar eru í íslensku fánalitunum og vekja ímyndir um þjóðernishyggju , stjórnmálabaráttu og barnaafmæli allt í senn .
" Sögusviðið er konungsríki , blöðrurnar vísa í að eitthvað sé að fara að springa en í þessu tilfelli er það líf konungsins sjálfs sem umturnast , " segir hann en það verða stórar breytingar í lífi persónanna og í samfélaginu sem þær búa í .
Leikhúsgesturinn ferðast því í gegnum tíma og er Andrews upptekinn af því sem gerist á milli áhorfenda og og leikara .
" Ég hef sterkt fegurðarskyn og það skiptir miklu máli fyrir mig hvernig hlutirnir líta út en myndin verður til út frá því sem gerist á sviðinu , " útskýrir hann .
Andrews er áhugasamur um einlæga töfra leikhússins og vill ekkert óþarfa skraut skrautsins vegna .
" Leikhús á sér ekki stað á sviðinu , ekki í hugum áhorfenda heldur í loftinu á milli þeirra .
" Sprengikraftur en ekki safnasýning Andrews hefur sett upp mörg klassísk verk og þótt hann ítreki að hann hafi áhuga á nútímaverkum og sé sífellt að leita að góðum verkum og höfundum , snýst talið um sígildu leikritin við þetta tækifæri .
" Shakespeare bjó til taugakerfi sem leikarinn þarf að tengja sig við á ný í uppsetningunni .
Það fara fram einhvers konar særingar til að vekja leikritið til lífsins .
Núna kemur Lér konungur til baka í gegnum Arnar , " segir hann en Arnar Jónsson er í þessu stóra titilhlutverki .
Orð eins og líf , kraftur og sprengingar koma endurtekið fyrir í samtalinu .
" Ég hef ekki áhuga á safnaleikhúsi , leikhúsi sem fer með texta eins og hann sé algjörlega heilagur og opnar ekki fyrir sprengikraftinn í textanum .
Ég kem fram við textann af mikilli virðingu en ég vil láta hann lifna við á sviðinu og það er verkefni mitt og leikaranna , " segir hann og kemur þarna inn á að Lér konungur er núna settur upp í nýrri þýðingu Þórarins Eldjárns .
Hann býst við að nýja þýðingin opni leikritið á vissan hátt fyrir fólki og sjálfur vonast hann til að einhverjir hugsi eftir að hafa séð þessa uppsetningu : " Ég vissi ekki að klassískt leikrit gæti verið svona lifandi .
" Uppsetning á klassísku verki skapar samtal milli hinna dauðu og lifandi .
" Mér finnst áhugavert að setja þetta leikrit upp á Íslandi núna , " segir hann – enda fjallar leikritið um hrun .
Kallast á við nútímann " Þessi mikli maður tapar öllu .
Hann missir dótturina sem hann elskar mest , besta vin sinn , missir líka hinar dætur sínar , konungsríkið og geðheilsuna þangað til allt er farið , " segir hann og hér má minna þá sem voru ekki alveg vissir á að Lér konungur er tragedía .
" Þjóðfélagið missir líka á sama tíma það sem hefur haldið því saman , " segir hann en ítrekar á sama tíma að ekki sé verið að búa til einhverja speglun við hrunið á Íslandi heldur veki leikritið margar áhugaverðar spurningar frekar en svör hvað þetta varðar .
" Þetta leikrit færir okkur engar lausnir á silfufati heldur ýtir okkur út að ystu mörkum þess hvað það þýðir að vera mannlegur .
Hvernig á maður að byrja upp á nýtt eftir að allt er hrunið ? " Leikstjórinn hrósar aðalleikaranum mjög .
" Arnar er búinn að vera ótrúlegur .
Hann er hugrakkur , með svo mikla orku og hrífur alla með sér , " segir Andrews sem er ánægður með leikhópinn .
" Ég vinn mína bestu vinnu með hugmyndaríkum leikurum og þetta hefur gengið vel hér .
Leikararnir hafa verið uppfullir af orku , með fullt af hugmyndum .
Hlutverk leikstjórans er bæði að leiða hópinn og fylgja leikurunum .
" Mikilvægt að geta grínast Hann hefur reynslu af því að vinna á öðru tungumáli en sínu eigin í vinnu sinni í Berlín .
Þar vinnur hann með túlki í samskiptum við leikarana til að forðast misskilning því ekki tala allir góða ensku .
" Hérna hef ég ekki lent í vandræðum því enskukunnáttan er í lagi .
Það þýðir líka að hægt er að deila húmor og gantast sín á milli sem er mjög mikilvægt fyrir andrúmsloftið , " segir hann og samþykkir að vissulega sé það áskorun að heyra textann á öðru tungumáli en hann verði að treysta leikurunum og öðrum sem koma að uppsetningunni .
Hann hefur farið á íslenskunámskeið og er viðtalið skreytt með " já " og " einmitt " svona inni á milli .
Hann reynir að tala íslensku í verslunum og lærir líka meira í tungumálinu samhliða vinnu sinni hér .
" Ég er núna að læra fullt af orðum sem maður notar kannski ekki mikið í daglegu lífi eins og " svikari " , " drusla " og " vanþakkláta barn " , " segir hann og hlær .
Ekki gefst tækifæri sem stendur til að æfa íslensku á heimilinu því Margrét kærasta hans hefur dvalið síðustu mánuði í Þýskalandi .
" Mig langaði alltaf til að vinna hér en planið var líka að við gætum eytt meiri tíma saman .
Svo fékk hún þetta ótrúlega tækifæri í Kampnagel í Hamburg og er búin að vera þar síðustu mánuði og er nýbúin að frumsýna .
Ég get ekki beðið eftir því að hún komi aftur .
" Sundið í stað strandferðar Um helgar fylgist hann með sólinni skríða yfir himininn í " töfrastundinni " .
" Það er ótrúleg birtan sem er hérna í þessari stöðugu sólarupprás og sólsetri .
Þetta er alveg öfugt við Ástralíu þar sem stór sól er hátt á himni .
Ég hef þurft að þróa með mér ákveðna tækni til að takast á við minni orku sem fylgir skammdeginu , " segir hann og á þá við lýsið og sundsprettinn .
" Í Ástralíu er mikil sundmenning .
Veturinn er ekki harður og fólk færi á ströndina á hverjum degi ef það gæti .
Mér finnst samt ennþá fyndið að fara í sund í þessum kulda en það er hvergi betra að hugsa en á sundi í vetrarmistrinu í myrkrinu .
Það gefur manni góða orku .
Mér finnst þetta heillandi upplifun , þetta er alveg öfugt þar sem ég ólst upp í Ástralíu en þar er bæði mjög þurrt og heitt .
" Honum finnst líka harðfiskur góður og vill glaður láta hafa eftir sér að íslenska lambakjötið sé hið besta í heimi og minnist í því sambandi sérstaklega grillveislu við Galtarvita síðsumars þar sem lambið var kryddað með bláberjum og villtum íslenskum jurtum .
Andrews kom hingað í fyrsta sinn góðærisárið mikla 2007 og hefur komið í margar heimsóknir síðan , bæði stuttar og langar .
Vinir hans og fjölskylda hafa jafnframt heimsótt hann hingað .
" Ég hef orðið sífellt meira ástfanginn af landinu síðustu ár og finnst gaman að geta deilt landinu með þeim , " segir hann en íslenskir leikhúsgestir eiga áreiðanlega eftir að endurgjalda honum ástina .
´ Leikstýrði Cate Blanchett Benedict Andrews hlaut fyrr á þessu ári helstu leiklistarverðlaun Ástralíu fyrir sýningu byggða á leikritum Shakespeares um Rósastríðin en þar leikstýrði hann hinni heimsþekktu leikonu Cate Blanchett .
" Það vilja allir vinna með honum , " sagði Blanchett í viðtali við Sydney Morning Herald .
" Hann hristir upp í leikfélagi með orku sinni .
Hann er með ótrúlegt næmi fyrir hinu sjónræna og getur tekist á við hvaða texta sem er og komist að kjarna hans .
" Hann endurgeldur hrósið margfalt og heldur samstarf þeirra áfram í nýrri uppsetningu sem gæti litið dagsins ljós árið 2013 .
