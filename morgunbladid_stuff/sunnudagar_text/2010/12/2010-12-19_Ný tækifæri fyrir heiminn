Forsíðumyndin var sláandi á Sunnudagsmogganum fyrir þremur vikum .
Þar horfðu lesendur í augun á barni , sem hélt á pakka með næringarríkri fæðu sem UNICEF , barnahjálp Sameinuðu þjóðanna , gefur alvarlega vannærðum börnum .
Það er góð tilfinning að vita af barninu í góðum höndum , en verra að vita af örlögum barna sem ekki rötuðu á myndina .
Tilefni myndbirtingarinnar var viðtal við leikkonuna Halldóru Geirharðsdóttur , sem tekið var í tengslum við söfnun UNICEF á degi rauða nefsins .
Halldóra ferðaðist til Úganda í haust og kynntist þar þeim ömurlegu lífsskilyrðum sem börn og fjölskyldur búa við eftir langvarandi stríð í landinu .
" Í þeim aðstæðum sem ég skyggndist inn í í Úganda er örbirgðin orðin svo mikil að það er ekki einu sinni pláss fyrir fólk að hjálpa hvað öðru , " sagði Halldóra í viðtalinu .
Og þar koma hinar ýmsu hjálparstofnanir inn í myndina .
" Það er mjög auðvelt að missa máttinn og til að starfa í slíku hjálparstarfi þarf svo gott hjarta og skap því það þarf svo lítið til að láta slá sig út af laginu , " hélt Halldóra áfram .
" Það er ekki hægt að vera týpan sem andvarpar yfir því hvað hún sé niðurdregin í dag .
Það þarf ofsalega bjartsýnt fólk í þessi störf sem getur hugsað í stóru samhengi .
Þannig er alþjóðlegt starf UNICEF yfirleitt í a.m.k. tvö ár á hverjum stað því það er mjög áríðandi fyrir starfsmann að hann sjái árangur af starfi sínu og fái þannig kraft í næsta verkefni .
Fyrir mig persónulega skipti þessi ferð sköpum .
Ég borga ákveðna upphæð á mánuði sem heimsforeldri en þarna áttaði ég mig á því í raun hvað lítið skiptir miklu máli og hversu áríðandi er að gefast ekki upp .
Þetta er ekki eins og leiksýning sem er æfð á átta vikum og svo bara tata ! Sýningin er komin í höfn og hvað næst ? Undiraldan í þessu starfi er djúp og þung .
" Þær áhyggjur eru allt annars eðlis , sem foreldrar á Vesturlöndum hafa af börnum sínum , en á svæðum sem hver dagur er barátta upp á líf og dauða .
Lítið matarbréf eins og það sem barnið á forsíðunni heldur á kostar ekki mikið , en það hefur mikið að segja .
Oft þarf bara þrjá pakka á dag til að bjarga lífi barns .
Þess vegna er full ástæða til að fagna því framtaki , að fólki býðst nú að senda " sanna gjöf " á vegum UNICEF , þar sem það getur valið slík matarbréf og hjálpað fimmtíu vannærðum börnum , en einnig gefst kostur á að gefa bóluefni , vatnsdælur , moskítónet og fleira .
Það er þá sent til eins af 156 löndum sem Barnahjálp Sameinuðu þjóðanna starfar í .
Fleiri hjálparstofnanir gefa fólki kost á að gefa gjafir , sem hafa innra virði og eru í þágu góðs málefni .
Það starf sem þær vinna er mikilvægt , þar er unnið af alúð og ósérhlífni , og mikilvægt er að styðja við bakið á þeim .
Er það ekki tilgangurinn með jólunum – að láta gott af sér leiða ? " Það er alltaf talað um að jólin séu hátíð barnanna sem ég skildi sem svo að það væri af því að þá fengju þau svo mikið af gjöfum , mikið að borða og ný föt , " segir Halldóra .
" En þetta er í raun tími til að fagna því að börn fæðast , að þau eru framtíðin og við eigum að vera þakklát fyrir það að hvert einasta barn sem fæðist er nýtt tækifæri fyrir heiminn .
Þess vegna færum við þeim gjafir , til að þakka þeim fyrir að koma til okkar .
" Ekkert er mikilvægara barni sem fæðist í heiminn en að eiga sér framtíð .
Nóg er af " nýjum tækifærum fyrir heiminn " .
Vonandi verða nógir til að grípa þau .
