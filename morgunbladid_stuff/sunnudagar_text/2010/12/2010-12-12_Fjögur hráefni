Nýlega kom út hjá bókaútgáfunni Sögu bókin Einfalt með kokkalandsliðinu en markmið bókarinnar er að sýna aðra hlið á matreiðslumeisturum landsliðsins en fólk hefur fengið að kynnast .
Útgangspunktur bókarinnar er sá að allir geta eldað góðan mat á einfaldan hátt en í öllum uppskriftunum er notast við fjórar eða færri tegundir af hráefni , auk þeirra sem má finna í velflestum eldhússkápum , svo sem hveiti , salt , pipar , olíu , sykur og svo auðvitað vatn úr krananum .
Bjarni G. Kristinsson , yfirmatreiðslumaður á Grillinu á Hótel Sögu , sá um matarritstjórn bókarinnar ásamt Fritz M. Jörgenssyni og segir kokkana hafa langað að sýna fólki hvað þeir væru að elda heima .
" Það er til þessi ímynd af flotta kokkinum sem er alltaf að elda eitthvað flóknara en venjulegt fólk gerir heima hjá sér .
En þegar maður er búinn að eyða heilli helgi í vinnunni í að elda eitthvað fínt og flott og flókið langar mann bara að gera eitthvað einfalt heima hjá sér .
Og okkur langaði frekar að fara í kennarahlutverkið og sýna fólki hvað er hægt að gera frekar en að vera með einhverja sýndarmennsku .
" Bókina prýða fallegar myndir sem Árni Torfason tók en hann heimsótti kokkana ýmist heim eða á vinnustaðina .
" Myndirnar voru allar teknar í hita leiksins , " segir Bjarni .
" Árni kom til dæmis heim til mín og við elduðum og svo borðaði fjölskyldan bara .
Þannig að þetta er ekkert uppstillt , við vildum ekki hafa þetta þannig .
" Íslenskt og ferskt í aðalhlutverki Uppskriftirnar í bókinni eru afar fjölbreyttar ; þar má finna smárétti , aðalrétti , eftirrétti og margskonar spennandi meðlæti .
Það virðist í raun vera ótrúlegt hvað má gera marga góða og girnilega rétti með aðeins ferns konar hráefni .
" Þetta snýst allt um gott hráefni .
Maður á ekki að þurfa að fara í þrjár búðir og kaupa tíu tegundir af kryddi til að geta búið til eitthvað girnilegt .
Einföldustu hlutir geta verið veislumatur , t.d. ommilettur og hrísgrjónagrautur , " segir Bjarni og ítrekar að það sem kokkarnir leggja áherslu á er að nota alltaf ferskt hráefni og að hollustan sé oftar en ekki í fyrirrúmi .
" Ef við borðuðum bara það sem kemur frá náttúrunni værum við heilbrigðari .
Að sjálfsögðu er allt í lagi að nota smjör og rjóma í matreiðsluna , þetta snýst allt um að kunna sér hóf , " segir hann og bætir því við að vel ætti að vera hægt að borða fimm rétta máltíð og fara svo beint á dansiball án þess að verða meint af .
Bjarni segir frábæran árangur íslenska kokkalandsliðsins á heimsmeistaramótinu í Lúxemborg í nóvember síðastliðnum einnig mega þakka því góða og ferska íslenska hráefni sem liðið hefur jafnan með sér í keppnir erlendis .
Hann segir metnað meistarakokkanna íslensku meðal annars mega rekja til þess að matarmenningin hér á landi sé tiltölulega ung .
" Við höfum í raun fengið lánað inn í okkar nútímamatreiðslu það besta frá mörgum löndum og gert það að okkar .
Ég myndi segja að íslensk matreiðsla byggðist í rauninni á íslensku hráefni og svo getur útfærslan verið hvernig sem er ; Hrefna ( Fiskmarkaðurinn ) eldar oft með asískum hætti og Gummi Karl á Dilli með norrænum og við á Grillinu erum með okkar stíl .
Við erum í raun öll að nota sama hráefnið en í mismunandi útfærslum .
" Beikon-kartöflusalat 400 gr kartöflur 1 laukur 1 epli 100 gr beikon Í eldhúsinu : pipar Sjóðum kartöflurnar , látum þær kólna og skerum svo í teninga .
Söxum lauk og beikon , steikjum á pönnu og kryddum með pipar .
Bætum eplateningum á pönnuna og látum krauma .
Kælum .
Svona er salatið tilbúið til framreiðslu , en einnig er gott að bæta út á það kartöflusósu .
Kartöflusósa 4 msk majónes 4 msk sýrður rjómi 1 tsk sætt sinnep 10-15 sneiðar súrar gúrkur eða pikkles Í eldhúsinu : salt og pipar Hrærum út majónes og sýrðan rjóma .
Bragðbætum svo hræringinn eftir smekk með salti og pipar , sætu sinnepi og sýrðum agúrkum .
Hellum majónesblöndunni yfir soðnar kartöflur ( eða beikon-kartöflusalatið ) .
Lambalæri í sinnepslegi Fyrir 4 1 lambalæri sem búið er að taka lykilbeinið úr hvítlauksgeirar 2 msk dijonsinnep 40g púðursykur Í eldhúsinu : vatn olía salt ( jafnvel gróft salt ) pipar Byrjum á að pensla kjötið með olíu og skerum svo nokkrar línur í lærið ásamt því að gera fínar holur í það með litlum hníf .
Troðum hvítlauk inn í holurnar og nuddum honum um leið aðeins á lærið .
Nuddum líka salti og pipar á kjötið .
Færum lærið í sjóðheitan ofn eða á grill til að fá góða brúningu á það .
Þegar lærið er orðið fallega gullbrúnt allan hringinn lækkum við hitann vel og hellum smá-vatni yfir .
Leyfum nú herlegheitunum að dóla á grillinu eða í ofninum í tvo tíma .
Blöndum nú saman púðursykrinum og smávegis dijonsinnepi og berum á allt lærið .
Hækkum svo hitann vel og steikjum kjötið í 2-3 mínútur til að brenna það aðeins að utan .
Leyfum steikinni að jafna sig í 10 mínútur eftir að við tökum hana af grillinu ( úr ofninum ) og berum hana svo fram með uppáhaldsmeðlætinu okkar .
