Birkivellir eru gróðursæl gata í austurbænum á Selfossi og rúm fimmtíu ár eru síðan fyrstu húsin þar voru byggð .
Mörg eru reisulegar tveggja hæða byggingar með risi en sá stíll var algengur í bænum lengi framan af .
" Ég féll alveg fyrir þessari götu og eins því að hér var hægt að fá gott hús fyrir ekki ýkja mikinn pening á sínum tíma , " segir Elva Dögg Þórðardóttir sem með eiginmanni sínum Jóni Þór Franzsyni býr að Birkivöllum 6 .
Sjálf er hún fædd og uppalin í vesturbænum á Selfossi en þekkti lítt til á Birkivöllunum þegar fjölskyldan flutti þangað fyrir um áratug .
" Þessi myndarlegi trjágróður hér er tvímælalaust sérstaða götunnar .
Fljótlega eftir að við fluttum hingað fannst okkur aðkallandi að grisja aðeins í kringum okkur og þar var af nægu að taka .
Mér telst svo til að hér í bakgarðinum hafi verið sagaðar niður eða rifnar upp með rótum um það bil sextíu aspir og ósköpin öll af birkitrjám .
Það var greinilega ekki að ástæðulausu og hafa ef til vill verið spádómsorð þegar götunni var gefið nafnið Birkivellir .
Raunar hefur garðyrkjuhefðin hér í bænum alltaf verið mjög sterk og þar hafa margir haft áhrif .
Hér á Selfossi voru danskir mjólkurfræðingar sem störfuðu við Mjólkurbú Flóamanna á upphafsárum þess mjög áberandi og komu með ýmsar nýjar hefðir inn í bæjarlífið .
Þeir stunduðu veiði í Ölfusá og sinntu garðrækt og einn þeirra reisti húsið þar sem ég bý í dag .
Því er ekki ofmælt að ég njóti á vissan hátt mjög þessarar dönsku menningar hér á Selfossi , " segir Elva sem er umhverfisfræðingur að mennt , bæjarfulltrúi í Árborg og jafnframt formaður Sambands sunnlenska sveitarfélaga .
Flestir frumbyggjanna á Birkivöllum eru nú fallnir frá eða hafa róið á önnur mið. Nokkrir þeirra sem telja má til ármanna götunnar búa þar þó enn og í öðrum húsum er aðflutt fólk .
Má þar til dæmis nefna sýslumanninn Ólaf Helga Kjartansson .
Í öðrum húsum búa svo rafvirki , smiður , bílasali , lögfræðingur , bókaútgefandi , lögregluþjónn á eftirlaunum , sálfræðingur , íþróttakennari , málari , viðskiptafræðingur og svona mætti áfram telja .
Má því með traustum rökum segja að hér eigi mannlífsflóran öll sinn samastað í tilverunni .
" Við erum í ákaflega vel byggðu húsi .
Í jarðskjálftunum fyrir hálfu þriðja ári gjöreyðilögðust tvö hús hér beint andspænis okkur svo ekki var annar kostur í stöðunni en moka þeim burtu – eins og raunin var með nokkur önnur hús á Selfossi .
Okkar hús haggaðist hins vegar ekki og skemmdir urðu engar enda sannfréttum að við byggingu þess á sínum tíma hefði verið grafið niður á klöpp sem hefur gert útslagið .
Það er líka segin saga að ekkert verður sterkara en undirstaðan .
" Þessa dagana eru Birkivellir eins og aðrar götur á Selfossi að fá á sig svip jólanna .
" Á mínu heimili hefur alltaf verið skreytt myndarlega .
Við setjum seríu undir þakskeggið , við gluggana og hugsanlega líka á grenitréð í garðinum .
Erum kannski svolítið ýkt í þessu enda í hörkusamkeppni við nágrannana – kannski ómeðvitað – um skreytingar og ljós .
Núna í allra svartasta skammdeginu eru dagarnir dimmir og langir og okkur veitir ekkert af birtu .
Við höfum því gjarnan látið ljósin loga lengur og tökum þau ekki niður fyrr en í lok janúar , " segir Elfa Dögg .
Uppáhaldsstaðir 1 .
Birkivellir eru afskaplega vel í sveit settir enda er hér örstutt í alla þá þjónustu sem til dæmis fjölskyldufólk sækist eftir .
Skólar bæjarins og sundlaugin eru skammt undan .
Nefni líka íþróttavöllinn þar sem hefur verið komið upp alveg fyrsta flokks aðstöðu sem enn á þó eftir að bæta mikið í samræmi við brennandi íþróttaáhuga í bænum .
2 .
Fyrir um það bil sjötíu árum var byrjað að gróðursetja í reit við Austurveginn á Selfossi , jafnhliða því sem Skógræktarfélag Árnesinga var þar með trjáplöntusölu .
Tryggvagarður heitir þessi reitur , nefndur eftir brúarsmiðnum Tryggva Gunnarssyni .
Í tímans rás hefur þennan garð ef til vill skort hlutverk sem honum hefur nú verið fengið á aðventunni og er nefndur Garður jólanna .
Þar er nú í þessum skógarlundi skemmtilegur markaður og margvíslegar uppákomur eins og tilheyrir á aðventunni .
sbs@mbl.is 