Pöddur þekkja engin landamæri , segir Haraldur Briem sóttvarnalæknir .
Gildir þá einu þótt Ísland sé ekki í alfaraleið .
Fyrir vikið starfar sóttvarnalæknir í alþjóðlegu umhverfi og á mikið undir traustu flæði upplýsinga milli landa .
Texti : Orri Páll Ormarsson orri@mbl.is Ljósmynd : Kristinn Ingvarsson kring@mbl.is Sóttvarnir eru í eðli sínu alþjóðlegar og snar þáttur í starfi Haraldar Briem og starfsfólks hans hjá Landlæknisembættinu eru því samskiptin við sambærilegar stofnanir sem sinna sóttvörnum úti í heimi , hvort sem er á vettvangi Alþjóðaheilbrigðisstofnunarinnar ( WHO ) , Sóttvarnastofnunar Evrópusambandsins ( ESB ) eða norræns samstarfs um heilbrigðisviðbúnað .
Sóttvarnalæknir starfar eftir sóttvarnalögum frá 1997 sem er löggjöf um það hvernig vakta skal og bregðast við farsóttum .
Lögin hafa þróast nokkuð síðan og árið 2007 var ákveðið að víkka gildissvið þeirra , þannig að þau taka ekki bara til smitefna , sýkla og þessháttar heldur eiturefna almennt og geislavirkra efna og heilsufarslegra áhrifa þeirra .
" Þetta stafar af því , " útskýrir Haraldur , " að WHO hefur verið að endurskoða svokallaða alþjóðaheilbrigðisreglugerð .
Það er regluverk þjóðanna sem segir til um hvernig bregðast eigi við heilsufarsógn sem snertir þjóðir heims og landa á milli .
Þetta regluverk á rætur að rekja til nítjándu aldar þegar Heilbrigðisráð Evrópuþjóða var sett á laggirnar í Konstantínópel til aða fylgjast með austurlenskum farsóttum , einkum kóleru .
Reglugerðin var síðast endurskoðuð árið 2005 og tókum við Íslendingar virkan þátt í þeirri vinnu .
" Bar að tilkynna eldgosið Þjóðum sem eiga aðild að WHO ber að tilkynna þegar eitthvað óvænt kemur upp sem ógnað getur heilsu manna á alþjóðavísu en það er lögbundið hlutverk sóttvarnalæknis .
" Þegar Eyjafjallajökull byrjaði að gjósa síðastliðið vor tilkynnti ég um gosið og öskufallið á vettvangi WHO og raunar Sóttvarnarstofnunar Evrópusambandsins ( ESB ) líka .
Í kjölfarið var komið á fót sérfræðingahópum sem fóru að velta fyrir sér hvaða áhrif öskufallið gæti haft á heilsu manna og hversu víðtæk áhrifin gætu orðið .
Nýttist ráðgjöfin vel og er þetta gott dæmi um gagnsemi svona samstarfs .
" Sóttvarnastofnun ESB hefur það hlutverk að vakta og samræma skráningu á smitsjúkdómum og vinna Íslendingar náið með henni líka .
Upplýsingaflæðið er í báðar áttir og segir Haraldur þetta samstarf ganga vel .
" Við vinnum heilmikið fyrir þessa stofnun og öfugt , " segir hann og bætir við að sóttvarnalæknir starfi einnig með framkvæmdastjórn ESB fyrir hönd heilbrigðisráðuneytisins , nánar tiltekið heilbrigðisöryggisnefnd á hennar vegum .
" Frá 1998 hef ég setið marga fundi hjá Evrópusambandinu og tekið þátt í að búa til ýmsar reglugerðir .
Hvað þetta varðar höfum við starfað þarna eins og aðildarríki þótt við séum á evrópska efnahagssvæðinu ( EES ) og ég velti fyrir mér hversu miklu það myndi breyta hvað þetta varðar ef við gengjum í sambandið .
" Hann segir athyglisvert að Evrópusambandið sækist mjög eftir því að koma fram sem einn aðili gagnvart WHO m.a. hvað sóttvarnir varðar .
" WHO minnir hins vegar stöðugt á að það samrýmist ekki stofnskrá sinni og hvert ríki sambandsins hafi þá skyldu að tilkynna atburði beint til WHO .
Lausnin fyrir ESB-ríkin er að tilkynna samtímis til ESB og WHO .
EES-ríkin , Ísland og Noregur , eru ekki bundin af þessu fyrirkomulagi en fylgja því þó .
" Haraldur segir þessa vinnu geta verið tímafreka fyrir fámennt embætti .
Utanstefnur séu tíðar og stífar .
Á móti komi að Íslendingar fái heilmiklar upplýsingar að utan sem nýtist okkur vel .
Norrænt samstarf að aukast Norrænt samstarf ríkir á flestum sviðum mannlífsins og sóttvarnir eru þar engin undantekning .
" Við erum aðilar að norrænu samstarfi um heilbrigðisviðbúnað en vorum lengi vel ekki sérlega virkir þátttakendur í því .
Það breyttist þegar árásin var gerð á tvíburaturnana í New York 2001 .
Í kjölfarið kom upp mikil hræðsla við miltisbrand í heiminum , menn óttuðust um tíma að bólusótt tæki sig upp aftur og svo framvegis .
Þá ákváðu norrænu ríkin að efla þetta samstarf og heilbrigðisráðuneytið fól sóttvarnalækni að sinna því af Íslands hálfu .
Þetta er mjög gagnlegt samstarf og við hittumst reglulega til að bera saman bækur okkar .
" Síðasti fundurinn á þessum vettvangi var á Álandseyjum í haust og þar var öskufall einmitt í brennidepli , að sögn Haraldar .
" Þar var meðal annars talað um vandamál varðandi sjúkraflug í öskufalli .
Meðan gosið í Eyjafjallajökli stóð sem hæst gátu Norðmenn í norðurhluta landsins ekki sent sjúklinga með flugi suður á bóginn en þá var samið um það á þessum vettvangi með skjótum hætti að þeir gætu sent þá á spítala í Norður-Finnlandi .
Sama vandamál kom upp á Grænlandi , þeir komust hvorki til Danmerkur né Íslands suma daga .
Þá var búið þannig um hnúta að þeir kæmust til Norður-Skandinavíu í staðinn ef á þyrfti að halda .
Reynt var að ná samkomulagi við Kanada , án árangurs .
Þetta sýnir að hið norræna samstarf er mjög skilvirkt og menn eru ævinlega boðnir og búnir að hjálpa hver öðrum .
" Nýr áfangi í þessu norræna samstarfi um heilbrigðisviðbúnað er í uppsiglingu en um þessar mundir er rætt um hvernig koma megi Norðurlandabúum á fjarlægum slóðum til bjargar lendi þeir í hremmingum , svo sem af völdum hamfara eða sjúkdóma .
" Umræðan um þetta fékk byr undir báða vængi eftir tsunami-hamfarirnar í Malasíu og víðar þar sem fjöldi Norðurlandabúa var staddur , og svo aftur eftir jarðskjálftann á Haítí enda þótt blessunarlega fáir Norðurlandabúar hafi verið þar .
Við erum ennþá að slípa þessa áætlun til en ég er ekki í vafa um að hún eigi eftir að koma í góðar þarfir .
" Á fundi með Pútín Fundirnir sem Haraldur og aðrir starfsmenn embættisins sækja erlendis eru misjafnir að stærð og gerð .
Í haust sótti hann árlegan aðalfund Evrópudeildar Alþjóðaheilbrigðisstofnunarinnar ( Euro-WHO ) sem fram fór í Moskvu .
Var það fyrsti fundurinn sem haldinn er í stjórnartíð Ungverjans Szuzönnu Jakab sem svæðisforstjóra Euro-WHO .
Lýsti hún því yfir að mikið verk væri óunnið í baráttunni við smitsjúkdóma eins og nýleg dæmi sanna .
Segir Haraldur mikilvægi fundarins hafa markast af nærveru Margaret Chan , framkvæmdastjóra WHO , og rússneska heilbrigðisráðherrans .
Sátu þau nær allan fundinn , sem stóð í fjóra daga .
Þá ávarpaði Vladimir Pútín , forsætisráðherra Rússlands , fundinn .
Í máli hans kom fram að Rússar hafa mikinn metnað við að efla heilbrigðismál í sambandsríkinu .
Að ósk fastanefndar og svæðisforstjóra Euro-WHO tók Haraldur að sér stjórnunarhlutverk á fundinum fyrir hönd Íslands .
Haraldi þykir athyglisvert að forstjóri skuli á fundinum hafa lagt áherslu á , að hafin verði samvinna við ESB um eitt heilbrigðiskerfi fyrir Evrópusvæðið allt , sem byggist á vöktun og viðbrögðum gegn sýklalyfjaónæmi annars vegar og sameiginlegu heilbrigðisupplýsingakerfi hins vegar .
Spannar gríðarstórt svæði Meðal annarra mála sem rædd voru á fundinum var " græn " heilbrigðisþjónusta , eldgosið í Eyjafjallajökli , brunarnir í Rússlandi og einnig flóðin í Kaupmannahöfn sem eyðilögðu meðal annars tölvukerfi svæðisskrifstofunnar .
Ennfremur var fjallað um svokallaða " ekki-smitsjúkdóma " sem eru mikilvæg orsök sjúkdómsbyrði .
Að sögn Haraldar er unnið að því að þróa landsáætlanir í baráttunni við krabbamein , geðræna sjúkdóma , félagslega áhrifavalda heilsunnar og skaðlega notkun áfengis og tóbaks .
" Evrópudeildin spannar gríðarstórt svæði sem nær til 53 þjóða frá Atlantshafi til Kyrrahafsins .
Félagslegir áhrifavaldar heilsunnar eru misjafnlega miklir og lífslíkur manna mjög mismunandi eftir löndum .
Lífslíkur manna í Rússlandi eru til dæmis mun minni en á Íslandi .
Lífslíkur íslenskra karla eru 80 ár við fæðingu en einungis 60,5 ár í Rússlandi .
Þetta vita menn og Rússarnir töluðu um það af mikilli alvöru á þessum fundi að vinna þyrfti gegn skaðlegum áhrifavöldum heilsunnar og herða þyrfti baráttuna gegn berklum og öðrum smitsjúkdómum þar um slóðir .
" Batnandi mönnum er best að lifa .
Fuglaflensan minnir á sig Gamall vágestur , fuglaflensan , olli aftur fjaðrafoki fyrir skemmstu þegar kona greindist með smit í Hong Kong .
Það liggur því beint við að spyrja Harald hvort ástæða sé til að óttast fuglaflensufaraldur í heiminum á næstunni ? " Fuglaflensan er sífellt að minna á sig , " segir hann .
" Af og til sýkist fólk af fuglum með alvarlegum afleiðingum .
Svo var um konuna sem veiktist nýverið í Hong Kong .
Engin merki sáust þó um smit manna á milli .
Menn óttast enn að það geti gerst .
" Ekki er langt síðan svínaflensan gerði usla hér á landi sem víðar .
Spurður hvort menn óttist að hún blossi upp aftur svarar Haraldur : " Já , svínainflúensan er að öllum líkindum komin til að vera og verður smám saman að árstíðabundinni inflúensu og kemur þá til með að líkjast hefðbundnum inflúensufaröldrum .
Bóluefni gegn árstíðabundinni inflúensu verður einnig verndandi gegn svínainflúensunni eins og öðrum infúensustofnum sem ganga meðal manna .
Við leggjum nú áherslu á að bólusetja starfsmenn á svína- og fuglabúum og dýralækna gegn inflúensu því dýrin deila inflúensunni með okkur mönnunum .
" Tókst að útrýma bólusótt Haraldur Briem segir engum vafa undirorpið að alþjóðlegt samstarf skili árangri á heilbrigðissviðinu .
Besta dæmið um það sé útrýming bólusóttar fyrir um þremur áratugum en Alþjóðaheilbrigðismálastofnunin átti stærstan þátt í því .
Bólusótt lék okkur Íslendinga löngum grátt .
" Núna erum við mjög nálægt því að útrýma lömunarveiki eða mænusótt , " segir Haraldur en bætir við að það hafi verið mikið áfall þegar hundruð manna greindust með veikina í Tadsjikistan síðastliðið vor .
" Það segir okkur að bólusetningum er sumstaðar áfátt .
En svona bakslag er auðvitað þörf áminning til okkar allra um að herða róðurinn .
" Haraldur segir alþjóðasamstarfið einnig hafa komið í góðar þarfir þegar heimsfaraldur inflúensu skall á í apríl í fyrra .
Þá var mikið um símafundi og tölvupóstssamskipti enda áttu menn ekki með góðu móti heimangengt til að bera saman bækur sínar .
" Það gekk á heildina litið vel að bregðast við heimsfaraldrinum enda voru menn búnir að búa sig undir hann árum saman .
Því var öðruvísi farið með eldgosið .
Þau viðbrögð urðum við meira að spila eftir eyranu .
Rétt er að benda á að viðbragðsáætlun gegn heimsfaraldri inflúensu sem unnin var í samvinnu við Ríkislögreglustjóra og almannavanadeild nýttist vel í öskugosinu og einnig áttum við til öndunargrímur og hlífðargleraugu sem komu sér vel .
" Meðal annarra aðkallandi verkefna nefnir Haraldur að stemma þurfi stigu við útbreiðslu á ónæmum sýklum og skera upp herör gegn viðvarandi vandamáli – berklum .
Einkum ónæmum stofnum þess lífseiga sjúkdóms .
Baráttan gegn HIV-sýkingu og alnæmi stendur enn .
Á þessu áti hefur HIV-tilfellum fjölgað , einkum meðal fíkniefnaneytenda .
" Síðan eru áætlanir uppi um að útrýma mislingum og rauðum hundum í Evrópu í síðasta lagi 2015 .
Þá þurfa menn að vera mjög duglegir að bólusetja en því miður er það ekki þannig alls staðar .
" 