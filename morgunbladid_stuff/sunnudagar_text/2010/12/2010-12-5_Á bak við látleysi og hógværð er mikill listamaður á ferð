Það er orðinn býsna stór hópur af fólki , sem komið hefur við sögu á ritstjórn Morgunblaðsins á undanförnum áratugum .
Sumir hafa varið mestum hluta starfsævi sinnar þar .
Aðrir hafa haft skemmri viðdvöl og komið við sögu annars staðar í samfélaginu .
Þetta á ekki sízt við um pólitíkina .
Flestir formenn Sjálfstæðisflokksins síðustu 50 ár hafa haft einhver slík tengsl við blaðið .
Einu undantekningarnar eru Bjarni Benediktsson , núverandi formaður flokksins og Jóhann heitinn Hafstein .
Og aðrir forystumenn flokksins hafa einnig komið við sögu .
En þessi pólitísku tengsl eru ekki bara við Sjálfstæðisflokkinn .
Fólk , sem gegnir lykilstöðum hjá bæði Samfylkingu og Vinstri grænum nú um stundir hefur starfað á ritstjórn Morgunblaðsins .
Tengsl ritstjórnar Morgunblaðsins við menningarlífið hafa ekki verið minni en við pólitíkina , þótt þau hafi verið á annan veg .
Á bak við það er löng saga og sterk hefð .
Valtýr Stefánsson , ritstjóri blaðsins frá 1924 til dauðadags 1963 hafði mikil tengsl við menningarlífið á sínum tíma enda eiginkona hans , Kristín Jónsdóttir , í hópi frumherja og fremstu listmálara þjóðarinnar á fyrri hluta 20. aldar .
Og það kom í hlut dr. Matthíasar Johannessen , sem sl. miðvikudag , var gerður að heiðursdoktor við Háskóla Íslands að stýra menningarstefnu Morgunblaðsins í umróti kalda stríðsins , ásamt ritstjórn þess að öðru leyti , sem ekki var lítið afrek .
Úr þeim frjóa jarðvegi , sem þannig varð til á ritstjórn Morgunblaðsins hefur sprottið afreksfólk á ýmsum sviðum menningar , rithöfundar , leikskáld , ljóðskáld o.fl. Einn af þeim , úr þessum hópi , sem hefur af hógværð en staðfestu og listfengi , unnið mikið menningarafrek er Ragnar Axelsson , ljósmyndari , sem starfað hefur á ritstjórn blaðsins frá 18 ára aldri , eða frá árinu 1976 .
Vitnisburð um þetta afrek Raxa má sjá á sýningu í Gerðarsafni í Kópavogi um veiðimenn norðursins , líf fólksins á norðurslóðum .
Og ánægjulegt að forsvarsmenn Kópavogsbæjar sýndu honum þann sóma að gera hann að heiðurslistamanni Kópavogs árið 2010 .
Ljósmyndarar Morgunblaðsins hafa jafnan verið öflugur hópur innan ritstjórnarinnar en jafnframt hópur , sem náði að skapa sér sérstöðu .
Á árum áður , þegar miklar skipulagsbreytingar stóðu yfir á ritstjórninni fannst mér ég tapa öllum fundum með ljósmyndurum blaðsins .
Það var engin leið að koma á þá böndum .
Ólafur K. Magnússon var meirihluta starfsævi sinnar þar fremstur í flokki .
Raxi ólst upp undir handarjaðri hans .
Ljósmyndasafn Ólafs K. Magnússonar , sem Einar Falur Ingólfsson hefur haft forystu um að koma skipulagi á , er gullnáma heimilda um Ísland á fyrstu áratugum lýðveldisins .
Raxi , þessi ungi piltur , sem nú er kominn yfir fimmtugt og hefur alla tíð látið lítið yfir sér , hefur unnið einstakt afrek , ekki bara á mælikvarða okkar hér á þessari eyju , heldur á alþjóðavísu með því að ljósmynda lífshætti fólks á norðurhjara veraldar og tryggja með því að heimildir um líf þess verða til , hvernig sem fer um framtíð þess á þeim slóðum á næstu áratugum , sem enginn getur spáð fyrir um .
Þetta hefur Raxi gert án þess , að sérstaklega væri eftir því tekið ásamt því að sinna daglegum störfum sínum á ritstjórn Morgunblaðsins .
Með myndum sínum frá norðrinu hefur Raxi ekki aðeins tryggt að heimildir verða til um menningu fólksins , sem þar býr .
Hann hefur líka þau áhrif með myndunum að beina athygli okkar að því , sem okkur stendur sem þjóð nær en flest annað .
Við lifum í útjaðri veraldar þessa fólks en við erum engu að síður í hópi næstu nágranna þess og þess vegna eigum við að láta örlög þess okkur nokkru varða .
Það er ekki oft sem ljósmyndir hafa áhrif á utanríkisstefnu þjóðar .
En myndir Raxa í Gerðarsafni eiga að hafa þau áhrif á utanríkisstefnu íslenzka lýðveldisins , að það beini kröftum sínum að málefnum nágranna okkar í norðri .
Myndirnar lýsa einföldu og fábrotnu lífi .
Við hér skiljum ekki , hvernig þetta fólk lifir af .
En út af fyrir sig skiljum við heldur ekki , þegar við lesum sögu okkar eigin þjóðar , hvernig hún lifði af í þessu landi öld eftir öld þegar fólk svalt til dauða m.a. vegna þess , að dönsku skipin komu ekki með nægilegt magn af matvöru til landsins .
Fólkið , sem Raxi fjallar um í myndum sínum er af öðrum kynþætti en við en þó er það okkur mjög nákomið .
Það hefur lifað af við erfiðar aðstæður .
Við lifðum af í myrkri , kulda og einangrun .
Hvernig var hægt að vera til á Íslandi áður en rafmagn og hiti komu til sögunnar ? Á bak við þessar myndir – eins og öll alvöru menningarafrek – er óhemju vinna , erfið ferðalög og jafnvel hættuleg en jafnframt djúpur skilningu á lífi fólksins .
Á bak við þetta látleysi og hógværð er mikill listamaður á ferð .
Matthías Johannessen sagði stundum , að ef Jóhann Sebastian Bach boðaði til blaðamannafundar á okkar dögum mundu fáir blaðamenn og fréttamenn mæta , svo takmarkaður væri skilningur samtímans á því , sem máli skipti .
Það er eins gott fyrir okkur samstarfsmenn Raxa á undanförnum áratugum að átta okkur á með hverjum við vorum að vinna ! Ég efast ekki um , að Ragnari Axelssyni hefur þótt nokkuð til þess koma átján ára gömlum að vera ráðinn til starfa á Morgunblaðinu .
Nú er það Morgunblaðinu vegsauki að hafa Raxa í hópi starfsmanna sinna .
