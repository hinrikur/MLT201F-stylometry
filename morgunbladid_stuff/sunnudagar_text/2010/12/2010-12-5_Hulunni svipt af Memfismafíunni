Memfismafían fer mikinn fyrir þessi jól og er árið 2010 tvímælalaust ár umræddrar mafíu í íslenska tónlistarheiminum .
Plötur tengdar henni skipuðu nýverið þrjú efstu sætin á Tónlistanum .
Vikuna 11.-17. nóvember var Baggalútur á toppnum með plötuna Næstu jól , Prófessorinn og Memfismafían með Diskóeyjuna voru í öðru sæti og Hjálmar í því þriðja með Keflavík Kingston .
Vikuna á eftir kom síðan út jólaplatan Nú stendur mikið til með Sigurði Guðmundssyni og Memfismafíunni þannig að mafíuplöturnar , sem koma út fyrir jólin , eru alls fjórar .
Til viðbótar hefur Diskóeyjulagið " Það geta ekki allir verið gordjöss " sem Páll Óskar syngur verið vinsælasta lag landsins í langan tíma hvort sem litið er til útvarpsspilunar eða tónlistarsölu á netinu .
Memfismafíunafnið tengir tvær af fjórum plötum en að öðru leyti virðast þær vera ótengdar .
Svo er alls ekki því hljómsveitirnar eru meira og minna skipaðar sama fólki .
Einn fær þó titilinn mafíuforingi á plötuumslagi Diskóeyjunnar en það er Guðmundur Kristinn Jónsson , eða Kiddi Hjálmur , eins og hann er oft kallaður .
Lá því beinast við að leita til hans til að kanna innviði og krosstengsl tónlistarmafíunnar .
Með eigið hljóðver Kiddi er jafnframt upptökustjóri og hljóðmaður með eigið upptökuver í Hafnarfirði .
Upptökin voru þó í öðru hljóðveri , Geimsteini í Keflavík .
Kiddi er einnig gítarleikari í Hjálmum og Baggalúti .
" Tvær ólíkar hljómsveitir sem byggðar eru á sama kjarnanum .
Ólíkt fólk mætir á tónleika þó að það sé sama fólkið sem er á sviði , " segir Kiddi .
Bragi Valdimar Skúlason , tónlistarmaður í Baggalút , semur texta fyrir Hjálma og allir Hjálmarnir spila mikið undir fyrir Baggalút , svo augljósustu tengslin séu nefnd .
Bragi Valdimar er afkastamikill laga- og textahöfundur , sem hefur vakið mikla athygli fyrir hnyttna texta sína , sem veita einstaka innsýn í íslenskt samfélag .
Hliðarverkefnin eru mörg og má þar nefna Senuþjófana , en Megas og Senuþjófarnir hafa sent frá sér fjórar plötur .
Megas á Senuþjófanafnið og festist það því ekki við önnur verkefni .
Sami hópur en undir nafninu Skuggasveinar gerði plötuna Minni karla sem inniheldur lög eftir Tony Joe White með íslenskum textum Braga .
Þessi plata fór ekki hátt og festist nafnið Skuggasveinar ekki .
Á þessum tíma var samt komin upp hugmyndin um Memfismafíunafnið en " Braga fannst það ekki nógu íslenskt , " upplýsir Kiddi .
Nafnið varð þó ofan á að lokum þegar tvær plötur Memfismafíunnar slógu í gegn árið 2008 , barnaplatan Gilligill og Oft spurði ég mömmu þar sem andi fortíðar svífur yfir vötnum .
Nánustu samstarfsmennirnir þrír í hópnum eru Kiddi , Bragi Valdimar og Sigurður Guðmundsson .
Kiddi er svolítið maðurinn á bak við tjöldin .
" Maður er að leggja svo mikið í plöturnar en er alltaf fyrir aftan .
Ég verð að hafa eitthvað á plötunum sem ber vott um að ég sé að halda utan um þetta og leggja allt mitt í verkefnið , " segir Kiddi um Memfismafíunafnið .
Nafnið varð til meira í gamni en alvöru eftir að Kiddi flutti með hljóðver sitt til Hafnarfjarðar úr Keflavík .
Björgvin Halldórsson hringdi í hann og spurði : " Ert þú að koma til Memfis ? " Hafnarfjörður er enda heimabær Björgvins en Hjálmar áttu heimili í Keflavík , sem stundum hefur verið kölluð Liverpool Íslands .
" Þegar þetta var orðinn góður hópur að vinna í stúdíóinu kölluðum við þetta alltaf í gríni Memfismafíuna , " segir Kiddi en það sem byrjaði sem innanhússbrandari er nú orðið nafn á allra vörum .
Hljóðfæraleikararnir eru kannski ekki alltaf þeir sömu en nafnið stendur .
" Það verður að vera hægt að halda merkinu gangandi .
Það er ekki hægt að loka fyrirtækinu .
Það er mikil velta í kringum þetta sumt hvert .
Þetta er skapandi fólk , enginn að gera þetta í fyrsta skipti og allir með skoðanir .
Þá verður bara einhver að ráða í ákveðnu verkefni , " útskýrir Kiddi .
" Við Siggi vinnum mikið saman í stúdíóinu .
Plöturnar klárast ekkert nema ég og Siggi séum búnir að liggja yfir þeim , " segir Kiddi um samstarfið en hann segir þá mjög ólíka en þó eiga svona farsælt samstarf í hljóðveri .
Memfismafían í leikhúsið Memfismafían er núna að teygja anga sína í leikhús borgarinnar .
Bragi Valdimar semur tónlistina við barnaleikritið Ballið á Bessastöðum sem frumsýnt verður í Þjóðleikhúsinu í lok janúar .
Ennfremur upplýsir Kiddi að til standi að koma Diskóeyjunni í leikhús en verið er að vinna að því að Diskóeyjan verði söngleikur .
Má því búast við annarri Diskóeyjuplötu samhliða uppsetningunni þó að lögin af fyrri disknum muni einnig hljóma í sýningunni .
Fjölbreytni einkennir starfsemi mafíunnar .
" Ástæða þess er að við erum með okkar eigið stúdíó og ég er hljóðmaður .
Við getum því leyft okkur að prófa ýmislegt án þess að það kosti mikið .
" Hann segir þetta snúast mikið um að fylgja plötunum eftir .
" Maður verður ekki ríkur á að búa til plötur en þegar hlutirnir ganga upp eins og Hjálmar eða Baggalútur er hægt að vinna við þetta .
Það þýðir heldur ekki að gefast upp eftir tvær plötur , " segir hann .
Lög með bæði Hjálmum og Baggalúti hafa notið mikilla vinsælda og fólk virðist tengjast mörgum þessara laga sterkum böndum .
Þó að lögin séu ólík eiga þau eitt sameiginlegt og það er að þau eru sungin á íslensku .
" Okkur hefur aldrei dottið í hug að gera plötu með enskum textum .
Ég hlusta sjálfur á Spilverkið , Megas og alla þessa músík sem er á íslensku .
Það er auðveldara að fela sig á bak við enskan texta en ég hef alltaf verið með svo góða textasmiði í kringum mig að ég hef ekki þurft að gera það .
" Hvernig tilfinning er það að tilheyra svona sterkum hópi ? " Ábyggilega eins og í fótboltaliði , manni líður miklu betur ef maður er með góða menn í kringum sig í liðinu .
Ég er enginn sérstakur músíkant og bara djamma með .
En til þess að hljómsveitir virki þarf einn lagahöfund og annan frontmann sem selur og einn duglegan sem vaknar snemma á morgnana til að tala við blöðin .
Þetta þarf að vera ákveðin blanda til að virka .
Það verður að vera einhver varnarmaður þó að það sé leiðinlegt að vera í vörn .
Þetta snýst líka um samskipti , fólk þarf að passa saman .
" Kiddi játar að hann sé " meiri leikstjóri heldur en leikari " og " meiri bissnessmaður en listamaður " .
Hann á líka mikið af hugmyndum , eins og að gera barnaplötu með prófessornum , Óttari Proppé .
" Þetta er stórt fyrirtæki og veltir miklum peningum þó að enginn fái há laun enda koma svo margir að þessu .
Það þarf að reka fyrirtækið fram í tímann og hugsa lengra en núið .
Símreikningurinn minn er alltaf mjög hár , " segir Kiddi og hlær .
Flestar helstu plötur tengdar Memfismafíunni hafa farið í gullplötusölu , sem þýðir fimm til tíu þúsund eintök seld .
" Það eitt gerir það að verkum að hægt er að fylgja þeim eftir .
" Ljóst er að Kiddi er metnaðarfullur .
" Frekar gef ég eftir launin mín heldur en gæðin á plötunum .
Ég get ekki lifað með því að gera eitthvað illa .
" Ferðast um Evrópu og glysrokk í Los Angeles Kiddi og félagar hans í Memfismafíunni eru líka vinnusamir en hann segir nauðsynlegt að hafa nóg að gera til að lifa af tónlistinni .
" Það er svo erfitt að lifa á þessu .
" Nú þarf ég eiginlega að vera búinn að kasta með veiðistönginni út í næstu tvær , þrjár plötur , " segir hann .
Ein þeirra er eins og áður sagði , Diskóeyjan í leikhúsi .
Ennfremur er hugmyndin að næstu Hjálma- og Baggalútsplötum líka stórskemmtileg .
Hjálmar stefna í Evrópureisu næsta sumar , ætla að keyra á milli þekktra hljóðvera og taka upp tíu lög í tíu löndum .
" Svo er draumur Baggalúts að fara til Los Angeles og gera þar glysrokksplötu .
" Rata um tónlistarheiminn Ásamt Kidda skipa Bragi Valdimar Skúlason og Sigurður Guðmundsson þríeykið sem starfar hvað mest saman í Memfismafíunni og líkar þeim samvinnan vel .
Sigurður , sem er jafnan kallaður Siggi , byrjar að útskýra þessi tengsl : " Við erum allir á sitthvorum stað en svo þegar við komum saman er samhugur og það myndast fljót .
Það gerist allt hratt og við þurfum lítið að tala saman .
Við vitum muninn á óþolandi og smekklegu gítarstefi .
Menn gera sér grein fyrir því hversu langt má ganga hverju sinni .
" Bragi tekur við : " Þetta er suðupottur og svo sér Kiddi um að velja hráefnið í súpuna hverju sinni .
Menn koma úr ólíkum áttum og ég held að það sé kostur .
Við náum að virkja styrkleika hvers og eins í skemmtilegheitunum , " segir hann og Siggi tekur við .
" Það er einhvern veginn enginn alveg aðal .
Enginn sem hefur alvald þannig , þó að Kiddi verði alltaf að fá að ráða á endanum , " segir hann hlæjandi .
" Það eru allir álíka réttháir og bera gríðarlega virðingu hver fyrir öðrum .
Virðing er mjög mikilvæg í mafíunni .
Þetta er merkilegt samstarf og teygir anga sína víða eins og allar góðar mafíur , " segir Bragi með áherslu á góðar .
Samstarfið er sumsé gott enda hefur það gengið lengi .
" Kiddi er svo mikill samstarfsmaður að hann gat ekki farið í drottningarviðtal nema draga okkur með , " ítrekar Bragi .
Talið berst að miklum afköstum Memfismafíunnar .
" Við höfum gert mikið af allskonar hlutum , poppi , rokki , barna- og jólalögum .
Við erum búnir að kópera hin ýmsu lög með Baggalúti , " segir Siggi og er það ákveðinn skóli og hópurinn því góður í stílæfingum .
" Ef okkur vantar ákveðið sánd kunnum við leiðina að því .
Hver plata þarf því ekki að taka langan tíma .
" Bragi samsinnir : " Við rötum um tónlistarheiminn .
" Leitað var eftir þeirra sýn á íslenskunotkun mafíunnar .
Textasmiðurinn Bragi svarar fyrst : " Til lengri tíma litið , á meðan það er ennþá töluð íslenska hérna , hefur tónlist á íslensku lengri líftíma .
Fólk tengir best við tungumál , sem það talar , skilur og hugsar á .
" Siggi minnir á að tungumálið er ekki staðnað fyrirbæri .
" Ég held að það sé líka mjög mikilvægt fyrir hverja kynslóð að bæta í .
Það er ekkert gaman að vera sífellt að syngja texta eftir Jónas .
Það er bara ákveðin heimild um tungumál á ákveðnum tíma .
Málið breytist og þróast .
" 