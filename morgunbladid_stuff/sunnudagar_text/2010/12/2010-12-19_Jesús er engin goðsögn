Jesús er engin goðsögn .
Hann er maður af holdi og blóði og hann er raunverulegur hluti af sögunni .
Við getum farið á þá staði sem hann var á .
Við getum heyrt orð hans af vörum vitna .
Hann dó og hann er upprisinn , " skrifar Joseph Ratzinger – Benedikt páfi XVI. í bók sinni , Jesús frá Nasaret , sem nú er komin út á íslensku í þýðingu Elínar Guðmundsdóttur .
Þótt allur þorri Íslendinga hafi lýst því yfir að þeir vilji leitast við að gera Jesú Krist að leiðtoga lífs síns þá líta margir á trú sína og annarra sem einkamál ef ekki hreint feimnismál .
Því verður ekki mótmælt , hvað sem líður trúarafstöðu , að Jesús frá Nasaret er á meðal helstu áhrifavalda sögunnar .
Boðun hans og breytni skipti sköpum og glöggt dæmi um áhrif hans er að tímatal okkar tekur mið af fæðingu Jesú Krists .
En þrátt fyrir að nafn Jesú sé vel þekkt er ekki víst að fjöldinn þekki hann vel , þótt hann sé kjarni , upphaf og endir þeirrar trúar sem flestir landsmenn játa .
Höfundur segir að þessi fyrsti hluti bókarinnar um Jesú frá Nasaret , sem hér birtist , eigi langan aðdraganda .
Umfjöllunin hefst á skírn Jesú og nær til ummyndunarinnar .
Ratzinger nefnir þróun guðfræðilegrar umræðu eftir miðja 20. öldina þar sem munurinn " á " hinum sögulega Jesú " og þeim " Kristi sem við trúum á " jókst þar til algerlega skildi á milli .
" Hann telur afleiðingarnar af þessu m.a. vera þær að " þau nánu tengsl við Jesúm , sem trúin byggir á , leysist upp " .
Tilgangur hans með skrifunum er ekki að ganga gegn ritskýringarfræðum nútímans .
Fyrir þau kveðst hann vera þakklátur .
Hann segir að bókinni sé einungis ætlað að tjá persónulega leit sína " að augliti Drottins " ( Sálmur 27.8 ) .
Ratzinger skrifar bókina fyrir almenna lesendur , líkt og undirritaðan sem er leikmaður og ekki kaþólskur en kennir sig við Krist .
Hann sýnir Jesúm sem soninn sem á lifandi og náin tengsl við Guð föður og byggir raunar umfjöllun sína á þessu atriði .
Samneyti sonarins við föðurinn .
Við lesturinn komu mér oft í huga orð Matteusar guðspjallamanns : " Þannig er sérhver fræðimaður sem orðinn er lærisveinn himnaríkis líkur húsföður sem ber fram nýtt og gamalt úr forðabúri sínu .
" Ratzinger leitar mjög víða fanga í fornum og nýlegum heimildum til að skýra ritningarnar og draga upp skýra mynd af Jesú Kristi .
Fyrsta bókin eftir páfa á íslensku Það hlýtur að teljast til tíðinda að lítið íslenskt bókaforlag , Bókafélagið Ugla , gefi út bók eftir sjálfan páfann .
Raunar mun þetta vera í fyrsta skipti sem bók fyrir almenning rituð af sitjandi páfa kemur út á íslensku .
Áður hafa verið gefin út páfabréf og önnur slík rit .
Þetta framtak sýnir og nokkra dirfsku þegar harðar er sótt að kristinni trú og gömlum gildum en oft áður .
Páfar hafa raunar ekki lagt í vana sinn að rita bækur fyrir almenna lesendur .
Segja má að forveri Benedikts XVI. , Jóhannes Páll páfi II. , hafi brotið ísinn í þeim efnum .
Samkvæmt heimildum Morgunblaðsins er í bígerð að gefa út á íslensku bók eftir Jóhannes Pál páfa II. sem mun heita " Yfir þröskuld vonar " .
Útgáfudagur hefur ekki verið ákveðinn .
Þess ber að geta að Joseph Ratzinger var kardínáli þegar hann hóf ritun bókarinnar um Jesú frá Nasaret árið 2003 .
Hann lauk við fyrstu fjóra kaflana í ágúst 2004 og var síðan kjörinn páfi í apríl 2005 .
Hann ritar bókina sem guðfræðingur og fræðimaður en ekki sem " óskeikull páfi " .
Ratzinger kveðst hafa notað hverja frjálsa stund sem gafst til að vinna að ritun bókarinnar .
Hann er orðinn aldraður og kveðst því hafa ákveðið að birta þennan fyrsta hluta .
Í öðrum hluta ritverksins um Jesú frá Nasaret verður efni sem páfi ákvað að fresta að skrifa um " vegna þess að ég taldi meira áríðandi að kynna manninn Jesúm og boðskap hans og hjálpa til við að ýta undir vaxandi samneyti við hann , " eins og segir í formálanum .
Bókin um Jesú frá Nasaret vakti mikla athygli þegar hún kom út í Þýskalandi .
Enn meiri athygli hafa þó vakið viðtalsbækur við páfann og bækur um hann sem þýski blaðamaðurinn Peter Seewald hefur skrifað .
Þar varpar blaðamaðurinn fram ýmsum spurningum um trúarleg efni sem páfinn svarar .
Fræðimaður og verjandi trúarinnar Joseph Alois Ratzinger kardínáli var kjörinn páfi rómversk-kaþólsku kirkjunnar 19. apríl 2005 , þá 78 ára að aldri .
Hann var kosinn á öðrum degi kjörfundarins og tók sér páfanafnið Benedikt XVI. Ratzinger fæddist 16. apríl 1927 í Marktl am Inn í Þýskalandi og var yngstur þriggja systkina .
Faðir hans var lögreglumaður og kominn af bændum í Bæjaralandi .
Móðir hans átti til handverksmanna við Chiem-vatn að telja .
Joseph Ratzinger var sex ára þegar nasistar komust til valda í Þýskalandi 1933 .
Foreldrar hans voru dyggir kaþólikkar og andsnúnir hinum nýju stjórnarherrum .
Hann hóf nám við prestaskóla árið 1939 og var kvaddur í Hitlersæskuna 1941 , líkt og aðrir jafnaldrar hans , og í þýska herinn 1943 .
Ratzinger lauk prestsnáminu , tók vígslu 1951 og hlaut doktorsgráðu í guðfræði við háskólann í München 1953 .
Næstu áratugina kenndi hann við ýmsa háskóla í Þýskalandi og ritaði greinar og bækur um guðfræði .
Ratzinger var sérlegur ráðgjafi Josephs Frings , erkibiskups í Köln , á öðru Vatíkanþinginu 1962-65 og þótti vera þar í hópi framsækinna þingfulltrúa .
Hann varð biskup í München og Freising 1977 og kardínáli skömmu síðar .
Vinur hans , Jóhannes Páll páfi II. , gerði hann að yfirmanni Kenningarstofnunar trúarinnar .
Hún annast m.a. trúvörn og leggur mat á meint brot gegn kirkjunni og kenningum hennar .
Þar fór orð af Ratzinger sem harðlínumanni .
Hann fordæmdi t.d. " frelsunarguðfræðina " í Suður-Ameríku og hefur m.a. haldið til streitu afstöðu kaþólsku kirkjunnar til fóstureyðinga og getnaðarvarna .
Áhrif á heimsvísu Páfinn í Róm er leiðtogi rómversk-kaþólsku kirkjunnar , stærstu kirkjudeildar kristinna manna .
Talið er að um þriðjungur jarðarbúa aðhyllist kristna trú eða um 2,1 milljarður manna .
Allt að helmingur þeirra er kaþólskur .
Ríki páfans er mjög víðfeðmt og teygir sig um allan heim , hvar sem rómversk-kaþólska er að finna .
Áhrifavald hans nær langt út fyrir raðir kirkjunnar .
