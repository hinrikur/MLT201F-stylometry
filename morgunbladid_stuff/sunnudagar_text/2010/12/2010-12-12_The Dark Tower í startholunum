Þessir valinkunnu kvikmyndagerðarmenn láta ekki þar við sitja heldur framleiða þeir sjónvarpsþætti sem tengja bilið á milli myndar nr. 1 og 2 og aðra sem eiga að halda mönnum við efnið í dauða tímanum sem myndast á milli mynda 2 og 3 .
Ron Howard mun leikstýra þáttunum og a.m.k. fyrstu myndinni , auk þess að vera meðframleiðandi .
Akiva Goldsman sér um handritaskriftir og Imagine , kvikmyndafyrirtæki Brians Grazer , er aðalframleiðandinn fyrir Universal Pictures , sem mun dreifa myndunum , og NBC , sem stendur á bak við sjónvarpsþættina .
Þetta ertu stór og virt nöfn sem fá tugmilljónir aðdáenda sagnabálksins til að hlakka til veislunnar .
Ekkert verður til sparað svo The Dark Tower komist á stall með risunum : Hringadróttins-þrennunni , Stjörnustríðsmyndunum og öðrum slíkum yfirburðabálkum sem eru á meðal mest sóttu mynda allra tíma .
Þá má reikna með samkeppni frá Avatar-þríleiknum og Hobbits-tvennunni , sem verða sýndar um svipað leyti .
Byrjað er að vinna í handritinu af fullum krafti og velta upp leikurum í hin fjölmörgu og misjöfnu hlutverk , en fyrsta myndin á að vera tilbúin til sýninga í maí 2013 .
Howard er vissulega mistækur en flinkur leikstjóri sem fékk Óskarsverðlaunin fyrir A Beautiful Mind og var tilnefndur fyrir Frost / Nixon .
Af öðrum leikstjórnarverkum hans má nefna Apollo 13 , Da Vinci Code og Cocoon .
Akiva Goldsman og Grazer fengu einnig Óskarsverðlaun fyrir A Beautiful Mind , auk þess hefur Goldsman skrifað handrit The DaVinci Code , I am Legend , Mr and Mrs Smith , I , Robot , og er talinn með fjölhæfustu pennum í Hollywood .
Eins og sjá má af upptalningunni , hefur hann verið viðriðinn allar þær kvikmyndagreinar sem fléttast saman í stórvirkinu The Dark Tower .
Grazer er einstaklega farsæll og hefur fyrirtæki hans , Imagine , framleitt m.a. flestar myndir Howards auk fjölda annarra verðlaunamynda .
Búinn að bíða lengi King er búinn að bíða lengi eftir rétta teyminu til að flytja bálkinn hans yfir á tjaldið og skjáinn um heimsbyggðina .
Hann segir að þremenningarnir og dreifingaraðilarnir hafi mikið dáæti á bókunum og treystir þeim til að skila verkinu með fullri reisn , bæði margslungnum persónunum , válegum veðrum og umhverfi sem eiga sterk ítök í lesendunum .
Dark Tower-bókaflokkurinn hefur selst í yfir 30 milljónum eintaka í 40 löndum og er samruni hrollvekju , vísindaskáldsögu , drama og fantasíu að ógleymdum ósviknu vestra-andrúminu .
Bækurnar gerast í tveim víddum og mismunandi tímaskeiðum sem gerir þær forvitnilegri og ófyrirsjáanlegri .
Eins og flestir læsir menn vita , er King frábær sögumaður sem á einkar létt með að líma saman ólíkar persónur , tíma og rúm , það þarf enginn að óttast að útkoman verði í ætt við hörmung á borð við Lost .
Það vita þeir gjörla sem lesið hafa bækurnar sjö .
The Dark Tower er flokkur bóka eftir bandaríska metsöluhöfundinn Stephen King , hann hóf hann með The Gunslinger árið 1982 .
Þær vöktu þegar mikla athygli og eru taldar , bæði af honum sjálfum jafnt sem lesendunum , höfuðskáldverk Kings , þar sem hann fléttar saman á einkar læsilegan og spennandi hátt fantasíu , hrolli , vestra og vísindaskáldskap .
Þær eru sjö talsins og von á einni til viðbótar .
Aukinheldur hafa persónur og atburðir tengdar bókaflokknum , stungið upp kollinum í öðrum verkum höfundar , verið yrkisefni hasarblaðahöfunda og verða nú bæði að kvikmyndaþríleik og sjónvarpsþáttaröð .
Sögurnar sækja innblástur í kvæðið Childe Roland to the Dark Tower Come , eftir enska skáldið Robert Browning ( 1812-1899 ) , og fylgir allur textinn í bókarauka síðasta bindisins af The Dark Tower .
Í formála aukinnar endurútgáfu fyrsta bókarinnar , The Gunslinger , sem kom út 2003 , nefnir höfundurinn einnig Hringadróttinssögu , goðsögnina um Artúr konung og ítalska vestrann The Good , the Bad and the Ugly , sem áhrifavalda .
Þar getur King þess einnig að The Man With No Name , sem Clint Eastwood gerði ódauðlegan , hafi blásið lífinu í aðalpersónuna , Roland Deschain .
Örnefni í landslagi bókaflokksins , líkt og Mid-World , og tilhneiging hans til að nota sjálfstætt tungumál , einkum orð , benda einnig til áhrifa frá verkum Tolkiens .
Í bókunum sjö er aðalpersónan , harðjaxlinn Roland Deschain , síðasti eftirlifandi meðlimur " gunslingers " , fornrar riddarareglu , og síðasti afkomandi Arthurs Elds , sem er hliðstæða Artúrs konungs .
Þá ræður ríkjum e.k. lénsskipulag sem sækir tækni og hugmyndaheim til gamla , villta vestursins , þar sem galdrar og töfrar koma að auki umtalsvert við sögu .
Galdrarnir eru á undanhaldi en finnast meðal þróuðustu samfélaganna í bókunum .
Glittir víða í saumana Kvöð Rolands er að finna sem Myrka turninn – The Dark Tower , goðsagnakennda byggingu , sem sögð er nafli alheimsins .
Veröld Rolands er að taka breytingum fram á við og glittir víða í saumana .
Öflugar þjóðir eru klofnar eftir mörg og miskunnarlaus stríð , heilar borgir og héröð hafa horfið án nokkurra ummerkja og tíminn gengur ekki sinn vanagang .
Sólin á það jafnvel til að rísa í norðri og setjast í austri .
Í upphafi bálksins er stefnumark Rolands bæði óljóst og órætt en skýrist með hverri bókinni .
Bókaflokkurinn The Dark Tower ( 1982-2004 ) The Gunslinger ( 1982 ) The Drawing of the Three ( 1987 ) The Waste Lands ( 1991 ) Wizard and Glass ( 1997 ) Wolves of the Calla ( 2003 ) Song of Susannah ( 2004 ) The Dark Tower ( 2004 ) The Wind Through the Keyhole ( útgáfudagur óákveðinn ) 