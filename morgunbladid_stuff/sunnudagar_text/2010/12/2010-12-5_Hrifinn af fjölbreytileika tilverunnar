Árni Bergmann rithöfundur og blaðamaður er höfundur ævisögu Gunnars Eyjólfssonar leikara en hún ber titilinn Alvara leiksins .
Þeir Gunnar eru vel kunnugir og báðir uxu þeir úr grasi í Keflavík .
" Gunnar er níu árum eldri en ég en í Keflavík þekktust allir og þegar ég byrjaði í blaðamennsku árið 1962 þá var það fyrsta sem ég gerði að fylgjast með Gunnari æfa Pétur Gaut , " segir Árni .
" Ævisaga sem þessi er að mestu leyti sjálfsmynd og þá sakar ekki að sá sem hana skrifar hafi góðar forsendur til að setja sig í spor viðmælandans .
Við Gunnar vorum aldir upp í þessu litla fiskiplássi , önduðum að okkur sömu saltfisklyktinni og þekktum sama fólkið .
Samskipti okkar teygja sig lengra .
Ég , sem hef starfað við blaðamennsku og bókmenntaskrif , þurfti oft að koma í leikhús og fjalla um leikrit .
Svo er Gunnar kaþólikki og sú trú er áberandi þáttur í hans persónu og ég þekki þann heim nokkuð vel því ég skrifaði tvær bækur í kaþólsku klaustri .
" Það er mikil dramatík í lífi Gunnars í æsku og framan af .
Kom það þér á óvart ? " Gunnar hefur sagt kunningjum sínum allmargar af þessum sögum en það er alltaf margt ósagt um líf hvers og eins og vonandi kemur sem mest af því í ljós þegar menn tala saman og vinna að bók eins og þessari .
Svo er eitt með ævisögur af þessu tagi : þær eru alltaf litríkastar framan af því minni manna vinnur þannig .
Þegar menn lýsa æskuárum sínum , þegar allt sem kemur fyrir þá er nýtt og þar með merkilegt , verða til annars konar lýsingar en þegar menn lýsa því sem gerist þegar þeir eru orðnir fullorðnir og búnir að finna sér ævistarf .
Og þá er að leysa það á annan veg , til dæmis með því að spyrða minningabrot og ályktanir saman í þemu .
" Gott að vera í klaustri Snúum okkur að þér .
Þú sagðist hafa skrifað tvær bækur í klaustri .
Af hverju kaustu að skrifa þar ? " Þegar ég skrifaði skáldsögu mína um Þorvald víðförla taldi ég vænlegast til árangurs að vera í umhverfi sem tengdist einsetu og kaus að vera í andrúmslofti klausturs .
Ég notaði kunningsskap minn við íslenska kaþólikka til að komast í þýskt klaustur .
Þetta gerði ég líka þegar ég skrifaði bókina Glíman við Guð .
Það er afskaplega gott að vera í klaustri .
Maður er laus við heimskulegt áreiti og skynjar hversu mikið af því sem berst að eyrum er óþarfi .
Og maður nær þrisvar sinnum meiri árangri en ella í því sem maður er að vinna vegna þess að kyrrðin greiðir allar götur um heilabúið .
" Það kom mörgum á óvart þegar vinstrimaður eins og þú skrifaðir Glímuna við Guð , bók sem er hugleiðingar um trúmál .
Hafa hugmyndir þínar um Guð breyst mikið frá barnæsku og til dagsins í dag ? " Það er óhjákvæmilegt að svo verði .
Flestir eru fæddir til ákveðinna trúarhugmynda og taka þeim sem sjálfsögðum hlut , því börnum finnst það eðlilegt sem að þeim er haldið .
Svo ganga menn af þessari barnatrú með einhverjum hætti .
Kannski verða þeir fyrir miklum vonbrigðum með hana og síðan er spurningin hvað þeir kjósa sér í hennar stað því eins og Rússar segja : Helgur staður mun ekki lengi standa auður .
Síðan verða menn einatt fyrir vonbrigðum með það líka sem kom í staðinn , hvort sem það er pólitísk sannfæring , lífshættir eða bjartsýn trú á sigursæl svör vísindanna .
Þá fara menn að velta fyrir sér : Hvað var nú aftur það sem ég heyrði í æsku , er það ef til vill til einhvers nýtt ? " Hafnar þú tilvist Guðs eða efast þú bara ? " Ég er dæmdur til þess af mínum persónuleika að efast um allt sem er mér mikils virði og ég vildi gjarna setja traust mitt á .
Eftir að ég hafði eitt sinn farið í messu spurði konan mín heitin : Hvernig er það með þig , Árni , trúir þú á Guð ? Ég svaraði : Mér er vel til hans .
" Þú hefur alltaf verið yfirlýstur vinstrimaður .
Hafa stjórnmálaskoðanir þínar breyst mikið í gegnum árin ? " Ég held að þær hafi breyst meðal annars á þann veg að maður hættir að treysta á tilteknar einfaldar lausnir eins og til dæmis allsherjar þjóðnýtingu allra hluta .
En þær hafa ekki breyst að því leyti að ég tel mig alltaf vinstrimann og sósíalista í þeim skilningi að mér er meinilla við forréttindi og mismunun sem byggist á forréttindum , hvort sem þau verða til með pólitísku ranglæti eða efnahagslegu .
Þegar menn voru sem glaðastir í markaðshyggjunni var sagt að það skipti engu máli hversu ríkir sumir menn yrðu , þeir væru að tosa alla hina upp með sér .
Þetta reyndist vitanlega bull .
Sjálfur var ég alltaf sannfærður um að þessi mikla auðsöfnun hlyti að leiða til þess að lítill hópur mjög ríkra og þar með voldugra manna slitnaði úr sambandi við samfélagið í heild því þeir lifðu í öðrum heimi og hefðu önnur viðmið .
Rétt áður en allt hrundi heyrði ég viðtal við rándýran bandarískan tískusálfræðing sem stundaði sálgæslu á peningahöfðingjum .
Hann sagði að sálarangist þeirra væri aðallega fólgin í því að þeir yrðu alltaf að bera sig saman við næsta mann í sínum hópi .
Annað fólk kemur þessum auðmönnum ekki við .
Hvað heldurðu að þessi hrokafulli maður sem stjórnaði Lehman Brothers hafi átt margar einkaþotur ? " Það veit ég ekki .
" Sex og þyrlu að auki .
Hann gat pissað lengra en allir hinir strákarnir .
" Skemmtilegt puð Þú varst í blaðamennsku í þrjá áratugi .
Er það starf sem þú ert ánægður að hafa valið þér ? " Já , það var mjög skemmtilegt .
" Þegar þú varst blaðamaður voru flokksblöð við lýði , var ekki mikil harka í pólitískum skrifum í þessum blöðum ? " Menn tala um að umræðan hafi þá verið hörð og grimm , en ef horft er enn lengra til baka , til tíma hinna stóru einstaklinga , Ólafs Thors , Jónasar frá Hriflu og Einars Olgeirssonar var tónninn í íslenskum dagblöðum mun heiftarlegri og um leið persónulegri en á minni tíð .
Skömmu eftir að ég byrjaði á Þjóðviljanum lenti ég í ritdeilu um pólitík og bókmenntir við Sigurð A. Magnússon sem þá starfaði á Morgunblaðinu .
Sá ágæti maður , Jóhann Hannesson skólameistari á Laugavatni , skrifaði þá grein og var óskaplega feginn þessari ritdeilu af því að við Sigurður höfðum skrifast á án þess að reyna fyrst af öllu að salla hvor annan niður .
Á þessum tíma voru blöðin mörg , frekar lítil og fáliðuð , fyrir utan Morgunblaðið – ég skildi reyndar aldrei hvað allt þetta lið á Mogganum var að gera .
Ég skrifaði kannski eina til tvær síður á dag í Þjóðviljann , um allt mögulegt .
Þessi afköst urðu til að dreifa getunni nokkuð mikið , samt var þetta mikla puð afskaplega skemmtileg .
Oft varð maður að bjarga hlutum á síðustu stundu , sérstaklega á sumrin þegar margir voru í fríum .
Ég man að ég kom á blaðið að morgni dags og Guðjón umbrotsstjóri sagði mér að það vantaði opnu í blað morgundagsins .
Ég fór að róta í dótinu á borðinu mínu og sá ársrit Sögufélags Húnvetninga og í því stórmerkilega og meira en hundrað ára gamla samþykkt sýslunefndarmanna um það hvenær og hve oft mætti gefa kaffi á bæjum í Húnavatnssýslu .
Með fylgdi hvenær mætti gefa gestum staup af brennivíni .
Ábyrgir menn voru sumsé að reyna að skera niður gestrisni bænda svo þeir hleyptu sér ekki í skuldir við kaupmanninn .
Ég birti textann og lagði út af honum og þá var heil síða komin og vel það .
Í sama riti var ágæt kona að taka upp hanskann fyrir Hallgerði langbrók , og ég gat líka fjasað svolítið um það sígilda deiluefni .
Þá var komin opna og ekki komið hádegi .
" Tveir lyklar að heiminum Á Þjóðviljanum varstu um árabil einn áhrifamesti gagnrýnandi landsins .
Var ekkert erfitt að bera þá miklu ábyrgð ? " Ég held að það hafi bjargað mér að ég gerði mér ekki nógsamlega grein fyrir því hve mikla ábyrgð ég bar .
Mér fannst reyndar alltaf erfiðara að skrifa um ljóðabækur en skáldsögur .
Skáldsaga er heill heimur og það er hægt að nálgast hann frá ýmsum sjónarhornum , en í umfjöllun um ljóðabók kemur fljótt í ljós að hver og einn lesandi hefur sínar takmarkanir og er opnari fyrir sumum hlutum en öðrum , burtséð frá gæðum skáldskaparins .
Mér fannst stundum dálítið snúið að skrifa um ljóð .
Ég var fyrir ekki ýkja löngu í útvarpsþætti með Þorsteini Pálssyni og þar var spurt um fjölmiðlaheiminn .
Ég sagði að það væri viss eftirsjá að menningarskrifum þessa gamla tíma .
Þorsteinn svaraði að þau skrif hefðu verið of pólitískt lituð .
Það er að mörgu leyti rangt .
Umsagnir og ritdómar voru að einhverju leyti lituð af pólitík en enn meira af kunningsskap og skyldum bræðralögum .
En það sem vann á móti þeim hugsanlega skaða sem gæti verið tengdur þessu var að fimm blöð komu út , rithöfundur eða listamaður gat búist við fimm umsögnum og út úr því kom heilmikið litróf af skoðunum og matsaðferðum .
Morgunblaðið sagðist vera blað allra landsmanna og mörgum fannst að svo væri .
Sumir vildu ekki einu sinni opna Þjóðviljann eða Tímann þótt í boði væri , það voru pólitísk blöð , þeir vildu bara Moggann af því að þeim fannst blaðið eiginlega utan við pólitík .
Ég man enn svo sem 30 ára gamlan leiðara í Mogganum sem var dæmigerður fyrir hugsunarhátt Morgunblaðsmanna og flokksfélaga þeirra .
Þar stóð : " Sjálfstæðisflokkurinn er hinn eðlilegi vettvangur málamiðlana í íslensku þjóðfélagi .
" Þetta þýðir að aðrir flokkar séu nánast óþarfir .
Þessi skoðun einkennir sjálfstæðismenn enn þann dag í dag .
Ég hitti sjálfstæðismennina vini mína , þeir segja að ríkisstjórnin geri og geti ekki neitt og hvísla því að mér að stjórnarandstaðan sé líka fjandi aum , og þar með Sjálfstæðisflokkurinn .
En innst inni finnst þeim samt að enginn geti og enginn megi stjórna þessu landi nema Flokkurinn þeirra .
Næstum því hneyksli að láta sér detta eitthvað annað í hug .
" Áttu vini í Sjálfstæðisflokknum ? " Því ekki það ? Ég þoli illa fól og fanta en ég hef verið svo heppinn að ég á auðvelt með að umgangast alls konar fólk í pólitík og trú .
Ég hef þekkt ágætlega rétttrúaða gyðinga , kaþólikka , spíritista og einn ágætur vinur minn í æsku var rammasti guðlastari landsins .
Ég er hrifinn af fjölbreytileika tilverunnar .
" Það hlýtur líka að vera viss gæfa að kynnast öðrum menningarheimi eins og þú kynntist Rússlandi þegar þú fórst þangað ungur maður til náms ? " Þau ár eru feikna mikilvægur hluti af lífi mínu .
Ef ungur maður fer á mótunarárum í heim sem hann veit lítið um áður tekur það kannski tvö ár að skilja til fulls að þetta er allt annar heimur en sá sem hann ólst upp í .
Maður gengur svo inn í þennan heim og hugarfar hans , talar nýtt tungumál og eignast kunningja og vini af ýmsu tagi og þar með bæði vonir þeirra og vonbrigði .
Upp frá því er eins og maður hafi tvo lykla að heiminum – og síðan er hægt að fjölga lyklunum .
Ég fékk Írlandsdellu um tíma og hugsaði ekki um neitt annað en Írland og svo fékk ég Ítalíudellu , fór þangað í tvígang og oftar síðar og hugsaði um fátt annað en það sem gerðist á Ítalíu .
" Hvernig finnst þér að eldast , er ekki rétt að fólk verði vitrara með árunum ? " Það finnst náttúrlega öllum gamalmennum ! Ég skal ekki segja .
Ég skil vel vinkonu mína Göggu Lund sem sagði hálftíræð : Æ , Árni minn , þetta unga fólk er ósköp indælt – en það veit ekki neitt .
Að eldast er dálítið eins og að vera í klaustri .
Það fjölgar þeim þáttum í tilverunni sem maður veit að skipta litlu máli og óþarft er að gera sér mikla rellu yfir .
" 