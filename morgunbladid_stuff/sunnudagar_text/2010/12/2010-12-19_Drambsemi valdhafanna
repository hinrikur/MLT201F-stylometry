Aldrei fór það svo að við fengjum ekki annan Icesave-pakka fyrir þessi jólin .
Í fljótu bragði virðist sem innihald hans sé heldur kræsilegra en pakkinn makalausi sem þau Steingrímur og Jóhanna ætluðu að þröngva niður um kok okkar á aðventunni í fyrra , en þökk sé okkur sjálfum , þá höfnuðum við því í þjóðaratkvæðagreiðslu í mars á þessu ári að kokgleypa pakkann .
Ríkisstjórnin hefur nú lagt fram Icesave-frumvarp , sem kemur ekki til umfjöllunar á þinginu fyrr en að loknu jólaleyfi , eða í fyrsta lagi þann 17. janúar , 2011 .
Það gefst því sæmilegt tóm nú , bæði fyrir okkur , almenning á Íslandi , til að kynna okkur frumvarpið í þaula og þingheim .
Fari leikar svo að frumvarpið verði að lögum , þá kemur á ný til kasta Ólafs Ragnars Grímssonar , forseta Íslands , að ákveða hvort hann staðfestir lögin eða synjar þeim staðfestingar .
Það verður hreint ekki svo einföld ákvörðun fyrir forsetann að taka , því í ljósi alls þess sem sá maður hefur sagt , frá því hann í byrjun þessa árs synjaði um staðfestingu , verður ekki séð , a.m.k. ekki í fljótu bragði , hvernig hann ætlar að komast hjá því að vísa lögunum í dóm þjóðarinnar .
Þetta segi ég ekki síst með tilliti til þess sem hann sagði í viðtali á Bloomberg fyrir nokkrum vikum , um nýjan samning og að eðlilegt væri að þjóðin ætti síðasta orðið þar um .
Á hinn bóginn ætla ég ekkert að fullyrða um synjun forsetans , því hann hefur ekki sagt aukatekið orð um Icesave frá því að samningsdrögin voru kynnt .
Nú hef ég ekki kynnt mér samningsdrög íslensku samninganefndarinnar í þaula , en ég er nokkuð sannfærð um að hún náði mun betri árangri í samningum sínum við Breta og Hollendinga en Svavarsnefndin gerði .
Að vísu hef ég enn enga sannfæringu um , hvað sé hið rétta í sambandi við gengisáhættu fyrir ríkissjóð , fari svo að frumvarpið verði að lögum .
Þeir sem vilja gera sem minnst úr áhættunni segja að herkostnaður ríkissjóðs af frumvarpinu verði innan við 50 milljarðar króna , en þeir sem telja að gengisáhættan geti verið gífurleg , telja að herkostnaðurinn geti jafnvel hlaupið á mörg hundruð milljörðum króna .
En hvað sem er hið rétta í málinu , er ég ekki þeirrar skoðunar að íslenskir skattborgarar eigi að greiða krónu .
Við stofnuðum ekki Icesave ; enginn spurði okkur og enginn bað okkur um að gangast í ábyrgð fyrir einkabanka .
Gamli Landsbankinn , banki í einkaeigu og án ríkisábyrgðar , bauð upp á Icesave-innlán – netreikninga með háum innlánsvöxtum , fyrst í Bretlandi svo í Hollandi .
Þannig safnaði gamli Landsbankinn óheyrilegum fúlgum fjár frá sparifjáreigendum í Bretlandi og Hollandi sem voru að sækjast eftir eins háum vöxtum og kostur var .
Þeir tóku þannig líka meiri áhættu en gengur og gerist fyrir venjulega sparifjáreigendur .
Það voru bresk og hollensk stjórnvöld sem ákváðu að greiða innstæðueigendum í Bretlandi og Hollandi út , ekki við íslenskir skattgreiðendur .
Mér finnst ýmislegt athugavert í framkomu Steingríms J. Sigfússonar fjármálaráðherra og Jóhönnu Sigurðardóttur forsætisráðherra í garð fjölmiðla undanfarna daga .
Mér finnst að þau bæði tvö mættu temja sér það sem þau sjálf hafa boðað .
Þau hafa frá stjórnarmyndun sagst vera talsmenn opinnar og gegnsærrar stjórnsýslu , en laumuspilið og pukrið hafa ráðið nánast hverri þeirra gjörð .
En þau láta ekki þar við sitja , því nú , eftir að samningsdrögin hafa verið kynnt , koma þau fram af slíku yfirlæti og hroka , að til háborinnar skammar hlýtur að teljast .
Þannig hefur Steingrímur pundað á fréttamann RÚV fyrir að spyrja heimskulegra spurninga og hann hefur sömuleiðis lesið blaðamanni Morgunblaðsins pistilinn fyrir ámóta " sakir " .
En steininn tók þó úr þegar mbl.is bað Jóhönnu Sigurðardóttur forsætisráðherra um stutt viðtal , og þegar hún vissi um hvaða fjölmiðil var að ræða , sagðist hún ekki hafa tíma til þess að svara .
Þetta heitir einelti stjórnmálamanns í garð fjölmiðils .
Getur forsætisráðherrann leyft sér slíka framkomu ? ! 