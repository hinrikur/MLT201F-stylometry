Tilraun stjórnar Baracks Obama Bandaríkjaforseta til að koma því til leiðar að samkynhneigðir geti þjónað í Bandaríkjaher án þess að þurfa að halda kynhneigð sinni leyndri virðist runnin út í sandinn .
Nú gildir sú regla að spyrja hvorki né segja frá .
Lagafrumvarp um að samkynhneigðir gætu gegnt herþjónustu án pukurs var hluti af frumvarpi um fjármögnun hersins .
Í atkvæðagreiðslu í öldungadeildinni á fimmtudag var komið í veg fyrir frekari umræðu um frumvarpið með 57 atkvæðum gegn 40 .
60 atkvæði hefði þurft til að halda umræðunni áfram .
Obama lýsti því þegar yfir að niðurstaða atkvæðagreiðslunnar væri " gríðarleg vonbrigði " .
Mjög ólíklegt þykir að breyting verði gerð á stöðu samkynhneigðra það sem eftir lifir af þessu þingi og í janúar kemur saman nýtt þing þar sem repúblikanar hafa meirihluta í fulltrúadeildinni og meirihluti demókrata í öldungadeildinni verður enn naumari .
Samkynhneigðir og herinn Niðurstaðan þykir ósigur fyrir Obama , sem hét því að afnema bannið í kosningabaráttunni fyrir rúmlega tveimur árum , og Robert Gates varnarmálaráðherra og Mike Mullen , yfirmann bandaríska herráðsins , sem báðir styðja það að samkynhneigðir gegni herþjónustu með opnum hætti .
Á sínum tíma afnam Harry Truman Bandaríkjaforseti aðskilnað blökkumanna í hernum .
Bill Clinton ætlaði að gera slíkt hið sama varðandi samkynhneigða , en komst ekki lengra en svo að ákveðið var að ekki yrði spurt og samkynhneigðir myndu ekki segja frá kynhneigð sinni .
Bandaríski fræðimaðurinn Cynthia Enloe , sem hefur rannsakað stöðu kvenna í herjum um allan heim , hefur einnig skoðað stöðu samkynhneigðra í Bandaríkjaher .
Áhyggjur af hommum , ekki lesbíum " Sami þingmannahópurinn er á móti þessu og vill afmarka hlutverk kvenna í hernum , " sagði Enloe í samtali við Morgunblaðið þegar hún var á Íslandi í haust .
" Stjórnmál karlmennskunnar eru mjög athyglisverð .
Þingmennirnir hafa nefnilega aðallega áhyggjur af samkynhneigðum karlmönnum , þeir tala nánast aldrei um konur .
Reyndin er hins vegar sú að hlutfall kvenna , sem hefur verið vísað úr hernum vegna samkynhneigðar , er mun hærra en karla .
Hver er ástæðan ? Margir karlar daðra við , vilja fara á stefnumót með eða reyna við konur í hernum .
Þegar þeim er hafnað klaga þeir og segja að eina ástæðan sé sú að þær séu samkynhneigðar .
Þetta gerist ekki milli karlanna – enda myndu þeir aldrei viðurkenna að hafa reynt hver við annan .
Það , sem á borgaralegum vinnustað myndi flokkast undir kynferðislegt áreiti , tekur á sig þessa hómófóbísku mynd í hernum .
" Innan hersins hefur andstaða við þessa reglu farið vaxandi og mikla athygli vakti þegar yfirmaður bandaríska herráðsins sagði fyrir þingi að það væri óverjandi að ætlast til þess að einstaklingar , sem ættu að verja landið , yrðu að fara leynt með hverjir þeir væru .
Að berjast fyrir land sitt á grundvelli lyga " Margir hermenn , sem hefur verið vísað úr hernum , hafa komið fram og sagt : Þið ætlið að neyða mig til að berjast fyrir þetta land á grundvelli lyga , " segir Enloe .
" Þessi málflutningur hefur verið mjög sannfærandi .
Innan hersins hefur andstaðan verið á undanhaldi , en þó kom yfirmaður landgönguliðanna fyrir þingið og talaði gegn afnámi reglunnar .
Það er athyglisvert vegna þess að landgönguliðarnir eru sú deild Bandaríkjahers sem heldur fastast í hina þröngu skilgreiningu karlmennsku .
Ástæðan er sú að þeir eru með hæsta hlutfall liðsmanna , sem í raun gætu þurft að fara á vígvöllinn .
Í flughernum eru til dæmis margir flugvirkjar og svo framvegis .
Hjá landgönguliðunum er því mikil tryggð við ákveðna útgáfu af karlmennsku .
Þetta sést þegar bornar eru saman auglýsingar landgönguliðanna og annarra deilda hersins til að ná í nýja liðsmenn .
Þessar auglýsingar er að finna á netinu og í þeim eru mjög ólíkar útgáfur af karlmennsku .
" Ekki hver þú ert " Eitt af því sem mér er mikilvægast er persónuleg heilindi , og stefna eða lög sem krefjast þess að fólk ljúgi standa í mér , " sagði Robert Gates varnarmálaráðherra í yfirheyrslu á þingi .
Mike Mullen , yfirmaður bandaríska herráðsins , sagði að í hernum skiptu verðleikar mestu : " Hvað þú gerir , ekki hver þú ert , " og bætti við : " Við komum fram hvert við annað af virðingu eða finnum annan vinnustað .
Punktur .
" Mismunun haldið áfram ? Bandaríska varnarmálaráðuneytið brást ekki strax við niðurstöðu öldungadeildarinnar , sem væntanlega verður til þess að frumvarp um að samkynhneigðir geti gegnt herþjónustu án þess að þurfa að leyna kynhneigð sinni nái fram að ganga , en hagsmunahópar biðu ekki boðanna .
Baráttumenn fyrir réttindum samkynhneigðra boðuðu þegar til mótmæla .
" Gengi öldungadeildarþingmanna greiddi atkvæði með því að halda áfram mismunun á hendur homma og lesbía , sem eru í hernum og berjast og deyja fyrir land okkar , " sagði Trevor Thomas , sem er hjá samtökunum Servicemembers Legal Defense Network .
" Þessi áframhaldandi töf er hneyksli vegna þessara hermanna og rúmlega 14 þúsund einstaklinga , sem þegar hafa misst störf sín vegna þessara óréttlátu laga .
" Í nýlegri könnun varnamálaráðuneytisins kom fram að rúmlega 70% hermanna og starfsmanna hersins telja að það myndi hafa jákvæð , blönduð eða engin áhrif á baráttugetu Bandaríkjahers ef samkynhneigðir gætu gegnt herþjónustu með opnum hætti .
60% hermanna í fremstu víglínu sögðu hins vegar að það myndi skemma andann og baráttuviljann ef bannið við því að samkynhneigðir gegni herþjónustu yrði afnumið .
Ef breytingin kemst ekki í gegnum þingið getur verið að það komi til kasta dómstóla .
Varnarmálaráðherra hefur sagt að betra væri að herinn afnæmi bannið með sínum hætti en að vera þvingaður til þess af dómstólum .
