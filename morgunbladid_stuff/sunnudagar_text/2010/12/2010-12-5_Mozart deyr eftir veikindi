Wolfgang Amadeus Mozart var aldrei heilsuhraustur maður .
Haustið 1791 var honum þó óvenju erfitt .
Hann hélt þá til Prag til að fylgjast með uppsetningu á nýjustu óperu sinni , La clemenza di Tito , en veiktist heiftarlega fljótlega eftir komuna .
Mönnum gekk illa að átta sig á því hvað amaði að honum og í ævisögu hans , sem Franz nokkur Niemetschek skráði , kemur fram að tónskáldið hafi verið fölt og niðurdregið meðan á dvölinni í Prag stóð .
Ekki lagaðist heilsufarið við komuna heim til Vínarborgar , áfram dró af Mozart sem þó gat unnið .
Lauk meðal annars við klarínettukonsert sinn , hélt áfram með Sálumessuna og stjórnaði uppfærslu á Töfraflautunni 30. september .
Hermt er að Mozart hafi rambað á barmi þunglyndis á þessum tíma , orðið tíðrætt um dauðann og sagt að Sálumessan væri í raun ætluð honum sjálfum .
" Ég finn , " var haft eftir honum , " að ég á ekki langt eftir ; ég er sannfærður um að eitrað hafi verið fyrir mig .
Ég get ekki hætt að hugsa um það .
" Eiginkona Mozarts , Constanze , hafði að vonum miklar áhyggjur af bónda sínum og gerði allt sem í hennar valdi stóð til að hressa hann við .
Fékk hann meðal annars til að leggja Sálumessuna frá sér um stund og ljúka í staðinn við Frímúrarakantötuna sem samin var í tilefni af opnun nýrra bækistöðva þeirrar ágætu reglu í Vínarborg .
Þessi áætlun gekk upp , Mozart braggaðist aðeins og var viðstaddur frumflutning á Frímúrarakantötunni 18. nóvember .
Féll verkið í frjóa jörð .
En Adam var ekki lengi í paradís .
Aðeins tveimur dögum síðar var Mozart orðinn rúmfastur , sannfærðari en nokkru sinni um að eitur vætlaði í æðum .
Hann þjáðist af þrota , uppköstum og allsherjar verkjum .
Svo mikill varð þrotinn undir það síðasta að Mozart gat ekki einu sinni sest upp í rúminu .
Allir sáu í hvað stefndi .
Ýmsar heimildir eru um síðustu klukkustundirnar í lífi Mozarts og ber þeim ekki öllum saman .
Svo virðist þó að hann hafi látið færa sér nóturnar að Sálumessunni og jafnvel hnikað einhverju til .
" Sagði ég ykkur ekki að ég væri að skrifa þessa sálumessu fyrir sjálfan mig ? " er haft eftir honum í ævisögunni sem Niemetschek skráði .
Á dánarbeðinum hjá Mozart voru Constanze og hennar nánasta fjölskylda sem tónskáldið hafði miklar mætur á .
Hann gaf upp öndina á slaginu klukkan eitt eftir miðnætti á þessum degi 1791 .
Aumingja Constanze bugaðist alveg við áfallið .
" Ég get ekki einu sinni komið taumlausum harmi hinnar dyggu eiginkonu hans í orð , " skrifaði Sophie , systir Constanze , síðar , " þegar hún fleygði sér niður á hnén og sárbændi almættið að miskunna sig yfir sig .
Hún gat ómögulega slitið sig frá honum enda þótt ég þrábæði hana .
" Mozart var jarðsunginn og borinn til grafar í St .
Marx-kirkjugarðinum í Vínarborg tveimur dögum síðar að viðstöddu fámenni , eins og tíðkaðist um útfarir á þessum tíma .
Sumar heimildir herma að snjóbylur hafi sett svip sinn á athöfnina , aðrar að stillt hafi verið í veðri .
Læknisfræðin var skammt á veg komin þegar Mozart kvaddi þennan heim og aldrei hefur fengist staðfest hvað olli dauða tónskáldsins .
Ýmsar tilgátur hafa verið uppi gegnum tíðina , sú dramatískasta að kollegi Mozarts , Antonio Saleri , hafi byrlað honum eitur .
Eins krassandi og tilgátan er bendir fátt til þess að hún fái staðist .
Það breytir ekki því að illar tungur höfðu slæm áhrif á Saleri og fékk hann á endanum taugaáfall .
Önnur tilgáta er sú að Mozart hafi í raun verið fórnarlamb eigin ímyndunarveiki en hann mun hafa verið sannfærður um að lyf sem innihélt silfurhvítan málm hafi verið heilsu hans bráðnauðsynlegt .
Þannig hafi hann óvart eitrað fyrir sjálfan sig .
Flestar seinni tíma rannsóknir benda þó til þess að Mozart hafi látist af eðlilegum orsökum .
Hann var ekki nema 35 ára .
orri@mbl.is 