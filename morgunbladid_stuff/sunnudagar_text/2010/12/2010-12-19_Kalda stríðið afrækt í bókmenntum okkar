" Ég umgengst þetta efni af hæfilegri léttúð ; tek það sem nýtist mér og er þá ekkert að fela þá slóð , " segir Sigurjón Magnússon rithöfundur um söguefni nýrrar skáldsögu sinnar , Útlaga .
Í sögunni fjallar hann um íslenska sósíalista sem voru við nám í Austur-Þýskalandi og bakland þeirra hér á landi .
Ný skáldsaga Sigurjóns Magnússonar , Útlagar , hefur vakið talsverða athygli í bókaflóðinu þetta misserið og verið lofuð af ritdómurum .
Söguefnið hefur verið til umræðu , enda tengt átakalínum kalda stríðsins og atburðum sem enn ættu að vera mörgum Íslendingum í fersku minni .
Hér byggir Sigurjón að nokkru á sögu ungra íslenskra sósíalista sem héldu til náms í Austur-Þýskalandi um miðjan sjötta áratug síðustu aldar .
En hvers vegna skyldi hann hafa kosið að vinna dramatíska skáldsögu upp úr þessu efni ? " Fljótlega eftir að ég hafði gengið frá skáldsögu minni um Kristmann Guðmundsson , Borgir og eyðimerkur , sem kom út árið 2003 ákvað ég að skrifa fjölskyldusögu með hliðsjón af þessum atburðum .
Ætli ein ástæðan sé ekki sú að kalda stríðið hefur af einhverjum ástæðum verið afrækt í bókmenntum okkar og þarna í sögu námsmannanna var eftir miklu að slægjast , " segir Sigurjón .
Við sitjum á heimili hans í Kópavoginum og þrátt fyrir að himinninn sé heiður nær aðventusólin ekki að lyfta sér yfir holtið .
" En skáldsaga mín fjallar líka um þessa átakatíma almennt , " bætir hann við .
" Um kalda stríðið má segja að það sé eina stríðið sem við Íslendingar þekkjum af eigin raun og ekkert síður en aðrar þjóðir á Vesturlöndum .
Þessi átök voru hér í samfélaginu og það drógust allir inn í þau með einhverjum hætti eins og ég reyni að sýna .
" Fer nálægt raunveruleikanum Þegar ég spyr Sigurjón að því hvort hann hafi við efnisöflunina rætt við fólk sem tengdist atburðunum beint , segist hann einkum hafa notið aðstoðar eins þeirra sem voru við nám í Austur-Þýskalandi .
Mest hafi hann þó sótt í ritaðar heimildir .
" En það vildi líka svo til að ég kynntist Þorsteini heitnum , syni Þorsteins Friðjónssonar og Wally Dreher , fyrir um þremur áratugum og heyrði þá fyrst örlagasögu föður hans .
Og við þá sögu styðst ég nokkuð í Útlögum .
" – Þannig að þú byggir á raunverulegu fólki ? " Það gefur augaleið .
Þarna úti var tiltekinn hópur manna sem allir vita hverjir voru og þeir verða kveikjan að nokkrum persónum sögunnar .
Svokallaðar SÍA-skýrslur koma einnig við sögu , talsvert er fjallað um þær í bókinni , " segir Sigurjón .
" Ég umgengst þetta efni hins vegar af hæfilegri léttúð , ef svo má segja ; tek það sem nýtist mér og er þá ekkert að fela þá slóð .
En mörgu breyti ég og sumu mikið .
" Til upplýsingar þá hefur á liðnum árum talsvert verið fjallað um þessar skýrslur Sósíalistafélags Íslendinga austantjalds , þar sem meðal annars þeir Tryggvi Sigurbjarnarson , Þór Vigfússon og Hjörleifur Guttormsson áttu hlut að máli , en þeir bentu yfirvöldum á það er fyrrnefndur Þorsteinn Friðjónsson yfirgaf Austur-Þýskaland ólöglega ásamt þarlendri eiginkonu .
– Kannast þá þeir sem þekkja til þessarar sögu frá sjöunda áratugnum við sitthvað í Útlögum .
" Það tel ég víst , " svarar Sigurjón .
" Enda fer sagan það nálægt raunveruleikanum í ýmsum veigamiklum atriðum að varla er við öðru að búast .
" Fólk sem leitar útvegar frá vitfirringunni " Þegar ég byrja á sögu eru alltaf nokkrir valkostir , " segir Sigurjón .
" Og ekki sjálfgefið að maður velji endilega þann sem virðist eðlilegastur , þá hugmynd sem komin er lengst á leið .
Þetta er nefnilega býsna stór ákvörðun ; maður lifir í þessum söguheimi næstu árin og verður að hafa löngun til þess .
Þannig valdi ég ekki þessa sögu sem ég segi í Útlögum bara vegna áhuga míns á kalda stríðinu , það þarf fleira að koma til .
" – Þetta er saga fólks með hugsjónir sem bíður skipsbrot , ekki satt ? Saga ákveðinna pólitískra trúarbragða .
" Jú , en svo er þarna maður , Jósef , aðalpersónan í sögunni , sem hefur ekki áhuga á þessu .
Það er einn þráður í sumum sögum mínum , kannski öllum , að þar segir frá fólki sem reynir að finna einhvern útveg frá vitfirringunni sem herjar á líf okkar flestra .
Það leitar athvarfs eða skjóls sem þó reynist kannski ekki alltaf nægilega tryggt .
Þetta birtist með ýmsum hætti í einstökum sögum ; í bókinni um Kristmann Guðmundsson má segja að þetta eigi við um garðinn hans fræga í Hveragerði , og í Hér hlustar aldrei neinn gildir eitthvað svipað um bókaherbergið í húsinu þar sem drengurinn og afi hans eiga sínar samverustundir .
Sú saga átti líka upphaflega að heita Bókaherbergið en nafnið þótti víst of púkalegt .
Í Útlögum reynir Jósef að eiga sér líf utan við þessa alltumlykjandi hugmyndafræði sem einkennir heimilislífið á Grettisgötunni , og þannig finnur hann til dæmis að vissu leyti athvarf í skákinni .
En í skákinni mætir hann líka örlögum sínum , " segir Sigurjón .
Hann vill þó ekki fara lengra út í þessa sálma og beinir sjónum að öðru .
" Annað svona efni sem hefur fylgt mér nokkuð , er það hversu ókunnugur maðurinn er sjálfum sér , hver hann er og hvað stjórnar lífi hans .
Í þessari sögu verða það örlög Jósefs að stjórnast af ákvörðunum sem eru ekki hans eigin , og hugmyndum og hugsjónum sem hann hefur engan sérstakan áhuga á og er hálfpartinn á flótta undan .
" Reyni að setja mig inn í sögutímann Þegar ég spyr Sigurjón út í það hvernig hann vinni , segist hann alltaf jafn hissa á því hvað fólk sé iðið við að spyrja um þetta , fátt sé eins óspennandi og það hvernig rithöfundur vinni .
Vinnulagið sé annars þannig að hann skrifi ekki uppkast að allri sögunni sem hann sé með í smíðum eða stórum hluta hennar heldur þaulvinni hvern kafla fyrir sig .
" Þannig tapast að vísu oft mikil vinna ef síðar þarf að gera breytingar en þetta er eitthvað sem maður hefur vanið sig á , " segir hann .
" Ef ég er að grufla í fortíðinni eins og í þessari sögu og þeirri sem ég skrifaði um Kristmann þá reyni ég eftir mætti að setja mig inn í sögutímann , og með öllum tiltækum ráðum .
Snemma á þessu ári fór ég til Leipzig , til að kynnast borginni og finna ákveðna staði og byggingar þar sem sagan gerist .
Það var þó ekki alltaf einfalt því borgin hefur breyst gífurlega .
Ég var til að mynda heilan dag að finna hvar efnafræðideild háskólans var í lok sjötta áratugarins , en þar stundar Jósef nám .
Þá hef ég verið í nánu sambandi við háskólakennara á eftirlaunum , sá hefur alla tíð búið í borginni , er geysifróður um hana sem og þýska sögu .
Sá góði maður hefur reynst mér ómetanlegur .
" – Síðasta saga þín , Gaddavír , kom út 2006 .
Hefurðu verið að skrifa þessa bók síðan ? " Með öðru , já .
Ég er alltaf með fleiri járn í eldinum .
Það er vont þegar maður lýkur við bók , að grípa í tómt .
Þegar fer að síga á seinni hlutann í sögu fer ég að huga að öðru efni ; finnst betra að hafa hugmyndir um söguefni og geta þá gengið að verki sem ég er aðeins byrjaður á .
" – Þú ert þá byrjaður á nýrri sögu ? " Ég er kominn af stað með nýtt efni , og þó ekki alveg nýtt því ég er enn að fást við þetta hugsjónastand , rétt eins og í Útlögum .
Þetta ofurvald hugsjónanna yfir mannlegum örlögum – en í töluvert annarri mynd , " segir Sigurjón að lokum .
