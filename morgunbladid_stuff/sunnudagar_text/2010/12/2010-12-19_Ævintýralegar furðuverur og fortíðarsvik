Hilmir Snær Guðnason og Ingvar E. Sigurðsson lofa hughrifum í stærri kantinum og öllum tilfinningaskalanum í jólasýningu Borgarleikhússins , Ofviðrinu eftir William Shakespeare í leikstjórn Litháans Oskaras Koršunovas .
Texti : Bergþóra Njála Guðmundsdóttir ben@mbl.is Ljósmyndir : Kjartan Þorbjörnsson golli@mbl.is Það er ekki erfitt að falla í stafi yfir dýrðinni sem blasir við af stóra sviði Borgarleikhússins .
Á sviðinu er svið , og utan um það eitt glæsilegasta leikhús sem reist hefur verið á Íslandi með gylltum áhorfendastúkum , rómverskum höggmyndum og rauðum og þungum plusstjöldum .
Einhvers staðar í fjarskanum rís tignarlegur kastali og ólgandi himinn allt í kring .
Hið sjónræna tekur yfir um stund en þegar mesta glýjan er runnin af blaðamanni átta eyrun sig á því sem er að gerast á sviðinu .
Þar gengur leikstjóri og aðstoðarleikstjóri um á milli leikara og samskiptin eru ekki af einfaldara taginu þar sem skipt er á milli íslensku , ensku og rússnesku eftir því hver er að tala og við hvern .
Leikstjórinn og Litháinn Oskaras Koršunovas hefur Ásdísi Þórhallsdóttur sér til fulltingis við að koma íslenskum leikurum og enskumælandi dönsurum í skilning um hvaða litum hann vill mála Ofviðri Shakespeares .
Þeirra á meðal eru Ingvar E. Sigurðsson sem fer með hlutverk hins útlæga hertoga Prosperos og Hilmir Snær Guðnason sem fer með hlutverk þrælsins Kalíbans , eða er hann villimaður eða náttúrubarn ? Í öllu falli er hann feginn að kasta af sér hnausþykkum og sjóðheitum hamnum áður en þeir tveir setjast niður með blaðamanni að lokinni einni síðdegisæfingunni .
" Þetta er síðasta verk Shakespeares og það ber þess merki , " segir Hilmir Snær .
" Hann er í raun að kveðja og gera upp sviðið og áhorfendur en verkið fjallar um lífið og manneskjuna , veginn áfram og hvar við endum .
" Ingvar kinkar kolli .
" Leikritið hefur fjölmarga þræði og það má segja að ýmislegt kallist á við okkar veruleika í dag .
Það fjallar um mann sem er að gera upp fortíðina og bróðursvik og erum við ekki einmitt í því núna að gera upp svik við bræður okkar og systur ? " Verkið flokkast með leikritum eins og Draumi á Jónsmessunótt og Þrettándakvöldi enda er mikill ævintýrabragur á því þar sem fyrir koma galdrar , töfrar , púkar , andar , álfar , náttúrudjöflar og alls kyns kynjaverur .
" Inn í það fléttar leikstjórinn svo leiksviðinu , listinni , leikaranum og hlutverkinu og loks manneskjunni , " segir Hilmir Snær .
Orðin eins og nótur á blaði Téður leikstjóri er ekki af verra taginu .
Auk þess að vera leikhússtjóri Borgarleikhússins í Vilnius er hann talinn meðal fremstu leikstjóra í Evrópu enda hafa kraftmiklar uppsetningar hans á klassískum leikhúsverkum vakið mikla athygli og m.a. hlotið Evrópsku leiklistarverðlaunin .
" Koršunovas er í heimsklassa , " segir Ingvar .
" Ég hafði séð þrjár sýningar með honum úti í heimi og var búinn að tala um hann í mörg ár .
Meðal annars reyndum við í Vesturporti að fá hann til liðs við okkur fyrir nokkru en það gekk ekki því hann var bundinn fimm ár fram í tímann .
Magnús Geir [ Þórðarson , leikhússtjóri Borgarleikhússins ] er hins vegar svo þrjóskur að hann hætti ekki fyrr en að hann lét undan .
" Þetta er ekki í fyrsta sinn sem þeir félagar vinna með leikstjóra frá Litháen því báðir hafa leikið undir stjórn Rimas Tuminas í Þjóðleikhúsinu .
Og þeir segjast finna skyldleikann .
" Það er alltaf mikil reynsla og lærdómur í því að fá einhverja úr öðrum menningarheimi því þótt leikhúsið virki í meginatriðum á svipaðan hátt þá er annars konar hugsun í austurevrópska leikhúsinu en hér , " segir Hilmir Snær .
" Líkt og Tuminas horfir Koršunovas á sýninguna myndrænt .
Hann lýsir heilu köflunum og senunum á annan hátt en beinlínis með orðum en í staðinn býr hann til stemningar og hughrif og reynir að fá fram ákveðna tilfinningu í senunni .
Það er eins og hann sé að mála hana og textinn kemur svo með .
" Ingvar tekur undir þetta .
" Það er ekki alltaf sem við leikum orðin heldur miklu fremur innihald þeirra og þá verða orðin sjálf bara verkfæri – eins og nótur á blaði .
" Þetta skiptir máli , ekki síst þar sem leikstjórinn og leikararnir tala gerólík tungumál .
Aðstoðarleikstjórinn Ásdís Sigurðardóttur , sem er leikhúsmenntuð í Rússlandi , túlkar allt sem fer á milli hans og leikaranna og dansaranna , sem svínvirkar að sögn Hilmis Snæs .
" Hún les jafnóðum hverja setningu sem við flytjum , á rússnesku fyrir hann , þannig að hann fær þetta beint í æð og smátt og smátt fer hann að þekkja íslenska textann betur .
" Fleiri tungumál koma við sögu því nokkrir dansaranna úr Íslenska dansflokknum tala ekki íslensku og því þýðir Ásdís fyrirmælin á ensku fyrir þá .
Loks er litháíska móðurmál Koršunovasar .
" Á æfingunum er hann með þrjú handrit fyrir framan sig : litháíska textann , rússneska textann og íslenska textann , " útskýrir Ingvar .
" Að auki er enska frumhandritið alltaf uppi við , við kíkjum öll í það til að bera saman þýðingar .
" Vissulega hægir þetta eitthvað á æfingarferlinu , en í sumum tilfellum þýðir það einfaldlega að leikararnir fá betri tíma til að melta það sem sagt er .
" Alla vega er Koršunovas ákaflega yfirvegaður skipstjóri sem skapar ró í vinnuferlinu og það er mjög gott .
Stundum vinnur hann bara í smáatriðum og manni finnst lítið þokast áfram en síðan koma dagar þar sem hann áorkar nánast tveggja vikna vinnu .
Hann er alger töframaður .
" Manneskjan alltaf eins Ingvar og Hilmir Snær eru í ólíkum hlutverkum .
Sá fyrrnefndi ljær hinum útlæga hertoga Prospero atgervi sitt á meðan hinn síðarnefndi er í hlutverki þrælsins og náttúrubarnsins Kalíban , ótaminnar furðuveru sem kölluð er hinum ýmsu nöfnum í leikritinu .
Eins og títt er með kónga og þræla eru þeir hvor á sínum endanum á virðingar- og valdastiganum .
" Kalíban er náttúrubarnið sem heimspekingurinn og siðfræðingurinn Prospero ætlar að temja , en það gengur ekki upp því það eru dýrsleg element í honum sem eru ótemjanleg , " segir Ingvar .
" Ég held að Prospero hafi m.a. samviskubit yfir því að hann hafi kannski skemmt hann – gert hann verri .
" Hilmir Snær samsinnir þessu .
" Kalíban er hins vegar að reyna að brjótast undan þessu oki og þótt hann sýni auðmýkt er það ekki af ómældri virðingu fyrir Prospero heldur miklu frekar hræðslu .
" Ingvar heldur áfram : " Þegar þetta er skrifað er heimurinn að stækka og nýlenduþjóðirnar að verða til .
Það er mjög klókt hjá Shakespeare að gera sér grein fyrir því á þessum tíma að menn væru að fara illa með frumbyggja úti í heimi .
" Hann bætir því við að það sé ástæða fyrir því að verk Shakespeares séu sett upp aftur og aftur út um allan heim .
" Það er svo margt sammannlegt í verkum Shakespeares og það eldist ekkert eða breytist , " segir Hilmir Snær .
" Manneskjan er alltaf eins og það eru alltaf sömu hlutirnir sem koma upp aftur og aftur , sama á hvaða tímum við lifum .
" Að þessu sinni er texti Shakespeares settur upp í nýrri þýðingu Sölva Björns Sigurðssonar sem leikararnir segja mjög sterka og vel skiljanlega .
" Hún er svolítið nútímaleg , án þess að fara frá hrynjandinni í texta og rími .
Bragarháttur Shakespeares heldur sér og er stöðugur í þessu verki , þótt hann skipti stundum á milli bundins og óbundins máls í öðrum verkum sínum .
" Þeir segja hið bundna mál ekki þvælast fyrir í glímu þeirra við textann , nema síður sé .
" Það getur verið betra að læra textann þegar hann er bundinn í stuðla og höfuðstafi og í sumum tilfellum með endarím , " segir Hilmir Snær og Ingvar er því sammála .
" Þetta er eins og músík og stundum telur maður í þegar maður er að læra textann .
Svo fer maður að brjóta upp hrynjandina og setja meiri merkingu í orðin .
" Það fer ekki hjá því að væntingarnar séu miklar fyrir frumsýninguna á Ofviðrinu , enda um stóra sýningu að ræða með fjölda þekktra leikara , dansara frá Íslenska dansflokknum , stórkanónur á borð við Högna Egilsson úr Hjaltalín sem semur tónlistina og litháíska leikmyndahöfundinn Vytautas Narbutas , sem augljóslega sækir innblástur til endurreisnartíma Shakespeares með öllu því plussi , gyllingum og glæsileika sem fylgdi .
" Koršunovas býr til stórar og flottar stemningar og það er ótrúlega gaman að vera partur af þessu því maður verður svo áþreifanlega var við að það er að skapast eitthvað stórt , " segir Ingvar .
" Ég held því að áhorfendur eigi von á hughrifum í stærri kantinum .
" Hilmir Snær er á svipuðum nótum .
" Ég held að upplifun fólks verði stundum svolítið skrýtin – stundum líður langur tími í þögn og þess á milli er allt í gangi .
Við vonum að okkur takist að búa til einhvers konar galdur .
" Öfgakarakterarnir spennandi Það má segja að Ofviðrið sé rúsínan í pylsuendanum fyrir Hilmi Snæ og Ingvar sem báðir hafa staðið í stórræðum á öðrum sviðum á árinu .
Fjölskyldan í leikstjórn Hilmis Snæs gengur enn fyrir fullu húsi í Borgarleikhúsinu en fyrir leikstjórn þeirrar sýningar hlaut hann Grímuna .
Þá sló hann í gegn sem sjálfur Kölski í sýningu Vesturports á Faust , bæði hér heima og í Lundúnum .
Hann segir síður en svo erfitt að beygja sig undir vilja annarra leikstjóra , eftir að hafa haldið öllum þráðum stórrar sýningar í eigin hendi .
" Ég lít á þetta sem tvo ólíka hluti og hvor um sig er hvíld frá hinum .
Ég er því ekkert að þykjast að vera leikstjóri þegar ég er í stöðu leikara , enda þýðir það ekki því þegar maður er uppi á sviði sér maður þá ekki utanfrá .
Maður sér ekki heildina .
" Hann segir gaman að fást við hlutverk Kalíbans sem er ekki ólíkt hlutverki Mefistós í Faust að því leyti að um mikla öfgakaraktera er að ræða , þótt ólíkir séu .
" Ég er óskaplega feginn að vera að losna við " loverboyana " núna þegar ég er aðeins farinn að þroskast enda meira spennandi að fara svolítið út fyrir sitt eigið sjálf .
Það reynir meira á sköpunargáfuna .
Fyrir Fást var ég mikið í hlutverkum sem stóðu mér svolítið nærri og mér fannst ég vera svolítið að festast í þeirri rullu .
Ég fagna því innilega að geta farið í aðrar áttir og sýnt myrkari eða fjarlægari hliðar .
" Sömuleiðis er skammt stórra högga á milli hjá Ingvari , sem milli æfinga á Ofviðrinu í Borgarleikhúsinu stendur á stóra sviði Þjóðleikhússins í gervi Jóns Hreggviðssonar í Íslandsklukkunni , hlutverki sem hlaut hann Grímuverðlaun fyrir fyrr á árinu .
Hann viðurkennir að þetta kalli á töluvert púsl af sinni hálfu , auk þess sem hann þarf að setja sig í töluvert ólíkar stellingar fyrir hlutverkin tvö .
" Hver einasta uppsetning er einstök – þess vegna hangir maður í þessu starfi , það er svo fjölbreytt .
Nýr leikstjóri þarf alltaf að hlusta sig inn á nýjan leikhóp , jafnvel þótt hann þekki alla einstaklingana og það sama gildir um leikarana sem þurfa að læra inn á nýja leikstjóra .
Það er alveg einstakt .
" Þeir eru sammála um að það sé ekki slæmt að enda svo viðburðaríkt ár á Ofviðrinu .
" Það er alltaf svolítil hátíð í bæ þegar Shakespeare er settur á svið , ekki síst þegar hópurinn er svona stór og myndarlegur , svona flottur leikstjóri og jólafrumsýning , " segir Hilmir Snær .
" Þetta er svolítill konfektkassi fyrir okkur .
" Skylda að segja já Þótt það sé eiginlega að æra óstöðugan að spyrja í miðju æfingarferli hvað taki við þegar Ofviðrið lægir þá stenst blaðamaður ekki mátíð og Hilmir Snær verður fyrri til svars .
" Ég er að fara að leika í stykki hér í Borgarleikhúsinu sem heitir Strýhærði Pétur í leikstjórn Jóns Páls Eyjólfssonar og verður frumsýnt með vorinu .
Þetta er hryllingsópera sem Tiger Lilies bjuggu til og sömdu tónlist við , eins konar svört ævintýraópera um það hvernig á að ala upp börn og hvernig á að kenna þeim að gera rétta hluti en börnunum er refsað á mjög gróteskan hátt .
Þetta er mjög svartur húmor .
" Ingvar er öllu óráðnari .
" Þetta er búið að vera svo annríkt haust og vetur hjá mér að ég ætla nú ekki að taka að mér nein stór verkefni á næstunni Það er nóg að vera í Íslandsklukkunni og Ofviðrinu samtímis og eins er verið að biðja mig um að sýna Djúpið aftur , einleik eftir Jón Atla Jónasson .
" Hilmir Snær hlær .
" Svo kemur alltaf eitthvað upp á .
Maður ætlar alltaf að taka sér frí og hafa það gott en þá kemur bara eitthvað sem ekki er hægt að segja nei við .
" Ingvar kannast við þetta .
" Það er ekki hægt að hætta að vinna því maður verður að eiga fyrir salti í grautinn .
Stundum er líka ekki hægt að segja nei , t.d. þegar leikstjóri eins og Koršunovas er að leikstýra eða þegar maður er beðinn um að leika Jón Hreggviðsson .
Þá ber manni skylda til að segja já því maður sækist eftir því að kljást við eitthvað nýtt og ögrandi .
Það er því yfirleitt ekki peningurinn sem maður segir já við , heldur verkefnið sem er lærdóms- og gjöfult .
" Hilmir Snær kannast við þetta .
" Ef maður gerir eitthvað sem maður kann of vel og reynir ekkert á sköpunina er hætt við því að maður verði þreyttur og jafnvel lélegur .
En þegar verkefnið felur í sér áskorun og maður er svolítið hræddur og veltir því fyrir sér hvort þetta takist – þá er gaman því þá finnur maður fyrir því að vera á lífi .
" 