Vík í Mýrdal gefur helstu stórborgum heimsins lítið eftir .
París stendur á bökkum Signu og Lundúnir við Thames-fljótið og svo mætti áfram telja .
Til eru frásagnir um stríðsrekstur þar sem stórfljót hafa verið markalínur , þó að aldrei hafi komið til viðlíka orrusta hér í þessu litla þorpi sem Víkuráin rennur í gegnum .
Hér hefur dafnað afskapleg friðsælt og gott mannlíf , " segir Guðný Guðnadóttir sem býr við Ránarbraut í Vík í Mýrdal .
Í Víkinni hefur hún búið síðan hún var á fyrsta ári og er staðnum trygg enda þótt hún hafi farið um veröld víða .
Mýrdælingum er tamt að tala um Guðnýju á símstöðinni enda var hún á Pósti og síma alla sínar starfsævi og sá um síma- og póstþjónustu í Vík og í Mýrdalnum .
" Ég man fyrst eftir mér hér vestur í þorpi .
Eins og Skaftfellinga er háttur þá er alltaf talað hér í áttum og þar sem minni mitt hefst , voru húsin í vesturþorpinu við aðalgötuna , sem nú heitir Víkurbraut , miðdepill alls hér staðnum .
Þarna voru verslun Kaupfélags Vestur-Skaftfellinga , Verslunarfélag Vestur-Skaftfellinga með allan sinn rekstur , hótel , bensínstöð símstöð og íbúðarhús .
Allir sem voru á leiðinni austur yfir Mýrdalssand stoppuðu í Víkinni .
Einhvers staðar þurfti að æja , áður en lagt var á Sandinn .
Ég flutti sem lítið barn hingað austur með móður minni , Helgu Sveinsdóttur .
Afi minn Sveinn Þorláksson var skósmiður og símstöðvarstjóri í hjáverkum , sem síðan varð sífellt umfangsmeira verk sem í fyllingu tímans varð hans aðalstarf .
Húsið þar sem við bjuggum var kallað Símstöðin og skiptiborð símans var í einu herbergja hússins .
Þaðan stjórnuðum við umferð á símalínunum út frá Vík .
Þegar lengra leið fram tók mamma við starfi afa og síðar ég en þá var símstöðin flutt í nýtt hús við Austurveginn sem er austan Víkurárinnar .
Þar bjó ég í tæp rúmlega þrjátíu ár .
Fyrir tíu árum flutti ég svo hingað á Ránarbrautina , enda breyttir tímar .
Allt orðið sjálfvirkt og símstöðin hafði verið lögð niður , " segir Guðný .
Ránarbraut liggur út frá Víkurbraut .
Nokkur íbúðarhús standa við götuna og andspænis húsi Guðnýjar , sem er eitt það syðsta við götuna , eru grunnskóli þorpsins , íþróttahús og sundlaug sem var tekin í gagnið þegar Mýrdælingar komu niður á þá gullæð að heitt vatn fannst í þorpinu .
" Sundlaugin er mikið sótt og íþróttaaðstaðan .
Sundinu til dæmis fylgja mikil lífsgæði , " segir Guðný sem yfir sumarið stundar líkamsrækt sem er sannarlega óvenjuleg .
Gengur þá gjarnan suður að sjó , sem er aðeins örstutt frá húsinu hennar við Ránarbrautina , og finnur þá til strigaskó .
" Þegar fram í fjöru er komið tek ég af mér skóna og geng um sandinn berfætt .
Og það gerir mér alveg ótrúlega gott .
" Vík í Mýrdal er fjölfarinn staður yfir sumartímann .
Margir hafa viðkomu á tjaldsvæðinu á staðnum , í Víkurskála , ferðamannaverslun Víkurprjóns og víðar .
" Sá mikli ferðamannastraumur sem hér er yfir sumarið gefur þorpinu gildi .
Að vísu mættu ferðamenn fara víðar hér um , til dæmis vestur í Hrap þar sem er einstaklega fjölbreyttur gróður og mikið fugla- og dýralíf , " segir Guðný sem telur fásinnu að halda því fram að meira rigni í Vík en annars staðar .
Í skeytum veðurathugunarstöðva sem lesnar eru í Útvarpinu megi heyra að Mýrdalur sé veðursæll , snjóléttur og sólríkur á sumrin .
sbs@mbl.is Uppáhaldsstaðir 1 .
Héðan úr Víkinni er hægt að fara upp á Reynisfjall , bæði gangandi og akandi .
Uppi á fjallinu er skemmtilegt umhverfi og þar er t.d. gömul lóranstöð , sem á sínum tíma gegndi mikilvægu hlutverki í flugfjarskiptum .
Af fjallinu er frábært útsýni til allra átta meðal annars yfir Víkurþorp , Mýrdalssand og austur að Hjörleifshöfða og sé horft til vesturs blasa Dyrhólaey og Vestmannaeyjar við .
Af þessari brún sést niður á Reynisdranga sem eru einstakt kennileiti hér .
Sjálf tek ég mikið af myndum og þarna eru frábær myndefni eins og víða í Mýrdalnum 2 .
Ég hef lengi tekið virkan þátt í starfi kirkjunnar hér í Vík og starfi eldri borgara núna seinni árin .
Kirkjustarfið er stó hluti af minni tilveru .
Víkurkirkja stendur hér austast í þorpinu , á svonefndu Skeri , á mjög áberandi stað og er að vissu leyti kennimark byggðarlagsins eins og Reynisdrangarnir fallegu .
