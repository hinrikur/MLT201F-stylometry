Þrátt fyrir fjörlegar sveiflur í verslun og viðskiptum hér á landi síðustu tvö ár eða svo virðist sem bóksala láti lítið á sjá ; þó metárið 2007 verði ekki jafnað í bráð þá er mál manna í bókaútgáfu að samdrátturinn sé minni en menn höfðu óttast , í það minnsta hafi síðasta ár , 2009 , verið gott bókaár , ekki síst sé litið til þess sem var á seyði í þjóðfélaginu .
Hvað þetta ár varðar er sala varla farin af stað , menn gera ráð fyrir því að hún hrökkvi í gang um þessa helgi , líkt og verið hefur undanfarin ár .
Þó virðist sem sala á söluhæstu titlunum , Léttum réttum Hagkaupa eftir Friðriku Hjördísi Geirsdóttur , Furðuströndum eftir Arnald Indriðason , Ég man þig eftir Yrsu Sigurðardóttur og Stóru Disney matreiðslubókinni sé meiri en í meðalári sé litið til metsölubóka .
Að flestu leyti er þetta hefðbundið bókaár .
Rétt er þó að geta tveggja bóka sem slógu óforvarandis í gegn , Rannsóknarskýrslu Alþingis og Stóru Disney matreiðslubókarinnar , sem tylltu sér á toppinn á árinu en lúta væntanlega í lægra haldi fyrir Arnaldi þegar nær dregur jólum .
Þetta ár hefur líka verið ár norrænu spennusögunnar ; út komu sænskar , norskar og danskar spennusögur : Aldrei framar frjáls , Barnið í ferðatöskunni , Blóðnætur , Danskennarinn snýr aftur , Dávaldurinn , Hafmeyjan , Hvarfið , Kallinn undir stiganum , Land draumanna , Maðurinn sem hvarf , Maðurinn sem var ekki morðingi , Nemesis , Stelpurnar mínar , Svívirða , Utangarðsbörn , Vetrarblóð , Vitavörðurinn , Það sem mér ber og Póstkortamorðin .
Þegar við síðan bætum við íslenskum reyfurum er ljóst að þetta var sannkallað reyfaraár : Ég man þig , Furðustrandir , Fyrirgefning , Martröð millanna , Morgunengill , Mörg eru ljónsins eyru , Runukrossar , Skaðamaður , Snjóblinda og Önnur líf .
Miklar breytingar í bóksölu Þegar bóksala er skoðuð aftur í tímann sést hve gríðarlegar breytingar hafa orðið á síðustu árum .
Það má meðal annars , að mati Kristjáns B. Jónassonar , formanns Félags bókaútgefenda , lesa úr aukinni sölu á metsölubókum .
" Þegar ég byrjaði að vinna í bókabransanum fyrir fimmtán árum þótti feikilega mikið ef bók seldist í 5.000 eintökum , en 10.000 eintök sérstök metsala , " segir Kristján .
Til samanburðar má nefna að mest selda bók síðasta árs , Svörtuloft Arnaldar Indriðasonar , seldist í hátt í þrjátíu þúsund eintökum og á þessu ári hafa þrjár mest seldu bækur ársins þegar selst afskaplega vel ; Stóra Disney matreiðslubókin í um 13.000 eintökum , af Furðuströndum eru um 14.000 eintök farin út af lager útgefanda og Rannsóknarskýrsla Alþingis hefur selst í um 6.000 eintökum .
Meðal þeirra breytinga sem orðið hafa á bóksölu á síðustu árum er hve snar þáttur bóksölu hefur færst í stórmarkaði fyrir jólin , en þó bendir Kristján á það að fyrir þessi jól beri mun minna á prósentuslag markaðanna en áður , þ.e. að þeir auglýsi bækur með miklum afslætti .
Þar ræður eflaust miklu að útgefendur eru margir hættir að gefa upp opinbert verð bóka , sem er reyndar kallað " leiðbeinandi verð " , og í Bókatíðindum 2010 má til að mynda sjá að ýmsir útgefendur gefa ekki upp neitt verð , þar á meðal umsvifamesta útgáfan á þessu sviði , Forlagið , sem spannar meðal annars Mál & menningu , JPV útgáfu , Vöku-Helgafell og Iðunni .
Allir tala um bækur Kristján segir að þrátt fyrir mikinn styrk stórmarkaða í bóksölu fyrir jólin , sýni viðhorfsmælingar meðal almennings að fólk telji almennt að bækur eigi heima í bókabúðum þó það segi kannski ekki svo mikið um hlutfallsskiptingu bóksölu á milli bókaverslana og stórmarkaða .
" Það má líka benda á að Samkaupskeðjan sér til dæmis um bóksölu úti á landi og sumstaðar er hún eina bókabúðin á staðnum .
" Þó ekki beri eins mikið á prósentuslag og oft áður hafa menn verið að slást með bókum og um bækur undanfarið og nægir að minna á innkomu N1 inn á bókamarkaðinn .
Kristján segir að sú ákvörðun N1 að sækja inn á gjafamarkað fyrir jólin með bækur að vopni sýni betur en margt annað hve staða bókarinnar sé sterk .
" Úti í samfélaginu er fólk að tala um bækur , fjölmiðlar fjalla um bækur og stjórnmálamenn og álitsgjafar nota bækur til að koma sjónarmiðum á framfæri , segja sína sögu og birta þeirra mynd af nýliðnum atburðum .
Það segir sitt að þeir telja bókina betri leið til þess en að koma fram í viðtalsþáttum í sjónvarpi og útvarpi eða ræða við dagblöð .
" 