Hanna Birna Kristjánsdóttir , forseti borgarstjórnar og leiðtogi sjálfstæðismanna í borginni , er afar ósátt við stórfelldar skatta- og gjaldskrárhækkanir sem meirihluti Besta flokksins og Samfylkingar hefur samþykkt .
Hanna Birna segist hafa orðið fyrir miklum vonbrigðum með samstarfið við meirhlutann og segir að tími sé kominn fyrir nýja pólitík .
Ég hélt að Besti flokkurinn , þetta nýja afl , stæði fyrir ný sjónarmið og ný vinnubrögð , en kannski var það bara eitt af mörgum loforðum sem átti að svíkja , " segir Hanna Birna .
" Samfylkingin kemur ekkert á óvart og við horfum upp á nákvæmlega sömu vinnubrögð og tíðkuðust fyrir mörgum árum , en hafði tekist að breyta til hins betra .
Ég sé vinnubrögð þar sem hefðbundin meiri- og minnihlutastjórnmál ráða öllu , þar sem ekki eru farnar nýjar leiðir eða fundnar nýjar lausnir .
Afleiðingin er sú að kerfið sigrar á kostnað fólksins .
Ég efast stórlega um að almenningur í Reykjavík hafi verið að biðja um þessi vinnubrögð þegar hann greiddi atkvæði í borgarstjórnarkosningunum .
" Uppgjöf borgarstjórnar Útskýrðu nánar hvernig vinnubrögð þú átt við .
" Ég er að tala um vinnubrögð þar sem meirihlutinn tekur allar ákvarðanir og kynnir þær svo minnihlutanum eftir að þær hafa verið teknar .
Ekki er unnið sameiginlega að hlutunum og því er ekki um raunverulegt samráð að ræða .
Þetta kom skýrast fram nú við gerð fjárhagsáætlunar þar sem ákveðið var að nýta allar gömlu aðferðir kerfisins og sækja endalaust meiri pening til fólks .
Ekki er verið að nýta sér það sem gert var með nýjum hætti í borginni síðastliðin tvö ár , þegar ráð og hugmyndir um sparnað voru sótt til starfsmanna og íbúa borgarinnar .
Þannig komu fram 1500 hugmyndir sem skiluðu meiru en allar þessar skattahækkanir .
Nú er bara sagt : Styttum okkur leið og gerum þetta eins og Jóhanna og Steingrímur , – og þá er farin svokölluð blönduð leið þar sem endalaust er verið að sækja meira fjármagn til fólks sem hefur ekki meira fjármagn .
Þá leið getum við ekki átt nokkurt samstarf um enda er hún algjörlega óþörf í Reykjavík og bitnar hart á almenningi .
Í þessari niðurstöðu meirihlutans felst einnig mjög alvarleg uppgjöf borgarstjórnar .
Reynsla flestra borga í nágrannalöndum sýnir að þessa leið ber að forðast í kreppu .
Hún lengir ástandið , kemur í veg fyrir að almenningur njóti þess sem borgin býður í formi verslunar , þjónustu og menningar og hægir þannig á allri uppbyggingu .
Á síðasta kjörtímabili leituðum við mikið ráða til annarra borgaryfirvalda , sérstaklega í Helsinki þar sem á fyrri árum ríkti mjög alvarleg kreppa , og skilaboðin voru öll á einn veg : Ekki hækka skatta ! En í Reykjavík er nú kominn meirihluti sem telur sig vita betur og sér þá einu færu leið að seilast með ósanngjörnum hætti í vasa borgarbúa .
" Hvaða svör fáið þið í minnihlutinn þegar þið kvartið við meirihlutann undan þessum vinnubrögðum ? " Við höfum ítrekað sagt að við teljum þetta ekki vera réttu leiðina , óskað eftir umræðum á vettvangi borgarstjórnar um að flokkarnir sameinist um ákveðnar meginlínur og lýst því yfir að við teljum þessi vinnubrögð nú ekki í samræmi við hugmyndir um aukið samráð .
Við höfum minnt á hversu miklum árangri slíkt samstarf skilaði undanfarin tvö ár .
Alltaf kemur sama svarið frá meirihlutanum og þá sérstaklega Besta flokknum : Við erum nýliðar , erum að fóta okkur og finna okkur og teljum það best gert með þessum hefðbundna hætti .
Pólitískt reynsluleysi virðist þannig gera það að verkum að fulltrúar Besta flokksins fara í þau hjólför sem fyrir eru í stað þess að leyfa sér aðrar leiðir .
Það er líkt og þau hafi eftir kosningar séð að verkefnið var stærra en þau höfðu áttað sig á og þá séð þann kost vænstan að taka í höndina á þeim flokki sem hvað verst komst frá þessum kosningum en kann á kerfið .
Síðan hefur Samfylkingin í alltof ríkum mæli stjórnað för .
Kannski var það auðveldasta leiðin fyrir þetta ágæta fólk í Besta flokknum , sem gaf svo mörg fyrirheit um eitthvað allt annað , en það er ekki besta leiðin fyrir fólkið í borginni .
Ég get ekki séð að slíkt valdaafsal Besta flokksins sé í samræmi við þær væntingar sem til hans voru gerðar .
Ég tel reyndar að fulltrúar Besta flokksins hafi gert sín mestu mistök með því að fara beint í meirihlutasamstarf við einn stjórnmálaflokk .
Það er svo mikilvægt að kjósendur geri auknar kröfur til stjórnmálamanna .
Geri þá kröfu að stjórnmálamenn standi við gefin loforð , leiti stöðugt bestu lausnanna og hafi skýra sýn .
Á þessu byggist traust á milli manna og á þessum gagnkvæma skilningi byggist gott samfélag .
Og á þessu byggist uppbyggingin sem framundan er og fulltrúar nýs meirihluta í Reykjavík geta ekki skotið sér undan því .
Þarna má ekki gefa neinn afslátt , jafnvel þótt slíkt geti haft skemmtanagildi í skamman tíma .
" Munum endurskoða samstarfið Sumir segja að þú hafir tekið áhættu þegar þú þáðir boð meirihlutans um að verða forseti borgarstjórnar .
Finnst þér að það hafi verið rétt ákvörðun ? " Ég leit aldrei á það sem áhættu , miklu frekar sem skyldu mína .
Ég hef heldur aldrei litið svo á að ég sitji í þessu embætti í umboði meirihlutans , heldur í umboði borgarbúa .
Og ég hef aldrei skynjað að þetta verkefni mitt hefti mig með einhverjum hætti í gagnrýni minni á meirihlutann , heldur hef ég talið að þannig geti ég betur unnið að góðum ákvörðunum og vonandi komið í veg fyrir einhverjar slæmar .
Að einhverjir skuli telja það persónulega áhættu fyrir mig , finnst mér einungis staðfesta að stjórnmálin þurfa að endurskoða gildismat sitt og tilgang .
Ég veit að með því að taka að mér þetta embætti er ég að fara aðra leið en farin hefur verið í íslenskum stjórnmálum , þótt hún sé þekkt annars staðar .
En ég vildi gera þessa tilraun , sem er til eins árs , og kanna þannig hvort jarðvegur væri fyrir því að auka og bæta samstarfið á vettvangi borgarstjórnar .
Ég hefði ekki verið samkvæm sjálfri mér ef ég hefði ekki verið reiðubúin að taka þetta að mér , enda hef ég lengi boðað ný vinnubrögð á vettvangi stjórnmálanna .
Í þau tvö ár sem ég var borgarstjóri stóð ég fyrir því að efna til stóraukins samstarfs við minnihlutann og ég talaði fyrir samstjórn allra flokka í aðdraganda kosninga , það er að völdin endurspegluðu fylgi hvers og eins flokks .
Mig langar að sjá stjórnmál þar sem allir kjörnir fulltrúar sinna af sama krafti störfum fyrir íbúa .
Ég vil standa vörð um þær hugsjónir , hvort sem ég sit við borðsendann eða einhver annar .
En ég get alveg viðurkennt að samstarfið við þann meirihluta sem nú ræður borginni hefur ekki þróast með þeim hætti sem ég hefði viljað sjá og með þeim hætti sem ég vonaðist til fyrir borgarbúa .
Þessi nýja leið hefur ekki enn að minnsta kosti reynst farsælt framhald á þeim nýju vinnubrögðum sem við innleiddum eftir kreppu , né hefur það reynst upphafið að einhverju nýju og því er það auðvitað spurning hvort þessi tilraun okkar vari lengur en til eins árs , eins og um var samið .
Það skrifast hins vegar ekki á Sjálstæðisflokkinn eða minnihlutann í borgarstjórn , heldur viljaleysi meirihlutans .
Við höfum verið reiðubúin í raunverulegt samstarf , höfum verið mjög fylgin okkur í að gera þessa tilraun sem felur í sér margt annað en að ég gegni forsetaembætti .
Við höfum stutt öll góð mál en gengið fram af hörku þegar við teljum rangar ákvarðanir hafa verið teknar .
Það er uppbyggileg , sanngjörn og eðlileg stjórnarandstaða .
En það er jafnljóst að verði ekki tekin ákveðnari skref í þessari sameiginlegu tilraun til aukins samstarfs og verði það ekki aukið eða formgert frekar á nýju ári , þá hafa forsendur auðvitað breyst með þeim hætti að við hljótum að endurskoða það og um leið hlýt ég að íhuga hvort rétt sé að ég starfi áfram sem forseti .
Verði það niðurstaðan og borgarstjórn ákveði að nýta ekki tækifærið til að gera betur og breyta vinnubrögðum varanlega , þá eru það vonbrigði fyrir stjórnmálin og verra fyrir borgarbúa .
En í þessu eins og mörgu öðru þarf tvo til og við í minnihlutanum getum ekki áfram tekið að okkur aukna ábyrgð án þess að því fylgi skýrari áhrif og við getum ekki ein haldið áfram þessari vegferð ef viljinn er ekki til staðar hjá fulltrúum Besta flokksins og Samfylkingarinnar .
Þetta höfum við ítrekað rætt við meirihlutann , þar sem því miður virðast nokkuð skiptar skoðanir um hvort og þá hvernig skuli vinna með þetta tímabundna samkomulag sem borgarstjórn gerði þegar nýr meirihluti tók við .
" Nauðsynlegar breytingar Þótt ríkisstjórnin njóti ekki mikilla vinsælda þá er ekki eins og þjóðin hafi mikla trú á Sjálfstæðisflokknum .
Hvað getur flokkurinn gert til að auka traust sitt meðal almennings ? " Flokkurinn á að nýta vel þann tíma sem nú gefst til endurskoðunar , tala með skýrum hætti fyrir hugsjónum sínum og auka virkt lýðræði á sínum vettvangi .
Sjálfstæðisstefnan á mikið erindi við landsmenn , mér finnst skorta trú á getu einstaklingsins , frumkvæði hans og vilja .
Þess vegna hefur Sjálfstæðisflokkurinn miklu hlutverki að gegna og ábyrgð hans er mikil .
Svo er það líka þannig að einmitt núna eru ákveðin tækifæri til að gera hlutina öðruvísi og það á Sjálfstæðisflokkurinn að gera .
Í áratugi hafa stjórnmálin lítið breyst að forminu til .
Stjórnmálaflokkarnir starfa enn eftir eldgömlum leikreglum sem samdar voru af einstaklingum sem fyrir löngu eru gengnir af því sviði .
Þessar leikreglur höfða ekki nægilega til fólks í dag , sérstaklega ekki til kvenna og ungs fólks .
Það hef ég lengi skynjað og ég vil að Sjálfstæðisflokkurinn hafi hugrekki og kjark til að viðurkenna að tímarnir hafa breyst , og það verða mennirnir að gera með .
Ég er þeirrar skoðunar að íslenskt samfélag og stjórnmál breytist ekki nema Sjálfstæðisflokkurinn stuðli að þeim breytingum .
Forysta Sjálfstæðisflokksins hefur tekið ýmis jákvæð skref í þessa átt og ég vona að því verði haldið áfram .
Mér finnst fólk vera að segja hátt og skýrt : Ég vil taka þátt í stjórnmálum , en ég veit ekki hvað ég á að gera til að geta haft áhrif .
Ef stjórnmálaflokkarnir opna ekki dyr sínar upp á gátt fyrir fólkinu þá eru þeir ekki að svara þessu kalli og þá verður því mætt annars staðar .
Það hefur skort kjark til að gera það og tryggja virkara lýðræði , ekki bara hjá Sjálfstæðisflokknum , heldur öllum flokkum .
Ég hef reynt að stuðla að slíku í mínum störfum og ákvörðunum , enda held ég að nú sé ögurstund í stjórnmálalífi á Íslandi .
Ekki bara í formi heldur líka innihaldi .
Hvernig pólitíkin tekur á þeirri ögurstund skiptir miklu máli og nú er tíminn til að hleypa fleirum að stefnumótun og ákvörðunum , til dæmis með því að opna landsfundi flokkanna fyrir miklu fleirum en þröngum hópi þeirra sem lengi hafa tekið þátt í stjórnmálastarfi en einnig með því að skapa vettvang reglulegra skoðanaskipta um stefnumótun flokkanna og ákvarðanir þeirra á opinberum vettvangi .
Og þetta er líka rétti tíminn til að endurskoða það hvernig flokkarnir velja sína frambjóðendur og kannski rétti tíminn til að leggja prófkjörin algjörlega af í þeirri mynd sem þau hafa verið .
" Vil að borgin fari á flug Þú ert að tala um samvinnu þvert á flokkslínur ? " Ég er fyrst og fremst að tala um ný og öðruvísi stjórnmál .
Stjórnmál þar sem við tökumst á um hugsjónir , hugmyndir og það sem mestu máli skiptir en eyðum ekki tímanum í tilgangsminna karp .
Ég er að tala um stjórnmál sem eru svo eftirsóknarverð að við getum með góðri samvisku hvatt ungt fólk til dáða á þeim vettvangi .
Ég upplifði mjög sterkt samtal sem ég átti nýlega við eldri dóttur mína .
Hún hafði séð brot úr bíómyndinni um Jón Gnarr þar sem töluvert grín var gert að móður hennar .
Henni fannst þetta erfitt , hafði áhyggjur af því hvaða áhrif þetta hefði á mig , en ekki síður hvaða áhrif þetta hafði haft á hana , og vildi skiljanlega fara yfir málin .
Ég útskýrði að þetta skipti litlu máli og væri allt í góðu , en hún sagði : Ég ætla aldrei að fara í stjórnmál .
Og í staðinn fyrir að hugsa : En leiðinlegt , varð ég eitt augnablik hálffegin því að dóttir mín ætlaði ekki að feta í mín fótspor .
Mig langar svo mikið til að geta sest á móti ungu hæfileikaríku fólki sem vill taka þátt í stjórnmálum og sagt einlæglega við það : , , Þú ert góð manneskja , gerðu góða hluti .
Nýttu krafta þína í þágu samfélagsins , farðu í stjórnmál .
En þegar harkan í stjórnmálunum er svona mikil og of margt snýst um yfirborðslega hluti þá hörfar heiðarlegt fólk .
Það er eðlilegur gangur stjórnmálanna að í kosningabaráttu þræta menn , takast á og fara í hugmyndafræðileg átök .
Þau átök eru góð og nauðsynleg .
Í kosningum velur fólk svo einstaklinga til að vinna verkin .
Ein af ástæðunum fyrir því að ég er sjálfstæðismaður er sú að ég trúi á frelsi einstaklingsins , tækifæri allra og val fólksins .
Ég tel gríðarlega mikilvægt að virða það val .
Þess vegna tel ég líka að eftir kosningar eigi kjörnir fulltrúar fólksins að setjast niður og ráða ráðum borgar og þjóðar , en takast ekki stöðugt á eins og kosningar séu í hverri einustu viku .
Sú samræðuhefð er niðurdrepandi og hvorki góð , skapandi né frjó .
Sumir segja að með þessum áherslum mínum sé ég að taka pólitíkina út úr pólitíkinni .
Það er alrangt .
Maður tekur aldrei pólitíkina út úr pólitíkinni .
Einstaklingar eru ólíkir , eru ekki sammála og hafa ólíka sýn á samfélagið .
Þannig á það að vera .
Við stjórnmálamennirnir eigum að takast á um það sem skiptir máli , stóru spurningarnar og stóru hagsmunamálin fyrir íbúa , en ekki búa til átök og ágreining um allt annað sem svo miklu minna máli skiptir .
Pólitíkin þarf ekki að vera vondur staður .
Þörfin fyrir ný og heiðarlegri stjórnmál finnst mér hrópandi og ég væri að víkja mér undan ábyrgð og nánast svíkja kjósendur ef ég segði ekki þá skoðun mína og gerði ekki það sem ég tel mig geta gert til að gera stjórnmálin betri .
" Hvar finnst þér þú vera stödd núna í pólitíkinni ? " Mér finnst ég vera stödd á ágætum stað .
Ég er afar sátt við að fá að gegna mikilvægum störfum fyrir borgarbúa , þótt ég geti ekki neitað því að úrslit borgarstjórnarkosninganna voru bæði pólitísk og persónuleg vonbrigði .
Ég hafði lagt mikið undir og mikið á mig og mig langaði óskaplega mikið til að halda áfram að hafa forystu um að bæta borgina og auka þjónustu við borgarbúa .
Ég hefði viljað fá meira en tvö ár í starfi borgarstjóra , en ég tek niðurstöðunni , virði val fólksins og vinn sem best úr henni .
Og mig langar ekkert frekar en að stuðla áfram að uppbyggingu samfélags sem er eins og litli strákurinn sem ég hitti í góðum grunnskóla í Breiðholti vill hafa það .
Hann hafði teiknað skjaldarmerki borgarinnar með vængi .
Hann gaf mér myndina um leið og hann sagði að svona vildi hann að borgin sín yrði , að hún gæti farið á flug .
Ég er sammála honum .
Ég vil að borgin fari á flug .
" 