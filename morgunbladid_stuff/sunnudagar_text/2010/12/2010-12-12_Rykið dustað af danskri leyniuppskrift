Það er skemmtileg tilbreyting fyrir okkur fjölskylduna að upplifa jólaundirbúninginn hér á höfuðborgarsvæðinu .
Það er vissulega gaman að sjá jólaösina í stóru verslunarmiðstöðvunum , þar sem allt er skreytt upp á ameríska vísu og ekkert til sparað .
Piparkökuhúsasamkeppni í öðru hverju horni og fólk keppist við að kynna jólabækur , jólatónlist eða eitthvað þess háttar .
Þetta er nú eflaust orðið eðlilegur þáttur í jólahaldi á Íslandi .
Ég verð nú að viðurkenna að það heillar mig meira að upplifa jólaþorpið í Hafnarfirði og alla þessa litlu jólamarkaði sem eru víðsvegar á höfuðborgarsvæðinu , þar fann ég fyrir örlitlum söknuði eftir aðventumarkaðinum sem við fjölskyldan og starfsfólk okkar á Friðriki V. vorum með fyrir undanfarin jól fyrir utan veitingastaðinn okkar .
Það er eitthvað svo fallegt að undirbúa jólin með fjölskyldunni og velja mat , skraut , gjafir og tré .
Þess vegna hef ég ákveðið núna að gefa tvær jólauppskriftir sem ég hef haft í fórum mínum síðan ég var 19 ára gamall matreiðslunemi á Hótel Holti .
En þessar uppskriftir fékk ég hjá Vibekke , gamalli danskri konu , sem núna er látin , en hana hitti ég oft í Bókabúð Jónasar í Árbænum þar sem konan mín vann , hún vildi endilega gefa mér þessar uppskriftir sem í dag eru löngu orðnar fastur liður í okkar jólahaldi .
Annars vegar er það jólarauðkálið sem hefur síðan þá alltaf verið á boðstólum á jólum hjá okkur hjónum , það er sennilega rétt hjá mér að gefa uppskriftina núna , þar sem margir Norðlendingar hafa keypt rauðkálið hjá okkur undanfarin ár , en þurfa í ár væntanlega að gera það sjálfir .
Hins vegar er það jólaglögg sem ég hafði nú ekki mikið álit á á þeim tíma , eftir að hafa upplifað nokkur fyrirtækjajólaglögg bæði hér í Reykjavík og á Akureyri .
En þá fannst manni jólaglögg vera einskonar volg landabolla sem fólk drakk af áfergju , ældi í blómapott og keyrði á staur á leiðinni heim ! Ég dustaði rykið af uppskriftinni löngu seinna , eftir að við hjónin heimsóttum Tívolí í Kaupmannahöfn í desember og ég sá jólaglögg með allt öðrum og rómantískari augum .
Jólaglögg Fyrir 4 til 6 manns 1 fl rauðvín ½ l appelsínusafi 3 msk .
púðursykur 3 kanelstangir 8 negulnaglar 2 sjörnuanís 1 dl rúsínur 1 vanillustöng skorin eftir endilöngu 2 til 3 sneiðar ferskt engifer Ögn rifið múskat 30 g möndluflögur 2 mandarínur í sneiðum 1 dl dökkt romm ( má sleppa ) Aðferð : Allt hitað varlega í potti , látið standa í ½ til 1 klukkustund og borið fram vogt .
Jólarauðkálið Fyrir 6 til 10 manns 1 haus rauðkál 2 beikonsneiðar ½ laukur ½ rautt epli ½ kanilstöng 2 negulnaglar 1 dl sykur ½ dl rauðvínsedik smámúskat 1 msk .
smjör Aðferð : Saxið laukinn , eplið og beikonið og brúnið í smjörinu .
Myljið kanilinn og negulinn í morteli og blandið saman við ásamt sykrinum , látið hann bráðna áður en smátt söxuðu rauðkálinu er blandað saman við og edikinu og múskatið raspað út í og þetta soðið í 30 mín .
og síðan látið standa í 1 klst. má borða heitt og kalt .
