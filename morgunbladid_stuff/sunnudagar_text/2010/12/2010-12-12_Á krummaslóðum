Álagrandinn er undarlega staðsettur .
Hann er framhald af Framnesveginum sem teygir sig vestur yfir Hringbrautina og sennilega væri " Finnsthvergigata " réttnefni .
Þegar gestir eru um það bil að renna í hlað blasir við þeim Bárugrandi og þá snúa þeir við , halda þeir séu villtir .
Mig hefur annars lengi langað til að hitta þann sem skipulagði heiti þessara gatna því Bárugrandi er aðeins ein blokk , " segir Eyrún Ingadóttir sagnfræðingur .
Staðsetning Álagranda er í senn kostur og galli fyrir íbúana , segir Eyrún .
Fyrir þá sem ekki hafa gaman af gestum er hún tvímælalaust til bóta .
" En fyrir konu eins og mig , sem er gestrisin og vönust því að vera með dúkað borð þegar þeir renna í hlað hefur þetta stundum smávægileg óþægindi í för með sér sem gsm-símtal hefur þó ætíð leyst , " segir Eyrún sem þóttu talsverð viðbrigði að flytjast til Reykjavíkur austan frá Laugarvatni ásamt fjölskyldu sinni árið 1996 .
" Eftir að hafa búið í fjögur ár á Laugarvatni var ég orðin vön ljúfum þrastasöngi í skógi og taldi til mikilla hlunninda .
Hér telst það hins vegar til tíðinda að heyra í spörfuglum og ástæðan er sennilega lítill trjágróður í kringum blokkina mína .
Í staðinn nýt ég þó þess að heyra hlátur máva og krunk í krummum sem eiga lögheimili í fjörunni skammt undan .
Raunar heilsar krummi mér glaðlega á morgnana þegar ég fer til vinnu og ég bið nú ekki um meira en það .
" Ekki er ofmælt að Vesturbærinn í Reykjavík sé " heill heimur út af fyrir sig " svo notað sé orðalag úr þekktri auglýsingu .
" Hér er allt í göngu- og hjólafæri , ég er ekki nema tíu mínútur að keyra í vinnuna og ekki ýkja langt fyrir krakkana í skóla .
Þá er KR-völlurinn skammt frá og á góðum degi óma fagnaðaróp KR-inga úr stúkunni um hverfið .
Sjálf er ég hins vegar alltaf trú uppruna mínum og er dyggur stuðningsmaður Ungmennafélagsins Kormáks á Hvammstanga þar sem ég er fædd og uppalin .
Með tímanum verð ég kannski KR-ingur , ef ég bý hérna í önnur fjórtán ár .
" Og nú er angan í vesturborginni .
Myndarlegar húsmæður – og húsfeður ekki síður – standa upp fyrir haus í smákökubakstri svo ilminum slær fyrir vit .
Laufabrauðsbakstri er hins vegar víðast hvar lokið svo steikingarsterkjan sem honum fylgir er væntanlega horfin út í himinblámann " Ég vil halda í bókmenntalegar hefðir og baka minnst sautján sortir af smákökum .
Tek allan pakkann - á Facebook að minnsta kosti , segir Eyrún sposk á svipinn .
Sjálf er hún búin að skreyta íbúðina , gera kökuhús og setja upp jólaljós í glugga ásamt fleiri íbúum Álagranda .
Þannig hefur hverfið í raun öðlast ævintýralegan jólasvip eins og vera ber á aðventunni .
Jólin eru allsstaðar – meðal annars í Vesturbænum þar sem fólk á heimkynni við sjó .
" Ég hef lengi verið að velta fyrir mér hvort ekki sé tímabært að sameina aftur Seltjarnarnes hið forna og Reykjavík sem var jörð í þeim hreppi til 1786 .
Raunar náði Nesið yfir talsvert víðfeðmara svæði – talsvert var liðið fram á tuttugustu öldina þegar Kópavogur , sem þá var að byggjast upp , var skilinn frá Nesinu .
En ef þessi breyting myndi ganga í gegn myndi ég búa í 107 Seltjarnarnesi .
Ég hef ekki haft kjark til að ræða þetta alvarlega því ég held að sannir Vesturbæingar myndu senda mér illt auga í besta falli .
Hver vill hafa KR á Seltjarnarnesi ? Ég bara spyr ? " sbs@mbl.is Uppáhaldsstaðir 1 .
Það eru margir kostir við að búa á " À la grande " eins og við fjölskyldan köllum Álagrandann okkur til gamans .
Það er stutt í miðbæinn , skemmtilegur spýturóló með allskonar leiktækjum lokkar til sín ungviðið og hér er næstum því alltaf logn því blokkin mín er í skjóli af öðrum fjölbýlishúsum fyrir norðangarranum sem stundum plagar aðra Vesturbæinga .
2 .
Einn af mínum uppáhaldsstöðum er Gróttuhringurinn sem telur sjö kílómetra frá dyrum og ég reyni að ganga að minnsta kosti einu sinni í viku .
Þá fer ég líka " út á land " , sem er að sjálfsögðu Seltjarnarnesið .
Þar er ekki eingöngu skattaparadís heldur einnig náttúruparadís með Seltjörn , Gróttu og yst skagar Suðurnesið í sjó fram .
Þá er fjölskrúðugt fuglalíf á Nesinu sem gaman er að fylgjast með , til dæmis á vorin .
Allt gerir þetta Gróttuhringinn nánast að ómissandi þætti í tilveru minni .
