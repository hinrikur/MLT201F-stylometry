Þegar ég var krakki í Kópavogi breyttust ýmis orð og setningar í meðförum okkar systkinanna eins og gengur og gerist .
Brauðrist ( ristavél ) varð hristavél , Elliðaárnar urðu Ellefuárnar , einiberjarunn varð ein í berjarunn , uppþvottavél að uppvöskunarvél , mistókst varð minnstókst – og svo mætti lengi telja .
Sonur minn kallaði Vídalínskirkju lengi Vítamínskirkju og lítil frænka mín sagði iðulega heimþráður í stað þess að segja heimþrá .
Sum þessi nýju og jafnframt bernsku orð verða til þegar leitað er merkingar í annars merkingarlausum orðum .
Sjálfsagt þekkja flestir dæmi um eitthvað svipað úr eigin æsku eða frá börnum og barnabörnum – og hafa gaman af .
Mér datt til dæmis aldrei í hug að leiðrétta hana frænku mína með heimþráðinn .
Líklega er orðið samhúð af þessum toga .
Það er algengt í skrifum á vefsíðunni Barnalandi þegar notendur síðunnar votta einhverjum samúð sína eða biðja um samúð – góðlátlegur útúrsnúningur sem má hafa gaman af .
Ég er hins vegar uggandi yfir málnotkun og máltilfinningu margra fullorðinna , bæði þeirra sem skrifa á blogg og netsíður en einnig þeirra sem skrifa í vefmiðla – og mig langar oft að leiðrétta .
Sumt sem þar má sjá á prenti er komið svo langt frá uppruna sínum að erfitt er að reyna að skýra það á svipaðan hátt og ég nefndi hér að framan og sumar villur eru beinlínis óskiljanlegar .
Nefna má þegar afbrýðisemi verður afbrigðasemi , herbergi að herbyggi , auðvitað að auðvita og kankvís að kankviss , stigsmunur að stigamunur .
Það er kannski að bera í bakkafullan lækinn að nefna enn og aftur ýmsar ambögur sem birtast í fjölmiðlum en ég stenst ekki freistinguna og læt fljóta með örfá dæmi sem tekin eru af síðum fréttamiðla : Hann er með ekkert nám á baki sér .
Skólinn mun leggjast niður .
Hann var kyrktur til bana .
Póstur var sendur á fjölda manns .
Lítið skipulag er við útdeilingu mats – svo fátt eitt sé nefnt .
Í sjálfu sér er auðvelt að benda á villur og ambögur en mikilvægara er að koma með tillögur til úrbóta .
Skólaganga ein og sér tryggir ekki áhuga á íslensku máli eða góða máltilfinningu .
Það þarf meira til .
Áhugi og metnaður , góðar fyrirmyndir , aðgengilegar ábendingar og leiðbeiningar , áhugi á lestri góðra bóka , umræður um tungumálið og vilji til að gera vel .
Neikvæð ummæli um málfarslöggur , íhaldssemi og málfræðistagl gerir tungumálinu lítið gagn og ekki þarf mikið ímyndunarafl til að gera sér í hugarlund hvernig komið væri fyrir íslenskri tungu ef enginn hefði látið sig málið varða .
Ég mæli með því að fólk taki höndum saman og móti málstefnu á sem flestum stöðum ; málstefnu bloggsíðna , fjölmiðla , leikskóla , grunnskóla og framhaldsskóla sem og annarra stofnana .
Málstefnan gæti falið í sér umfjöllun um hvernig viðeigandi er að skrifa tölvupóst , hvernig ganga á frá texta öðrum til birtingar , hvað telst vandað mál og óvandað og svo mætti lengi telja .
Dropinn holar steininn .
