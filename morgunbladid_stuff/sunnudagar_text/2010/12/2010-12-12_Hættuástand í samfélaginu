Hvergi á landinu er atvinnuleysi meira eða öryrkjar fleiri en á Suðurnesjum þar sem yfir 20% íbúanna lifa af bótum .
Andrúmsloftið er þrúgandi og litla von að merkja í samtölum við heimamenn .
Einn viðmælenda gengur svo langt að segja að hættuástand ríki .
Texti : Bergþóra Njála Guðmundsdóttir ben@mbl.is Ljósmyndir : Kristinn Ingvarsson kring@mbl.is Doði , vonleysi , uppgjöf .
Þannig lýsa viðmælendur úr hópi heimamanna ástandinu í Reykjanesbæ og á Suðurnesjum .
Þeir sem ekki búa á svæðinu eiga erfitt með að átta sig á því hvaða áhrif alltumlykjandi atvinnuleysið , sem er það mesta á landinu , hefur á samfélagið .
Í október mældist það 12,2 prósent en þar með er ekki nema hálf sagan sögð því atvinnuleysistölurnar ná ekki til þeirra sem ekki eiga rétt á atvinnuleysisbótum og þiggja félagsaðstoð frá félagsmálayfirvöldum .
Í Reykjanesbæ eru þeir 129 talsins eða hátt í eitt prósent .
Svo eru það öryrkjarnir sem eru hvergi fleiri á landinu eða 8,4% íbúa .
Leggjum þetta saman og útkoman er að yfir 20% íbúanna hafa framfæri sitt af bótagreiðslum að öllu eða einhverju leyti .
Þegar lágt menntunarstig bætist við byrjar bakgrunnurinn fyrir hið erfiða ástand á Suðurnesjum að skýrast .
Afleiðingar " gegnsýra allt samfélagið " eins og einn viðmælandinn orðar það .
Ástandið hefur líka varað lengur en víða annars staðar á landinu og á rót sína að rekja til horfinna atvinnuvega .
Þegar herinn yfirgaf Keflavík hafði hinn blómlegi sjávarútvegur sem byggði upp samfélögin á Suðurnesi að mestu þurrkast út í flestum bæjarfélögunum .
Kvótinn fór og þótt það hafi einu sinni verið sagt um Suðurnesjamenn að " fast þeir sóttu sjóinn " þá sækja þeir hann ekki enn .
" Það fóru allir að vinna hjá hernum þegar hann kom , " segir Elfa Hrund Guttormsdóttir , félagsráðgjafi hjá Reykjanesbæ .
" Þegar hann fór árið 2006 fór þetta fólk á atvinnuleysisskrá þar sem það hafði þriggja ára bótarétt .
Þegar fólk lendir síðan í því að klára þennan bótarétt kemur það hingað til okkar til að fá fjárhagsaðstoð .
Hins vegar eru reglurnar þannig að þeir einstaklingar sem eiga maka sem er í vinnu eða á bótum og er með tekjur yfir 184.763 eiga ekki rétt á fjárhagsaðstoð hjá sveitarfélaginu .
Þannig að ástandið bara versnar hjá þessu fólki .
" Þetta endurspeglast í tölfræðinni .
Frá 2008 hefur orðið rúmlega 100% aukning í umsóknum eftir fjárhagsaðstoð hjá Reykjanesbæ .
Í október það ár fengu 63 aðstoð , í október 2009 voru þeir 88 og í október í ár voru þeir 129 .
Margir hinna atvinnulausu eru menn sem komnir eru yfir miðjan aldur og " höfðu eingöngu unnið á vellinum alla sína hunds- og kattartíð og voru orðnir sérfræðingar í einhverju ákveðnu .
Þeir fá aldrei vinnu við það aftur .
" Það er Gunnar H. Gunnarsson , verkefnisstjóri Virkjunar , félagsmiðstöðvar atvinnuleitenda á Suðurnesjum , sem hefur orðið .
" Menn átta sig ekki á því að þegar herinn fór hurfu héðan 1000 störf .
Þetta var í miðju góðærinu svo menn urðu hálfpartinn ekki varir við þetta .
En um leið og góðærið hvarf kom allt þetta fólk í ljós .
" Til að skilja hvílík blóðtaka þetta var er rétt að grípa aftur til tölfræðinnar og bera fjölda starfanna sem hurfu saman við atvinnuleysið nú : 22. nóvember voru 1.554 á atvinnuleysisskrá á Suðurnesjum .
Atvinnuleysið er líka helsta umræðuefnið á svæðinu .
" Það eru eilífar uppsagnir hérna , sama hvert við horfum .
T.d. eru allir í starfshlutaskerðingu hér á bæjarskrifstofunni og engir í 100% vinnu lengur , þó svo að málunum fækki ekki , " segir Elfa .
Bæturnar svipaðar lágmarkslaunum Ekki er útlit fyrir að ástandið fari batnandi , nema síður sé .
" Fyrir síðustu kosningar var talað um álver og gagnaver og hitt og þetta .
Í haust hafa menn verið að gera sér grein fyrir því hver staðan er í raun .
Reykjanesbær er á hausnum , það er niðurskurður á Heilbrigðisstofnuninni og það kemur ekkert álver eða gagnaver á morgun .
Fólk er því farið að gera sér grein fyrir því að veturinn verður mjög erfiður , " segir Gunnar .
Fjárhagslegar áhyggjur er þó aðeins ein hliðin á peningnum .
Hin hliðin eru þau andlegu áhrif sem þetta hefur á fólkið sem glímir við atvinnuleysið .
" Þú missir svo mikið þegar þú missir vinnuna , bæði félagsskap og stöðu í samfélaginu , " segir Gunnar .
" Það fyrsta sem maður er spurður að er : Hvað gerirðu ? Maður skilgreinir sig eftir atvinnunni , samanber setningar eins og : " ég er gröfumaður , bankamaður , bílstjóri " eða hvað það nú er .
" Elfa bendir líka á breytingarnar sem hafa orðið í lífi margra .
" Fólk sem hefur alltaf staðið í skilum hefur misst vinnuna og getur ekki greitt reikningana sína .
Stemningin er því ekki góð .
" Með Reykjavík rétt handan við bæjarhálsinn vaknar sú spurning hvers vegna fólk sæki sér ekki vinnu til borgarinnar þar sem atvinnuleysið er þó heldur minna og fleiri störf í boði ? " Það er algengt að fólk búi hér og vinni í Reykjavík og öfugt , " svarar Elfa .
" Það er hins vegar ekki auðvelt .
T.a.m. lengist vinnudagurinn töluvert og það er ekki hlaupið að því , t.d. fyrir einstæðar mæður , að fara af stað klukkan sjö frá heimilinu .
Þar fyrir utan eru lágmarkslaun svipuð og atvinnuleysisbætur svo hvatinn er enginn .
" Gunnar tekur undir þetta .
" Þeir sem sækja vinnu í bæinn þurfa að hafa alla vega 50 þúsund krónur aukalega í laun og þau störf sem eru í boði gefa ekki nægilega mikið til að það borgi sig .
" Þetta snertir annað atriði sem viðmælendur eru sammála um að hafi mikil áhrif , þ.e. menntunarstigið , sem þeir segja með því lægsta sem þekkist á landinu .
Hér getum við þó ekki gripið til tölfræðinnar , a.m.k. ekki með óyggjandi hætti því ekki eru til mælingar á heildarmenntunarstigi ólíkra landshluta .
Hins vegar má sjá þetta endurspeglast í annars konar tölfræði , s.s. hagtölum yfir skólasókn á landinu .
Í henni má t.a.m. sjá að í fyrra voru 66% 18 ára krakka á Suðurnesjum í skóla sem var lægsta hlutfallið á landinu en til samanburðar var hlutfallið fyrir Reykjavík 81% .
Aðeins 29% 23 ára fólks á Suðurnesjum var í námi innanlands í fyrra , sem einnig var lægsta hlutfall skólasóknar þess aldurshóps á landinu .
Í Reykjavík var hlutfallið 51% .
Þó hefur landshlutinn töluvert sótt á í menntunarmálum síðastliðinn áratug .
Þannig voru aðeins 54% 18 ára Suðurnesjakrakka í skóla fyrir tíu árum og aðeins 21% 23 ára fólks .
Taka ber fram að tölurnar ná ekki til þeirra sem eru í skóla erlendis .
Skýringuna á því hvers vegna fólk hefur ekki lagt meiri áherslu á að mennta sig og börnin sín er að finna í sögunni , segja viðmælendurnir ; hér áður var alltaf hægt að fá vel launaða vinnu á Vellinum þrátt fyrir litla menntun og menn voru fljótir að vinna sig upp í starfi .
Þar áður beið vinnan á sjónum eða frystihúsinu .
Þeir voru því ófáir sem fóru beint út á vinnumarkaðinn eftir skyldunám .
Menn virðast sammála um að sú kúvending sem orðið hefur í atvinnumálum síðan eigi sinn þátt í því að hlutfall öryrkja er hvergi hærra á landinu en á Suðurnesjum .
" Auðvitað eru allir að reyna að bjarga sér , og ef lausnin felst í því að láta gera sig að öryrkja , þá lætur fólk sig hafa það , " segir Gunnar .
" Maður verður líka var við að unga fólkið gerir sér ekki alltaf grein fyrir samhengi hlutanna .
Þegar það ákveður að fara á bætur hugsar það ekki alltaf út í að þær eru fjármagnaðar með sköttum .
" Neðanjarðarhagkerfið stækkar Það er ekki að ástæðulausu sem Gunnar hefur áhyggjur af unga fólkinu .
Að sögn Elfu er stærsti hópur þeirra sem sækja um félagsaðstoð á aldrinum 18 til 30 ára .
Hins vegar séu ýmis úrræði í pípunum til að bæta úr aðstæðum unga fólksins .
" Eftir áramót verður farið af stað með fjölsmiðju fyrir ungt fólk , 18 til 24 ára , sem vonandi verður til þess að aðstoða það til virkni .
Á Suðurnesjum er líka samvinna um starfsendurhæfingu fyrir einstaklinga sem hafa verið utan vinnumarkaðar í langan tíma eða eru óvinnufærir , en hún felst í að gefa þeim möguleika á að stunda þriggja anna nám og vera á endurhæfingarlífeyri eða öðrum bótum á meðan .
" Víst er að það getur verið átak að breyta um kúrs .
Einn viðmælenda , sem sjálfur er öryrki , telur að í mörgum tilfellum megi rekja örorkuna til andlegs ástands , þar sem fólk getur verið þjakað af depurð og þunglyndi dögum saman .
" Þegar fólk dettur ofan í þann pytt getur verið rosalega erfitt að taka fyrsta skrefið upp úr honum og það hefur svo langvarandi skaðleg áhrif .
" Gunnar tekur jafnvel enn dýpra í árinni .
" Við búum við hættuástand , " segir hann alvarlega .
" Það er siðferðislega hættulegt .
Það er hætta á að hér skapist neðanjarðarhagkerfi – maður verður t.d. miklu meira var við nótulaus viðskipti en áður .
Það byrjar með því að fólk er að reyna að redda sér og fer að vinna svart til að drýgja atvinnuleysisbæturnar og þá er atvinnurekandinn líka að notfæra sér ástandið .
Siðferðismörkin færast og þá er hætta á að menn detti í þá gildru að hætta að sjá neitt rangt við að vera í vinnu á einum stað og þiggja bætur á öðrum .
Áður var fast atvinnuleysi 2% en ég óttast að það sé að verða hærra .
" Þetta tengist þeirri skoðun flestra sem rætt var við að nauðsynlegt sé að skylda fólk á bótum í ýmis úrræði , t.d. á vegum Virkjunar og fleiri miðstöðva .
Þannig megi slá tvær flugur í einu höggi – þeir sem ekki mæti vegna svartrar vinnu annars staðar detti út af bótum og hins vegar sé verkefnalaust fólk virkjað til athafna .
" Okkar reynsla er að fólk mætir ekki ef það er ekki skylda , " segir Elfa .
Þetta stemmir við reynslu Gunnars af starfsemi Virkjunar .
Hann segir mun fleiri geta nýtt sér úrræðin sem þar eru í boði en þó geti hann vel við unað miðað við nýtingu sambærilegra miðstöðva annars staðar .
Hið þunga fjall Það er mikla þreytu að merkja á mörgum viðmælendanna í þessari umfjöllun og flestir tala um uppgjöf og neikvæðni í fólki .
Á tímum hækkandi verðlags og minnkandi tekjumöguleika hafa ýmsir þurft að grípa til úrræða sem þeir áttu aldrei von á að yrði þeirra hlutskipti , eins og að leita til kirkjunnar eftir mataraðstoð .
" Kirkjurnar í Keflavík og Njarðvík hafa útvegað fólki matarkort , sem hægt er að greiða með í Bónus , og þörfin er mjög mikil , " segir Elfa .
" Það er alltaf brjálað að gera hjá þeim þegar er opið .
Við finnum líka fyrir ákveðinni samkennd í samfélaginu .
" Það eru ekki síst börnin sem fólk hefur áhyggjur af .
" Fólk hugsar númer eitt , tvö og þrjú um börnin og lætur þá skuldirnar bara bíða .
Mín tilfinning er hins vegar að það sé mikið brottfall úr tómstundum núna , fólk veiti börnunum sínum ekki eins mikið og það gat áður , " segir Elfa .
Já , skuldirnar fá að bíða og það er augljóst að greiðsluvilji fólks fer þverrandi .
Í tengslum við þessa umfjöllun var m.a. rætt við mann sem ákvað að hætta að borga reikninga fyrir ári .
" Ég ákvað að standa frekar með sjálfum mér en bankanum , " segir maðurinn , sem er slétt sama þótt þær eigur hans sem eru eftir verði hirtar .
" Ég er í öllu falli frjáls af þessu rugli .
" Þau Elfa og Gunnar kannast bæði við slíkt sjónarmið .
" Gjaldþrot er lausn fyrir marga sem sjá ekki fram á að geta borgað skuldirnar sínar , " segir Elfa .
" Þegar tíu milljóna lán hækkar upp í tuttugu milljónir á skömmum tíma getur fólk ekki greitt af því með þeim tekjum sem það hefur .
Það gefst upp og verður einfaldlega að forgangsraða – að geta leigt íbúð og framfleytt börnunum sínum .
Það er það sem skiptir mestu máli .
" Gunnar segir þetta falla og standa með atvinnunni .
" Það skiptir mestu máli að eitthvað fari að gerast í atvinnumálum hérna .
Það er hægt að fá endalausan frest á nauðungaruppboðum og afborgunum en það bætir ekki hag viðkomandi fyrr en hann fer að fá reglulegar tekjur til þess að geta greitt .
Og það er óskaplega þreytandi að ýta þessu risastóra fjalli á undan sér .
Þegar menn sjá ekki fram á neitt annað er ekki skrýtið að þeir gefist upp á því að ýta .
" Reynir að horfa fram á veginn Það erfiðasta í þessu ferli var að taka ákvörðun um að láta húsið fara og verða gjaldþrota .
En þegar það var búið upplifði ég mikinn létti .
Þá gat ég farið að finna nýtt húsnæði fyrir mig og börnin og byrja nýtt líf .
Það varð bara að hafa sinn gang með skuldirnar , " segir Gyða Kolbrún Guðjónsdóttir , þriggja barna einstæð móðir í Reykjanesbæ , sem í júlí flutti út úr húsinu sínu eftir að það hafði verið selt á uppboði í maí .
Gyða er öryrki en hún hefur átt í stoðkerfisvanda frá því að hún lenti í bílslysi tólf ára gömul , auk þess að glíma við minnisörðugleika og þunglyndi .
Húsið keypti hún ásamt fyrrverandi sambýlismanni sínum og barnsföður , sem eftir sambandsslitin hélt áfram að styðja við bakið á henni og börnunum með því að taka þátt í að greiða af húsinu .
" Svo missti hann vinnuna og var kominn í nýtt samband og þá hætti hann að borga .
" Þetta var í ágúst í fyrra en nokkrum mánuðum fyrr leitaði Gyða til Ráðgjafarstofu um fjármál heimilanna , sem nú er embætti umboðsmanns skuldara .
" Ég fór í gegnum allan pakkann , gekk á milli fyrirtækja til að semja en þegar upp var staðið var áætlunin svo naumt reiknuð að það var ekkert vit í henni .
Ég gat ekki með nokkru móti látið enda ná saman .
" Gyða leitaði því aftur til Ráðgjafarstofunnar sem stakk upp á því að hún sækti um sértæka skuldaaðlögun sem kröfuhafar höfnuðu .
Héraðsdómur hafnaði svo greiðsluaðlögun á þeim forsendum að tekjur hennar hefðu verið of lágar til að dekka skuldirnar þegar fyrir hrun bankanna .
Hún segist hafa gert sér grein fyrir í hvað stefndi þegar barnsfaðir hennar hætti sínum stuðningi .
" Ég vildi samt reyna að halda húsinu en þegar ég ræddi við Ráðgjafarstofuna snemma á þessu ári var mér strax bent á að viðhaldið á því væri mjög dýrt – ég þyrfti að skoða allan pakkann .
Þá ákvað ég að láta þetta fara .
" Þótt húsið sé farið er enn ekki komið í ljós hvort Gyða verður gjaldþrota eða hvort önnur úrræði verða í boði fyrir hana .
" Ég er samt búin að ákveða að fara frekar í gjaldþrot en að samþykkja einhvers konar greiðsluaðlögun því þá fara allir peningarnir í skuldirnar – ég má ekki eyða krónu .
Ef ég fer hins vegar í gjaldþrot held ég barna- og örorkubótunum og get stjórnað því sjálf hvernig ég ráðstafa peningunum .
Þá er einfaldlega meiri möguleiki fyrir mig og börnin að lifa , og kannski getum við leyft okkur að fara í bíó og annað slíkt .
" Í skóla næsta haust Að hennar sögn er ýmislegt sem vantar í útgjaldaáætlun umboðsmanns skuldara .
" Það er ekki borin virðing fyrir því að maður þarf að kaupa afmælis- og jólagjafir handa börnunum sínum eða leyfa þeim að fara í afmæli .
Það þykir ekki mikið að það séu 15 börn í bekk eins og hjá syni mínum , en það gera 15 þúsund krónur yfir árið í afmælisgjafir .
Og það er bara hjá einu barni .
Það er líka öfugsnúið að barnabæturnar lækki þegar börnin verða sjö ára því þá byrjar allur kostnaðurinn , íþróttafötin , æfingagjöldin o.fl. Ég set í forgang að þau fái að taka þátt í tómstundum og upplifa það sama og önnur börn , fyrir utan að kaupa mat og aðrar nauðsynjar .
" Engu að síður hafa erfiðleikarnir haft áhrif á börnin , ekki síst flutningarnir upp á Ásbrú ( gamla varnarsvæðið ) þar sem Gyða leigir nú íbúð .
" Það var mjög erfitt fyrir þann elsta sem er tíu ára að skipta um skóla og hann er ekki búinn að aðlagast nógu vel .
Þau urðu líka mjög reið út í fólkið sem kom til að taka bílinn .
Afborganirnar voru orðnar gersamlega óviðráðanlegar – voru komnar upp í 46 þúsund krónur á mánuði en voru 16 þúsund í upphafi .
" Og það er ekki bara bíllinn og húsið – allar lífsnauðsynjar hafa rokið upp í verði .
" Ég skipulegg fjármálin þannig að ég tek frá 30 þúsund krónur til að eyða í mat og aðrar nauðsynjar á viku .
Þegar það er búið er ekki hægt að gera meira , en ég á líka alltaf pening síðasta daginn í mánuðinum .
Ég hugsa líka aðeins fram á við – núna er tölvan mín til dæmis að bila svo ég hef ákveðið að barnabæturnar í febrúar fari í nýja tölvu .
Barnabæturnar í nóvember fara í jólagjafir .
Ég verð að hafa þetta svona skipulagt .
" Hún segist nú sjá fram á betri tíma , eftir að hafa ákveðið að láta húsið fara og ganga að öllum líkindum í gegnum gjaldþrot .
" En auðvitað er þetta erfitt , maður er búinn að byggja sig upp og svo hrynur bara allt til grunna .
Ég reyni að hugsa ekki um það heldur horfi fram á veginn .
Maður lærir alltaf af mistökunum , þannig að kannski má líta á þetta sem dýrmæta lífsreynslu .
Svona er þetta bara og maður verður bara að halda áfram hvernig sem maður fer að því .
Ég veit samt ekki hvernig það verður að fara með þetta út í lífið því ég hef alltaf haft mitt á hreinu og borgað mínar skuldir .
" Gyða finnur vel fyrir því að vera ekki sú eina í þessum aðstæðum enda segir hún um fátt annað rætt í sínum heimabæ .
" Það er rosalega þung stemning og mikið vonleysi í fólki sem talar ekki um annað .
Ég reyni að forðast slíkar samræður því ég stefni upp á við og ekki niður .
" Þannig hefur hún ákveðið að fara í skóla hjá Keili næsta haust , þegar yngsta barnið fær pláss í leikskóla .
Hún er því þegar farin að huga að uppbyggingunni , en er hún bjartsýn ? " Já já , ég geri eins gott úr þessu og ég get .
" Búin að reyna rúmlega nóg Bara fyrir einu og hálfu ári var ástandið ekki svo slæmt hjá okkur , við vorum í ágætum málum .
Svo hrundi allt á mjög skömmum tíma , " segir Karen Hilmarsdóttir .
Í næstu viku fer önnur húseign fjölskyldunnar á uppboð og er allt útlit fyrir að hið sama gerist með húsið sem þau búa í innan tíðar .
Sjálf er Karen öryrki en eiginmaður hennar , Einar Hafsteinn Árnason , rak sendibílaþjónustu þar til í fyrra .
" Hann keyrði mikið fyrir stóru fyrirtækin hér suður frá og það dróst vissulega saman eftir að kreppan dundi yfir .
Stóri skellurinn kom hins vegar ekki fyrr en næstum ári síðar þegar fyrirtækin fóru öll í gegnum niðurskurð og það varð 80-90% samdráttur hjá honum .
Við vorum fljót að missa allt niður eftir það .
Þetta var það sem við höfðum okkur til framfærslu því ég er búin að vera lengi heimavinnandi og öryrki og þó að við höfum þurft að hagræða mikið eftir bankahrunið gátum við alltaf staðið í skilum .
Það var númer eitt , tvö og þrjú hjá okkur að reyna að halda í fyrirtækið og okkar eignir .
" Hún segir að þau hafi átt vel fyrir útgjöldunum og rúmlega það áður en ógæfan dundi yfir .
" Í september 2007 keyptum við gamalt og lúið hús af pabba mínum fyrir lítinn pening .
Hugmyndin var að byggja við það og breyta þannig að það yrði okkar framtíðarhúsnæði og selja húsið sem við erum í núna þegar það væri búið .
Þetta leit allt vel út og við vorum búin að gera áætlanir um að gera þetta smám saman eftir því sem fjárhagurinn leyfði í stað þess að taka lán fyrir framkvæmdunum .
" Þau hjónin höfðu fengið frystingu á lánum sem rann út í lok árs í fyrra .
" Þegar við áttum að fara að borga aftur sáum við ekki fram á að geta það svo í desember fórum við í bankann og báðum um áframhaldandi frystingu eða einhvern sveigjanleika því við höfðum varla peninga til að lifa .
Bankinn tók sér rúma þrjá mánuði til að svara okkur með einföldu nei-i , þeir gátu ekki hjálpað okkar .
" Þegar það var ljóst leituðu þau til Ráðgjafarstofu um fjármál heimilanna sem nú er Umboðsmaður skuldara .
" Við fengum fund og vorum beðin um að koma aftur með alls kyns pappíra og útprent .
Þegar við komum aftur vorum við send heim með fleiri pappíra til að fylla út .
Í lok ágúst fórum við á enn einn fundinn en þá var ekkert búið að gerast .
Enn og aftur vorum við send heim með pappíra .
" Þetta fyllti mælinn hjá þeim hjónum .
" Ég var orðin svo þreytt á þessu ástandi – að vera alltaf send heim með engar vonir í farteskinu þannig að við gáfumst upp á þessu ferli .
Reyndar dundi yfir okkur áfall á sama tíma því maðurinn minn missti systur sína unga og það varð bara uppgjöf hjá okkur .
Við gátum ekki staðið í þessu , það var komið hátt í ár frá því að við báðum fyrst um aðstoð í upphafi vanskila og við höfðum enga hjálp fengið , heldur vorum bara send heim með pappíra aftur og aftur .
Þetta var of mikið álag svo við settumst niður og tókum þessa ákvörðun .
" Óvænt meðganga Karen hefur fengið sinn skerf af andlegu álagi því hún glímir við þunglyndi í kjölfar þess að þau Einar misstu fyrsta barnið sitt fyrir sex árum .
" Þar byrjuðu mínir erfiðleikar og síðan hafa skollið á nokkur áföll – stuttu síðar veiktist pabbi minn og ég missti bróður minn .
Við erum því búin að reyna rúmlega nóg .
" Fyrir á Einar tvö börn og býr 13 ára sonur hans hjá þeim en að auki eiga þau fjögurra ára dóttur .
Og lífið heldur áfram að taka fram fyrir hendurnar á þeim .
Karen á von á barni sem var síður en svo á planinu .
" Við höfum aldrei getað átt barn á eðlilegan hátt heldur höfum við þurft að fara í glasameðferð .
Þetta var því mjög óvænt , ekki síst vegna þess að í vor var ákveðið að ég færi í legnám vegna ýmissa vandamála .
Ég hafði samþykkt það því mér fannst að við hefðum ekkert með fleiri börn að gera – við ættum nóg með að hugsa um þau börn sem við eigum fyrir .
" Það er á Karen að heyra að það sé erfið tilhugsun að bæta við barni meðan framtíðin er jafn óörugg og raun ber vitni .
Á dögunum fengu þau hjónin tilkynningu um að gamla húsið sem pabbi hennar býr enn í færi á uppboð 15. desember .
" Þarna var þetta svart á hvítu , húsið var að fara og alls konar hugsanir fóru í gegnum hugann : hvað verður um pabba , hvað verður um okkur , hvenær þurfum við að flytja úr húsinu okkar ? Þetta er að verða raunverulegra .
" Hluti af þeim raunveruleika er að huga að búsetu annars staðar .
" Við þurfum alla vega þriggja svefnherbergja íbúð og með þriðja barnið á leiðinni væri erfitt að fara inn í einhverja kytru , svo við eigum von á því að atvinnuleysisbætur mannsins míns fari í heild sinni í leigu .
Númer eitt , tvö og þrjú viljum við búa börnunum okkar gott líf en við höfum reynt að halda þeim utan við þetta allt .
Það er hins vegar svolítið að koma í ljós að þau finna fyrir þessu og vita af ástandinu og það þykir mér verst .
" Hún segir að öllu myndi muna ef maðurinn hennar fengi vinnu .
" Hann hefur aldrei verið atvinnulaus fyrr en nú svo það hefur verið erfitt fyrir hann .
Reyndar hefur hann aðeins gripið í að keyra leigubíl en það er engin föst vinna í boði hérna .
Hann býr hins vegar að því að hann er drífandi og leggst ekkert upp í sófa með tærnar upp í loft og núna er hann að reyna að útvega sér leigubíl til að keyra fast .
" Þótt Karen eigi verra með að glíma við erfiðleikana hefur hún ekki lagt árar í bát .
Fyrir rúmu ári kom hún á fót flóamarkaði í stórri skemmu við Innri-Njarðvík þar sem fólk getur leigt bása og selt dót úr geymslum , handverk , föndur o.þ.h. " Ég þurfti að gera eitthvað til að komast út á meðal fólks og þetta hefur gefið mér mikið .
Ég fæ engin laun fyrir þetta – þvert á móti stendur reksturinn ekki undir sér svo ég lít á þetta sem eins konar samfélagsþjónustu .
Ég get hins vegar ekki hugsað mér að hætta því þetta er svo upplífgandi og fólk er mjög ánægt .
" Sjálf er hún með fjáröflunarbás fyrir ung hjón í Keflavík sem eru með fjögur börn en elsti sonur þeirra greindist nýverið með krabbamein .
" Undirtektirnar hafa verið mjög góðar og ég er búin að safna um 150 þúsundum .
Það hjálpar mér að finna að ég get hjálpað öðrum á einhvern hátt .
" Framtíðin er hins vegar óljós .
" Við viljum líta á þetta sem nýtt upphaf en sjáum ekki alveg fram á að svo verði .
Við þurftum góðan tíma til að byggja okkur upp þegar við byrjuðum saman fyrir tíu árum og vorum farin að sjá fyrir endann á þessu endalausa streði .
Hins vegar hef ég lært það af áföllunum að það sem drepur þig ekki styrkir þig og ég segi alltaf að hlutirnir gætu verið miklu verri – alveg sama hversu slæmt ástandið er hjá mér þá gæti það verið verra .
" 