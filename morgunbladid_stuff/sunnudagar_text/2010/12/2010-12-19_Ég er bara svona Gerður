Halló ! " Blaðamaður hleypir sjálfum sér inn , fylgir handskrifuðum skilaboðum á útidyrahurðinni , þar sem stendur : " Dyrabjallan er biluð .
Gakktu bara inn og kallaðu halló ! " Eins og hann sé sögupersóna í skáldverki .
Nema höfundurinn birtist í stigaganginum .
" Þetta er eins og í sveitinni , bara opið og fólk valsar inn og út .
En ég er að fara að kaupa dyrabjöllu , " segir skáldið Gerður Kristný .
Best að teikna upp sögusviðið .
Tvennar dyr liggja út frá stigaganginum , aðrar inn í vinnuherbergið og hinar inn í íbúðina .
" Þannig get ég lokað tveimur hurðum þegar drengirnir verða fullfyrirferðarmiklir og labbað í vinnuna , " segir hún brosandi .
Samtalið fer fram í íbúðinni við Bauganes í Skerjafirði , þar sem Gerður Kristný skrifar helst á daginn , Dean Martin á fóninum og út um stofugluggann mótar fyrir Keflavík og Snæfellsjökli í bláleitri síðdegisbirtunni .
Blaðamaður nýtur góðs af því að Gerður Kristný las upp í Skagafirði um liðna helgi , því þaðan eru smákökurnar á borðinu .
" Þess vegna valdi ég Kristján sjáðu til , þá fylgdi þessi fína tengdamóðir með , " segir hún hlæjandi og vísar til eiginmannsins , Kristjáns B. Jónassonar , sem einnig hefur viðurværi af bókum .
Í Skírnismálum segir frá jötnameynni Gerði Gymisdóttur , sem Skírnir , skósveinn Freys , sækir til Jötunheima handa húsbónda sínum .
Og þangað sækir skáldið Gerður Kristný efnivið í ljóðabókina Blóðhófni , sem tilnefnd er til Íslensku bókmenntaverðlaunanna .
Það liggur beint við að spyrja , hvort það hafi verið nafnið , sem vakti fyrst forvitni ? " Já , ég hef alltaf haft krónískan áhuga á mannanöfnum – hvað þau þýða og hvaðan þau koma .
Ég vissi að Gerður væri jötunmeyja og las sem krakki söguna af því þegar hún kemur til Ásheima ; Freyr verður svo hrifinn af henni að hann lætur sækja hana og hún telst þaðan í frá ein af ásynjum .
Mér fannst það hlyti að vera upphefð fyrir óbreytta jötunynju .
Ég áttaði mig ekki á því fyrr en síðar , að í fyrsta lagi segir hún nei , hún vill ekki fara , og í öðru lagi er hún keypt því Freyr borgar Skírni fyrir sendiförina með sverði sínu og svo fær hann líka hest til fararinnar , sjálfan Blóðhófni .
" Hún brosir .
" Þessi saga sýnir að karlar sem kaupa konur farast í ragnarökum .
Þá saknar Freyr sverðsins síns .
" Svo bætir hún í þankann : " Maður hlýtur að velta því fyrir sér , hvernig það sé að líta út um gluggann , sjá hest bíta og vita að á sér hafi verið skipt fyrir hross .
Þetta er löngu fyrnt mansalsmál , en alveg tímabært að draga það fram .
" – Af hverju ertu svona gerð að vilja skrifa ? " Ég er bara svona Gerður , " svarar hún og hlær .
" Ég veit það ekki , mér fannst þetta svo heillandi .
Ég byrjaði að ríma vísur sem krakki og ætlaði að verða myndlistarkona , teiknaði myndir frá morgni til kvölds .
En mér fannst vanta sögur við myndirnar sem ég teiknaði , þannig að ég fór að semja .
Og einhvern veginn urðu sögurnar frekari .
" – Þú veltir ekki aðeins nöfnum fyrir þér , heldur líka orðum .
Maður fær á tilfinninguna að þú slípir þau og fægir , þar til glampar á þau .
" Ég heyri stundum orð sem ég bara verð að nota .
Heilu ljóðin snúast stundum um stemninguna sem þetta eina orð veitir mér .
Já , já , ég get alveg tekið undir það .
" – Það er ansi mögnuð frásagnaraðferð að segja fornar hetjusögur frá sjónarhóli þeirra sem minna mega sín .
" Mér fannst líka ýmislegt vanta inn í Skírnismál .
Hvar er mamma Gerðar ? Hvað gerist eftir að hún kemur til Freys ? Sagan endar eftir að Skírnir kemur til hans og segir að daman sé á leiðinni , hún komi eftir níu nætur .
Og hvað gerir hún í níu nætur ? Hún er jörðin og það þýðir ekki að láta hana hefna sín eða vera í ægilegum ham .
Hún bara kveður heimkynni sín , kveður mömmu sína .
Og verða fagnaðarfundir þegar Gerður hittir Frey ? Ég fékk að fylla upp í frásögnina .
Svo er misjafnt hvað stenst .
Skírnir hótar Gerði með ergi , sem sagt að hún verði lesbía .
Það þykir ekki merkileg hótun nú til dags .
Ég velti fyrir mér hvaða hótanir Skírnis hægt væri að nota í Blóðhófni á meðan ég var við ritstörf á Hrauni í Öxnadal .
Þá áttaði ég mig á því , að það versta sem hann segir er að hún verði alltaf ein og horfi heljar til .
Hún eigi þar með aldrei eftir að sjá það góða í heiminum , og ég hirti það frá höfundi Skírnismála .
Þá lætur hún undan .
" – Þetta er einnig bragur um tryggð og heimþrá – maðurinn er alltaf að leita upprunans .
Eins og í ljóðabrotinu : Þar er landið mitt vafið náttkyrri værð steypt í stálkaldan ís Þetta er kunnugleg lýsing ! " Já , hún þarf að yfirgefa landið sitt og fer ekkert þangað aftur – það er ekkert Blóðhófnir Express .
Já , þetta er heimþrá , hún saknar heimkynna sinna .
Og ég ímynda mér Jötunheima óttalega íslenska á meðan Ásheimar eru eins og sænskur sumardalur .
" – Mikið eru smákökurnar góðar ! " Ég veit , amma Valla kann þetta alveg .
" – Hvað næst ? " Ég er farin að semja næstu ljóðabók , sem verður hefðbundinn samtíningur héðan og þaðan .
Svo nýtti ég biðina á flugvellinum í Dubaí á dögunum og plottaði eina skáldsögu – það var skemmtilegt .
Ég keypti mér líka Vogue , sem ég ætla að eiga um aldir alda , " segir hún , stendur upp og sækir blaðið .
" Eins og þú sérð er búið að tússa yfir öll brjóstin .
Gengur það , Pétur ? " Blaðamanni verður orðavant .
" Þetta er perralegasta starf sem ég get hugsað mér .
Það situr fólk líklega í stórum sal og tússar yfir brjóstin í Vogue-tímaritum , mig langaði ekkert til að sjá brjóstin á Charlotte Gainsburg fyrr en búið var að tússa yfir þau ! Kannski er þarna heill salur af konum í búrkum , það eru áreiðanlega konur sem gera þetta , sem fletta Vogue og Marie Claire með tússpennann á lofti .
Eins gott þær komast ekki yfir Svar við bréfi Helgu eftir Bergsvein Birgisson ! " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 