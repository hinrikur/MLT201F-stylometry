Sveinbjörn Pétursson , markvörðurinn ungi hjá Akureyri – handboltafélagi , kórónaði frábæra frammistöðu sína það sem af er vetri með eftirminnilegum hætti í fyrstu tveimur landsleikjum sínum í vikunni ; tapi gegn Svíþjóð og þó sérstaklega í sigrinum á Norðmönnum þar sem hann stóð í markinu allan tímann og varði 20 skot .
" Það var ekki tilviljun að Sveinbjörn varði svona vel gegn Noregi .
Hann er mjög góður markvörður , " segir Rúnar Sigtryggsson , sem þjálfaði Sveinbjörn í einn vetur hjá Þór og áfram næstu tvö ár , eftir að KA og Þór hófu samstarf í nafni Akureyrar .
Sveinbjörn , jafnan kallaður Bubbi , flutti í kjölfar foreldra sinna á höfuðborgarsvæðið og gekk til liðs við HK. Lék með Kópavogsliðinu tvo vetur við góðan orðstír en hélt norður á ný í sumar .
" Sveinbjörn er öðruvísi en flestir íslenskir markmenn .
Hann er ekki " spriklari " heldur getur beðið lengi eftir skyttunni vegna þess að hann er svo viðbragðsfljótur .
Hann er með mjög sterka fætur , hugsanlega vegna þess að hann var mikið á skíðum sem strákur og snerpan því mikil , " segir Rúnar .
" Þá les hann leikinn mjög vel .
" Atli Hilmarsson , núverandi þjálfari Sveinbjörns hjá Akureyri , tekur í sama streng .
" Það sem mér finnst best við Sveinbjörn er að hann les leikinn mjög vel og stúderar andstæðinginn og sjálfan sig með reglulegu millibili .
Hann kom ekki í góðu formi til okkar en hefur unnið markvisst í því og verið frábær það sem af er tímabilinu .
Honum líður greinilega mjög vel hér á Akureyri , " segir Atli .
Þegar Rúnar kom heim til Íslands eftir mörg ár í atvinnumennsku á Spáni og í Þýskalandi varð hann samherji Sveinbjörns hjá Þór .
" Ég sá strax að hann er mjög fín markmannstýpa .
Mér fannst Bubbi satt að segja minna mig á Thierry Omeyer , franska landsliðsmarkvörðinn sem er hjá Kiel og benti honum oft á það .
Báðir búa yfir mikilli snerpu .
Svo er Sveinbjörn gæddur mjög mikilvægum eiginleika sem keppnismaður : Hann þolir ekki að tapa ! " segir Rúnar .
Atli og Rúnar segja báðir að Sveinbjörn sé ekki orðinn fullnuma .
" Hann veit að þetta er stöðug vinna og það er allt annar bragur á alþjóðlegum handbolta og íslensku deildinni .
Og æfingaleikir í aðdraganda HM eru öðruvísi en leikir á heimsmeistaramótinu sjálfu , " segir Atli .
" Hann á eftir að bæta sig mikið , en það er auðvitað undir honum sjálfum komið , " segir Atli .
" Gegn Svíum var hann stundum of seinn , því skotin voru miklu fastari en hann er vanur hér heima .
En svo áttaði hann sig á því og náði að komast fyrir boltann , " segir Rúnar .
Báðir sjá hann fyrir sér sem landsliðsmann , " hvort sem er núna á HM eða síðar .
Hann hefur a.m.k. minnt rækilega á sig og ég er mjög ánægður með að Guðmundur gaf honum tækifæri .
Það var ekki sjálfgefið , en sýnir að tekið er eftir mönnum sem spila í deildinni hér heima , " segir Atli .
" Sveinbjörn er rosalega einbeittur og ég held að það skipti hann ekki máli hverjar aðstæðurnar eru .
Hann getur útilokað þær og einbeitt sér að leiknum sem er mjög mikill kostur .
Í spennuleikjum hjá okkur í vetur hefur hann alltaf haldið ró sinni þegar mest liggur við , " segir Atli .
" En það má auðvitað ekki gleyma öðrum leikmönnum liðsins .
Vörnin og Sveinbjörn hafa náð að vinna mjög vel saman í vetur , " segir Atli Hilmarsson .
Ísfirskur Akureyringur Sveinbjörn fæddist á Ísafirði 30. nóvember 1988 og bjó vestra þar til hann varð 10 ára .
Fjölskyldan flutti 1998 til Siglufjarðar en árið 2000 til Akureyrar .
Foreldrar hans eru Pétur Sigurgeir Sigurðsson og Kristín Böðvarsdóttir .
Föðurafi hans var kunnur málari á Ísafirði en móðurafinn starfrækti lengi rækjuverksmiðju .
Byrjaði óvenju seint að æfa Sveinbjörn var í fótbolta og á skíðum á yngri árum en fór ekki að æfa handbolta fyrr en á 15. aldursári og einbeitti sér að honum ári síðar .
" Einhverra hluta vegna fannst mér langskemmtilegast að vera í marki þegar ég og bróðir minn vorum í handbolta á ganginum heima .
Því lá beinast við að fara í markið þegar ég byrjaði að æfa , " segir hann nú .
