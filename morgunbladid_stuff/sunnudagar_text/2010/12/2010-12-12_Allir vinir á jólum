Það fæðist bros á andlitinu þegar við nálgumst og réttum fram bleikan , sanseraðan kúrekahattinn .
Hendinni er stungið ofan í , rótað aðeins til og oftar en ekki heyrist sagt í gamni : " Jæja , látið mig nú fá einhvern góðan .
" Að lokum verður einn miðinn fyrir valinu , honum er flett í sundur og viðeigandi viðbrögð fylgja .
Við sem höldum á hattinum skrifum niður nafn þess sem dró og nafnið á miðanum og höldum síðan áfram að næsta skrifborði .
Undanfarin ár hefur það tíðkast hér á Morgunblaðinu að halda svokallaðan leynivinaleik í vikunni fyrir jólahlaðborð .
Þetta er ágætlega stórt fyrirtæki svo við skiptum leiknum á milli hæða ; í ár dró ritstjórnin á efri hæðinni leynivini úr huggulegri bastkörfu en auglýsingadeild , netdeild , skrifstofan og áskrift og dreifing drógu úr bleika kúrekahattinum á neðri hæðinni .
Þrátt fyrir að við höldum okkur við þessa skiptingu , svona framkvæmdarinnar vegna , er markmið leiksins öðrum þræði að hrista fólk aðeins saman , vekja það til umhugsunar um samstarfsfólkið í kringum sig og að sjálfsögðu að skapa jólastemningu fyrir hlaðborðið góða .
Það er að ýmsu að huga þegar leikur af þessu tagi er haldinn í þokkalega stóru fyrirtæki .
Hjá okkur gengur þetta þannig að maður gerir eitthvað huggulegt og hugulsamt fyrir leynivininn , eða gefur honum litla gjöf í þrjá daga ; miðvikudag , fimmtudag og föstudag .
Við bjóðum þeim sem ekki verða að vinna þessa daga eða af öðrum ástæðum geta ekki verið með , tækifæri til að skrá sig úr leiknum og þetta tryggir að allir sem eiga nafn í pottinum ( eða bastkörfunni og hattinum ) ætla örugglega að vera með .
Í fyrra tókum við svo upp á því að baktryggja okkur með því að halda bókhald um það hver dró hvern , þannig að ef fólk gleymir sér þá fær það vinalega áminningu um að vanrækja nú ekki vininn .
Það er nefnilega gott og blessað að vera fullorðinn og sæmilega alvarlegur en það breytir því ekki að maður vill ekki verða útundan í skemmtilegum jólaleik ! Það er mesta áskorunin að draga einhvern sem maður þekkir ekki mjög vel og þarf að fara að leggja höfuðið í bleyti eða leggjast í smávegis rannsóknarstörf .
Kerti , spil , kaffi og súkkulaði eru hlutlausar og vinsælar gjafir .
Einnig jólaseríur sem búið er að koma haganlega fyrir á vinnustöðinni , piparkökur og jólaöl .
Það skal fúslega viðurkennast að fólk hefur mismikið fyrir vininum ; í fyrra beið rjúkandi kaffibolli og konfekt eftir einni dömunni og í ár fékk önnur heimabakað .
Einn var í vaktafríi síðasta daginn en vildi samt endilega vera með .
Hann skilaði sinni gjöf áður en hann fór heim daginn áður og hugulsamur vinur hans sendi bakkelsi heim til hans að morgni frídagsins .
Leynivinaleikurinn er stórskemmtilegur og ef vel heppnast þá getur skapast áþreifanleg stemning í loftinu .
Þannig var það hér á Mogganum í ár ; fólk að laumast og læðupokast , brosandi og hlæjandi og það er óhætt að segja að síðasta vinnudag fyrir jólahlaðborð hafi allir verið komnir í rétta gírinn .
Hólmfríður Gísladóttir holmfridur@mbl.is 