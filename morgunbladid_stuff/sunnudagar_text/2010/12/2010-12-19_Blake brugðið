Oft þarf ekki nema örlítið frávik til að búa til brandara .
" Ég vil fá hótelherbergi , " sagði Peter Sellers í hlutverki franska lögregluvarðstjórans Clouseaus og salurinn sprakk af hlátri og aftur skömmu síðar þegar hann varaði við " bömbu " .
Blake Edwards leikstýrði myndunum um bleika pardusinn og átti reyndar leikstjóraferil , sem spannaði hálfa öld .
Edwards lést á miðvikudag 88 ára að aldri .
Hann hefur verið kallaður meistari gamanmyndanna og arftaki Chaplins .
Myndir Edwards voru af ýmsum toga , en húmorinn var aldrei langt undan þótt stundum væri hann grár .
Gagnrýnandinn Andrew Sarris skrifaði árið 1968 að Edwards hefði " stundum kallað fram mesta hláturinn með bröndurum , sem voru of skelfilegir fyrir flestar hryllingsmyndir " .
Edwards sló fyrst í gegn með Breakfast at Tiffany ' s , sem byggð var á sögu Trumans Capotes með Audrey Hepburn í aðalhlutverki í stuttum svörtum kjól .
Árið 1962 gerði hann myndina Dagar víns og rósa þar sem Jack Lemmon , sem hann sagði skemmtilegasta leikarann að vinna með , og Lee Remick leika hjón í baráttu við drykkjusýki .
Lemmon mun hafa fundist handritið svo nöturlegt að það myndi aldrei virka án leikstjóra , sem gæti blandað smáhúmor inn í myndina .
Fyrsta myndin um bleika pardusinn var frumsýnd árið eftir og sló strax í gegn og ekki skemmdi seiðandi tónlist Henrys Mancinis fyrir .
Edwards og Sellers munu hafa tekist á við tökur myndarinnar .
Á endanum leyfði leikstjórinn leikaranum að gera varðstjórann að klunna og um leið miðpunkti sögunnar .
Edwards og Sellers gerðu sjö myndir saman milli 1964 og 1978 , en samkomulagið á milli þeirra fór versnandi .
Þegar Sellers lést árið 1980 var Edwards farinn að vinna að nýrri mynd um bleika pardusinn þar sem Sellers kom hvergi við sögu .
" Peter Sellers varð að skrímsli , " var haft eftir Edwards á kvikmyndavefsíðunni imbd .
" Hann varð einfaldlega leiður á hlutverkinu , reiður , fúll og ófaglegur .
" Seint á sjöunda og í upphafi áttunda áratugar liðinnar aldar gerði Edwards nokkrar myndir , sem náðu engum vinsældum .
Í nokkur ár fór hann í sjálfskipaða útlegð , en sneri aftur og komst á skrið á nýjan leik með þremur myndum um bleika pardusinn og myndinni 10 með Bo Derek og Dudley Moore árið 1979 .
Sú mynd sló í gegn og Edwards þótti ekki verra að hún var byggð á handriti , sem hann gerði og forseti MGM , James Aubrey , hafði hafnað nokkrum árum áður .
Hann var tilnefndur til Óskarsverðlauna fyrir þá mynd , en eini Óskarinn , sem hann fékk var fyrir ævistarfið árið 2004 .
Aftur sló Edwards í gegn 1982 með myndinni Victor / Victoria og reyndist það síðasta skiptið þótt myndirnar yrðu fleiri .
Þar lék eiginkona hans , Julie Andrews , söngkonu á horriminni , sem þykist vera samkynhneigður pólskur greifi , sem treður upp í kvenmannsgervi .
Edwards og Andrews gengu í hjónaband árið 1969 og voru þau gift í 41 ár .
Edwards var þá nýskilinn við leikkonuna Patriciu Walker .
Andrews er vitaskuld þekktust fyrir leik sinn í kvikmyndinni Söngvaseiður .
Edwards lýsti því í samtali , sem þau hjónin fóru í við Playboy árið 1982 , að áður en þau kynntust hefði hann fengið fólk til að hlæja í samkvæmi þar sem gestir voru að velta fyrir sér ástæðunni fyrir stórkostlegri velgengni Andrews með því að segja : " Ég veit nákvæmlega hvað býr að baki .
Skapahár hennar eru gerð úr liljum .
" Í viðtalinu kvaðst hún hafa sent honum blómvönd úr liljum í upphafi tilhugalífsins .
Edwards fékk eiginkonu sína til að taka að sér hlutverk á skjön við hina heilbrigðu Söngvaseiðsímynd og í myndinni S.O.B .
beraði hún meira að segja brjóstin fyrir mann sinn .
" Hann var einstakasti maður , sem ég hef kynnst ...
Orð fá ekki lýst söknuði mínum og hann verður alltaf í hjarta mínu , " sagði Andrews við andlát manns síns .
Lífið er alvara en farsinn aldrei langt undan Blake Edwards sagði í viðtali við The New York Times árið 2001 að hann hefði strítt við þunglyndi allt sitt líf og er það rifjað upp í minningargrein blaðsins um leikstjórann .
Eitt sinn var hann svo langt niðri að hann var í " sjálfsmorðshugleiðingum " .
Honum fannst of subbulegt að skjóta sig og ekki nógu öruggt að drekkja sér þannig að hann ákvað skera sig á púls á ströndinni við Malibu á meðan hann horfði út á hafið .
Þar sem hann sat með rakvél með tvíeggjuðu blaði byrjaði annar hundurinn hans að sleikja á honum eyrað og hinn setti bolta í kjöltu hans og vildi fara að leika .
Edwards kastaði boltanum til að losna við hundinn og fór um leið úr axlarlið og missti rakvélina .
" Ég hugsaði með sjálfum mér að þetta væri ekki dagurinn til að fremja sjálfsmorð , " sagði hann .
Þegar hann reyndi að taka rakvélina upp steig hann á hana og endaði á slysavarðstofunni .
Farsakennd atriði af þessum toga eru í mörgum mynda Edwards .
Í myndinni S.O.B .
er kvikmyndaleikstjóra fyrirmunað að fremja sjálfsmorð , en þegar hann loks slær í gegn lætur hann lífið .
