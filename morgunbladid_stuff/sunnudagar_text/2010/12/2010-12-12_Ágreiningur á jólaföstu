Í aðdraganda jóla ætti lífið að stefna að friði og farsælum hátíðum í fögnuði yfir þeirri Guðs gjöf sem börnin eru öllum mönnum .
En í stað þess að friða sálina nærast mörg okkar á ágreiningi .
Nú stefnir til dæmis í endurtekið þras um ábyrgð almennings á skuldum bankaræningja .
Af nýrri deilumálum sem eru vænleg til langlífis má nefna hvort líklegra sé að stjórnvöld hafi hætt við að leggja 13,2 milljarða orkuskatt á álfyrirtæki af umhyggju fyrir almenningi og gróðurhúsabændum , eins og ráðherrarnir segja , eða vegna utanaðkomandi þrýstings — eins og fulltrúi bandaríska sendiráðsins skrifaði í bréfi heim til sín .
Allt bliknar þetta þó hjá máli málanna í desember , hvernig eigi að syngja vísuna : Jólasveinar ganga um gólf með gylltan staf í hendi .
Móðir þeirra sópar gólf og flengir þá með vendi .
Líf þessarar vísu á vörum fólks og í prentuðum útgáfum endurspeglar að mörgu leyti íslenska málstefnu á hverjum tíma og hvernig leiðréttingum hefur verið beitt á það mál sem þjóðin talar .
Seint á síðustu öld fór að bera á því að leikskólakennarar kenndu börnum allt aðra gerð þessarar vísu og jólasveinar á skemmtunum tóku undir – líkt og um samstillt átak væri að ræða .
Fullyrt var að jólasveinar ættu ekki " gylltan " staf í helli sínum , heldur í mesta lagi " gildan " staf , sennilega þó bara lurk .
Óeirðarmönnum um bragréttingar varð einnig starsýnt á að seinni hluti vísunnar sýndi engin merki um reglulega stuðlasetningu .
Hann hlyti því að vera vitlaus og hver tryði að Grýla væri svo þrifin að sópa hjá sér gólfin ? Sú hugmynd var sett á flot að seinni hlutinn væri " réttari " svona : " Móðir þeirra hrín við hátt / / og hýðir þá með vendi " – og náði svo langt að Árni Björnsson gat þess í Sögu daganna ( bls. 343 ) að þannig væri vísan þekkt á Norðurlandi ( að viðbættri " gátt " í fyrsta vísuorði , vegna rímsins ) .
Aldrei tókst þó að finna aftur heimildarmann fyrir norðan sem kunni þessa vísu og líklegt er að hann hafi flust suður .
Almennt gildir sú regla að þjóðvísur í munnlegri geymd eru breytilegar og ekki alltaf kveðnar eftir ströngum reglum .
Elsta þekkta gerð umræddrar vísu var skráð svona af presthjónum í Aðalvík um miðja 19. öld : " Jólasveinar ganga um gólf / / og hafa staf í hendi .
/ / Móðir þeirra sópar gólf / / og strýkir þá með vendi .
/ / Skarpan hafa þeir skólann undir hendi .
" Í Safni til bragfræði íslenzkra rímna að fornu og nýju frá árinu 1891 er vísan nær eins ( með " hýðir " fyrir " strýkir " ) og höfð sem dæmi um þann brag sem kallast : " Ferskeytt , ljóðstafavant ( nema í 1. vísuorði ) " .
Útgefandinn hefur jafnframt orð á að sá rímgalli sé á vísunni að " gólf " sé tvítekið ( 71-72 ) .
Í Íslenzkum þulum og þjóðkvæðum ( 1898-1903 ) lagar Ólafur Davíðsson vísuna úr Aðalvík í átt að algengum reglum um stuðlun með því að bæta við " gyltan " í 2. vísuorði – frekar en að láta " hafa " og " hendi " standa með sinni sérstuðlun .
Sennilega hefur Ólaf ekki rennt í grun að þessi leiðrétting hans yrði síðar tilefni harðvítugra deilna um glysgirni jólasveina .
Gott er að hafa í huga að umræðan um hvort jólasveinar geti átt " gylltan " staf eða " gildan " snýst aðeins um þessa leiðréttingu Ólafs Davíðssonar en ekki neina þekkta gerð vísunnar fyrir hans daga .
Í segulbandasafni Árnastofnunar eru mörg dæmi um þessa vísu með blæbrigðum um það hvort mamman " flengi " , " hýði " , " siði " eða " strýki " strákana sína og hvort jólasveinarnir hafi " gylltan " staf eða bara " staf " .
Engum dettur í hug að þeir hafi " gildan " staf eða gangi um " gátt " til að ríma við " hátt " .
Óskandi væri að ofangreind þekking mætti lægja ófriðaröldurnar í kringum þessa sakleysislegu jólavísu – og að við losnuðum við leiðréttingar byggðar á þeim misskilningi að rökhugsun og regluverk bragfræðinnar henti til að " leiðrétta " þær vísur sem alþýða manna hefur gert sér að góðu kynslóðum saman .
Þeim sem ekki eru viss um stafaburð jólasveina og aðferðir Grýlu við jólaþrif er bent á að spyrja Stekkjarstaur sem kemur til byggða um helgina .
