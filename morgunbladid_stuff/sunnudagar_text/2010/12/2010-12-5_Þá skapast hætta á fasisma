Tveir kaffibollar og smákökur í skál sem mamma bakaði og færði fjölskyldunni í Karfavogi .
Á borðstofuborðinu eru líka punktar og skissur á blöðum sem raðast hafa í kringum tölvuna .
Af ummerkjum að dæma er nýrrar bókar að vænta frá höfundinum Andra Snæ Magnasyni þó að hún berist ekki með bókaflóðinu fyrir jólin .
" Ég er að skrifa barnabók sem heitir í handriti Mjallhvítarkistan , " játar hann .
" Hún fjallar um konung sem hefur sigrað heiminn , lagt undir sig allan hinn byggilega heim og óbyggilega í raun líka .
Hann er næstur Guði , tignaður og dáður og menn hræðast hann – hann ræður örlögum manna og þjóða .
En honum finnst ósanngjarnt , að hann fær bara jafnmikinn tíma og aumasti þræll .
Og hann syrgir það að hann mun aldrei fá að bragða öll vínin sín , gista í öllum höllunum sínum , prófa alla hestana sína , en mest af öllu að kóngsdóttirin fagra vex bara eins og njóli og mun einn daginn verða gömul og hverfa , eins og allt sem hann hefur byggt upp .
Þannig að hann heitir því að hver sem geti varðveitt fegurð konungsdótturinnar – veitt henni meiri tíma , fái að launum hálft konungsríkið .
Þegar menn hneykslast á því segist hann hvort eð er ekki munu nota það ef hann fái ekki lausn á þessu vandamáli .
" Andri er kominn á skrið í frásögninni .
" Það koma allskonar töframenn , lýtalæknar , tónskáld , menn sem þykjast hafa fangað eilífðina , en allt kemur fyrir ekki , þar til það koma dvergar frá fjarlægri nýlendu , sem konungurinn hafði lagt undir sig , með kistu sem lítur út eins og glerkista , en er ofin úr köngulóarsilki , svo þétt ofin að tíminn sjálfur kemst ekki ofan í kistuna .
Þegar prinsessan er lögð ofan í kistuna og henni lokað í viku finnst henni eins og eitt augnablik hafi liðið : " Ætlið þið ekki að loka kistunni ? " Ef maður hugsar út í það eru febrúar og nóvember einn sjötti af lífinu , mánudagar einn sjöundi , og ef raðað er saman rigningardögum , skammdeginu , ónýtum dögum og biðdögum kemur í ljós að maður eyðir fleiri dögum í vitleysu en morðingi sem dæmdur er til refsingar og eyðir 20 árum af lífi sínu í fangelsi .
En þjóðin getur gefið prinsessunni dagana sem skipta máli , hátíðisdaga , sumardaga , sólardaga , hún sóar því ekki í dagana á milli .
Þetta endar náttúrlega með tómri vitleysu ! " Hann hlær .
" Ég er ennþá að skrifa söguna og var lengi að hugsa hana .
Ég held að hún verði tvöfalt lengri en Blái hnötturinn , kannski í líkingu við Bróður minn Ljónshjarta , en þó ekki eins löng og Harry Potter .
" – Það má ráða af Mjallhvítarkistunni , að þú hugsir bækurnar í þaula áður en þú skrifar þær ? " Það er misjafnt .
Blái hnötturinn varð til út frá því að ég var beðinn að lesa upp í Þjóðleikhúskjallaranum árið 1998 .
Ég var ekki byrjaður á bókinni , átti bara Bónusljóð , smásögur og annað slíkt , og nennti ekki að mæta á upplestur með tveggja ára gamalt dót .
Ég fór því með söguna Bláa hnöttinn á kortéri , án þess að hafa skrifað eina blaðsíðu .
Ég átti bara rissur og teikningar .
Svo fór ég heim , byrjaði á blaðsíðu eitt og sendi vinkonu minni hvern kafla þegar ég lauk við hann .
Sagan er því skrifuð í krónólógískri röð og þegar ég var búinn að frumryðja mig í gegnum hana fór ég til Ítalíu og lá yfir henni í tvo mánuði .
" Hann kímir .
" Ég fór auðvitað til eyju fyrir utan Sikiley af því að þannig eiga skáld að gera ! " – Þú hefur gagnrýnt markaðsvæðingu frjálshyggjunnar , en líka hreintrúarstefnur í stjórnmálum .
" Það er fyndið í því samhengi að ég fékk frjálshyggjuverðlaun SUS .
Enda vinir mínir margir frjálshyggjusinnaðir evangelistar og öll partí fóru í rökræður um það .
Eitthvað hefur síast inn af þessum röksemdum – hagfræðilegum skilningi á veröldinni .
Ég skrifaði mig að vissu leyti inn í Hayek í Draumalandinu , las hann eftir að ég skrifaði ákveðna kafla .
Ástandið kreisti út úr mér ákveðnar röksemdir .
Þegar stjórnmálamaður trúir því ekki að fólkið framleiði kerfið skapast hætta á fasisma – þegar einn maður ætlar að skipuleggja atvinnulífið .
Mér fannst við vera í því ástandi .
Það að ekki væri hægt að svara því hvað fólk ætti að gera , þýddi ekki að svarið væri ekki til .
En það leiddi út í rangar metafórur um það hvernig mannkynið býr til atvinnulíf .
Í raun má segja að ég hafi skrifað bókina á tímum þar sem orðræða frjálshyggjunnar var ríkjandi vald en orðræða kommúnismans og sósíalismans dauð .
Mér fannst skemmtilegt að nota röksemdir frjálshyggjunnar til að gagnrýna það vald sem beitt var af þeim sem sögðust aðhyllast þá hugmyndafræði .
Þetta var ósköp venjuleg viðskiptafrjálshyggja , að með því að reka fólk væri verið að leysa úr læðingi vinnuafl til annarra verka en ekki ætti að líta á þann veruleika sem það skapaði sem endanlega stöðu .
" Hann þagnar .
" Núna finnst mér þetta tungumál svo dómínerandi að ég er orðinn dálítið leiður á því .
Listamenn voru að sanna að þeir væru líka stoð atvinnulífsins , jafnstórir og stóriðjan , að ef öll list færi úr landi hefði það jafnmikil áhrif og ef einu álveri væri lokað eða tveim .
Ég held ekki ! Þar er listin eflaust að vanmeta sig í samanburðinum .
Ef krafturinn í menningunni yfirgæfi landið – held ég að við yrðum eins og sumir staðir úti á landi og úti í heimi sem hefur ekki tekist að skapa sér sterka menningu , þar búa nákvæmlega jafn margir og þarf til að flaka fiskinn eða smíða bílinn – en enginn umfram það .
" Enn þagnar hann .
" Ég veit satt best að segja ekki alveg , hvaða stefnu ég trúi á .
" – Þarf maður að trúa á stefnu ? " Nei , ég held ekki .
" – Sumir bíða eftir leiðtoganum ! " Svo kemur leiðtoginn og þá fer fólk að hata leiðtogann ! " Texti Pétur Blöndal pebl@mbl.is Ljósmynd : Kristinn Ingvarsson kring@mbl.is 