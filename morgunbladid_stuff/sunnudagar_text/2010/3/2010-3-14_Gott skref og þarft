Ég lít svo á að það sé eitt það besta sem ég get gert fyrir parkinsonsjúklinga , að vera með í þessum þætti .
En ég býst reyndar við að þetta sé mín síðasta keppni , " segir Erlingur Sigurðarson , sem greindist með parkinsonsveiki fyrir 22 árum , aðeins 39 ára að aldri , og hefur verið farið á kostum í Útsvari , þar sem hann keppir fyrir Akureyri .
Þau hjónin , Erlingur og Sigríður Stefánsdóttir , hafa lengi talið þörf á mun opnari umræðu en raun ber vitni og aldrei farið í felur með sjúkdóminn .
Þau ræddu til að mynda á persónulegum nótum um baráttuna á fundi Parkinsonfélags Akureyrar og nágrennis á dögunum og lýsa reynslu sinni í viðtali Skapta Hallgrímssonar í Sunnudagsmogganum .
Það er átak og krefst æðruleysis að stíga fram fyrir skjöldu og ræða einkalíf sitt með þessum hætti .
En mikilvægt er það ! Sigríður segir í viðtalinu að tilfinningin hafi verið sérstök við upphaf fundarins fyrir norðan .
" Þó að ég sé alvön að tala um hvað sem er og hvernig sem er var það meira átak en ég hélt að standa upp og ræða þetta mál , af því að ég vildi gera það hreinskilnislega og af einlægni .
Það kom mér á óvart .
Fyrirfram þótti mér það bara fínt ; gott skref og þarft – sem það er – en það tók dálítið á .
" Alvarlegir sjúkdómar á borð við parkinsonsveiki reyna ekki aðeins á manneskjuna sjálfa , heldur einnig aðstandendur .
Þess vegna er mikilvægt að einnig þeir miðli reynslu sinni .
Það má draga lærdóm af orðum Sigríðar er hún segir : " Ég ákvað strax að passa mig á því að líta ekki á Erling bara sem sjúkling .
Hann er maðurinn minn ; persóna sem verður að fá að halda reisn sinni þrátt fyrir sjúkdóminn , og ekki bara innan fjölskyldunnar heldur í þjóðfélaginu í heild .
" Þetta er viðhorf sem allir ættu að tileinka sér gagnvart manneskjum sem glíma við erfiða sjúkdóma eða fötlun af einhverjum toga .
Annað er virðingarleysi .
Því miður hefur borið nokkuð á því .
Ef til vill vegna þess , að hraðinn og áreitið er svo mikið í nútímasamfélagi .
Það hefur til dæmis viljað brenna við , að yngra fólk líti ekki á eldra fólk sem jafningja sína , aðeins vegna þess að það hefur tapað af kröftum sínum .
Þjóðfélag sem útilokar hluta þjóðarinnar með þessum hætti er fátækara eftir .
Þá fer reynsla og þekking kynslóðanna fyrir lítið .
Enginn skyldi vanmeta Erling Sigurðarson .
Það fer ekkert á milli mála í Útsvari að hann á sér fáa jafnoka .
Og það er fróðlegt að heyra Sigríði tala um það , þrátt fyrir allt , að kannski hafi líf þeirra Erlings breyst á jákvæðan hátt .
" Það getur vel verið að við hefðum drepið okkur úr stressi og sókn eftir vindi ef Erlingur hefði ekki veikst .
Það er mikilvægt að benda fólki á að þetta er ekki bara svartnætti .
Það er eðlilegt að fólk sé kvíðið og hrætt en það má ekki vera aðalatriðið .
" Að síðustu er vert að hafa í huga orð Erlings þegar hann talar um áfallið er hann greindist með parkinsonsveikina : " Maður metur lífið öðruvísi eftir svona áfall .
Finnst það meira virði en ella .
Lífið er of dýrt til að lifa því ekki .
" 