Fyrir meira en fjörutíu árum sá ég í dönsku blaði smælki þar sem gert var góðlátlegt grín að nágrannaþjóðunum og þar mátti lesa eftirfarandi klausu : " Íslendingar hafa ákveðið að fylgja fordæmi Svía og taka upp hægri umferð .
En Íslendingar ætla að framkvæma þessa breytingu í áföngum : Byrja á trukkunum ! " Einhverra hluta vegna kemur þessi danska skrítla mér í hug þegar ég horfi á það sem er að gerast í íslensku samfélagi nú .
Það er eins og gengið sé út frá því að reglurnar nái ekki til allra , að eitt gangi ekki yfir alla .
Hagsmunir fjármagnsins hafa forgang .
Nú er það svo með umferðarlög og reglur að þær hafa almennt gildi og ná til allra vegfarenda .
Hver sá sem fer um götur og stræti verður að geta treyst því .
Skilti og merkingar minna á boð og bönn til að greiða fyrir umferð og afstýra árekstrum og slysum .
Hversu margar sem umferðarreglur eru þá er víst að allar eru þær bornar uppi af einni frumreglu sem öllum er ætluð , hvert svo sem farartækið er og ferðamátinn .
Sem er : Sýnið tillitssemi , aðgát með tilliti til aðstæðna og annarra vegfarenda .
Gildir ekki hið sama um siðgæði mannlegra samskipta og samfélagsins yfirleitt ? Í umferðinni vitum við að lögreglan er hugsanlega á næsta leiti og maður getur átt á hættu að vera gripinn sé ekið of greitt eða með öðrum hætti brotið gegn umferðarreglunum .
Að baki umferðarlögum og reglum er vald samfélagsins til að framfylgja þeim og refsa þeim sem þau brjóta .
En hvað með umferðarreglur lífsins , siðaboð og almenn viðmið samfélagsins ? Hvaða vald er á bak við það ? Allir telja sig þrá frið , og þó er ófriður hvert sem litið er .
Átök og illdeilur í stjórnmálum , átök á vinnustöðum , óeining og deilur milli hjóna og milli foreldra og barna , ósætti systkina veldur upplausn , þjáningum og verður einatt tilefni ofbeldis og voðaverka .
Einelti er vandamál víða í skólum og á vinnustöðum , skemmdaverk af ýmsu tagi , svo sem veggjakrot og rúðubrot er alvarlegt vandamál og spilla samfélaginu .
Agaleysi barna og unglinga þykir mikið hér á landi , skrílmenning með tilheyrandi drykkju og afskiptaleysi foreldra og samfélagsins yfirleitt , hefur hvað eftir annað orðið viðfangsefni erlendra fjölmiðla .
Hér hefur viðkvæðið og frumreglan um langan aldur verið : " Ég er á móti boðum og bönnum .
" Ekki vantar samt vandlætingasemi skoðanamótendanna , siðavendni fjölmiðlanna sem umsvifalaust afhjúpa þau sem ekki standast þær kröfur sem almenningsálitið setur þeim , og dæmir út í ystu myrkur og þá er enga miskunn að finna .
En hver eru viðmiðin og hvaðan eru þau runnin ? Við höfum horft upp á hrun í íslensku samfélagi , hamfarir af manna völdum .
Við horfðum upp á það hvernig sjálfsánægjan , sjálfsréttlætingin , agaleysið og oftraustið varð okkur að falli .
Fullvissan um eigin yfirburði , siðgæðislega , trúarlega , menningarlega yfirburði hefur oft leitt þjóðir í ógöngur , og valdið hruni siðmenninga .
Við höfum lent í ógöngum .
Ummæli Íslendingasögu Sturlu Þórðarsonar um skálmöld sinna tíma eiga vel við það sem hér gerðist : " Lifði hver sem lysti en engi þorði um að vanda né satt að mæla .
" Gróðafíkn og ágirnd var leidd til öndvegis sem aflvaki góðra hluta .
Hin " tæra snilld " íslenskra athafnamanna , áhættusækni og ofsaakstur á markaðnum dró samfélagið allt niður með sér .
Stjórnvöld brugðust augljóslega .
Enda hafði sannarlega verið slakað á öllum hömlum og viðnámi í löggjöf og eftirliti .
Trukkarnir nutu forgangs , svo vísað sé til dönsku skrítlunnar .
Þeim erlendum sérfræðingum og fjölmiðlum sem höfðu uppi varnaðarorð um íslenskt efnahagslíf sendu íslenskir ráðamenn tóninn .
Þeim innlendu vökumönnum sem vöruðu við var iðulega mætt með yfirlæti og gert lítið úr kunnáttu þeirra og skynsemi : " Þetta eru bara klisjur " var viðkvæðið .
Ofdrambið varð okkur að falli , trúin á Mammon varð okkur að falli .
" Oftraustið er oft að meini , um það sagan vitni ber .
" Það staðfestir reynsla kynslóðanna .
Og hvað það varðar þá gildir viðvörun postulans : " Sá er hyggst standa , gæti því vel að sér að hann falli ekki .
" ( 1.Kor .
10.12 ) Nú ríður á að við stöndum í fæturna , að við festumst ekki í fortíðinni heldur vinnum úr reynslunni til góðs fyrir samfélag okkar , þjóð og land til framtíðar .
Styrkja þarf stofnanir og setja reglur til að tryggja eftirlit , svo efla megi traust og koma í veg fyrir að sagan endurtaki sig .
En ekki er síður mikilvægt að vinna að aukinni siðvitund , sjálfsaga , heilindum og heiðarleika í samfélaginu .
Án slíks duga nefnilega engar reglur eða eftirlitsstofnanir , hversu vel til er vandað .
