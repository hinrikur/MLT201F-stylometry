Í dag fer fram þjóðaratkvæðagreiðsla um svonefnd Icesave-lög .
Þetta er mikilvæg atkvæðagreiðsla af mörgum ástæðum .
Verulegar líkur eru á , að nú sé íslenzka þjóðin að stíga fyrsta skrefið í átt til nýrrar stjórnskipunar lýðveldisins , þar sem beint lýðræði taki við af fulltrúalýðræði .
Völdin eru að færast frá flokkunum til fólksins .
Þetta er eina leið okkar út úr þeim ógöngum , sem við höfum ratað í .
Þetta er krafan , sem hljómaði á götum Reykjavíkur fyrir ári .
Í annan stað er þessi atkvæðagreiðsla mikilvæg vegna þess , að yfirgnæfandi líkur eru á , að hún sýni öðrum þjóðum með afdráttarlausum hætti , að þessi fámenna eyþjóð í Norður-Atlantshafi lætur ekki kúga sig .
Það er nú orðin pólitísk samstaða á Íslandi um , að við höfum sem þjóð aldrei skuldbundið okkur með samningum við aðrar þjóðir til að greiða skuldir einkaaðila .
Undir þetta sjónarmið taka nú fjölmargir aðilar í mörgum löndum , eins og skýrt hefur komið fram í fréttum undanfarnar vikur .
Bretar og Hollendingar ætluðu að kúga okkur til að borga í krafti áhrifa sinna á alþjóðavettvangi .
Þessar þjóðir hafa langa reynslu af því að kúga aðrar þjóðir og hagnast fjárhagslega á þeirri kúgun .
Nýlendusaga beggja er ljót .
Bretar arðrændu Íslendinga öldum saman með veiðum á Íslandsmiðum og börðust gegn hverju skrefi , sem við tókum til þess að ná yfirráðum yfir auðlindum okkar .
Þegar við færðum fiskveiðilögsöguna út í 4 sjómílur settu þeir löndunarbann á íslenzkan fisk í brezkum höfnum .
Það gerðu þeir örfáum árum eftir að íslenzkir sjómenn höfðu hætt lífi sínu í nokkur ár til þess að færa brezku þjóðinni mat á þeim tíma , þegar hún barðist fyrir lífi sínu .
Þeir sendu herskip á Íslandsmið , þegar við færðum út í 12 sjómílur .
Þeir sendu herskip á Íslandsmið , þegar við færðum út í 50 sjómílur .
Þeir sendu herskip á Íslandsmið , þegar við færðum út í 200 sjómílur .
Og þeir notuðu þessi herskip til þess að beita íslenzku varðskipin ofbeldi á hafi úti .
Það var ójafn leikur .
En hetjuleg framganga varðskipsmanna vakti hrifningu þjóðarinnar .
Hvort sem okkur líkar betur eða verr er þetta kjarninn í samskiptum okkar við Breta á síðustu 60 árum .
Samt líkar okkur vel við þá .
Okkur líður vel í Bretlandi .
Ungir Íslendingar sækja í háskólanám í Bretlandi .
Enda eigum við rætur meðal þeirra þjóða , sem byggja Bretlandseyjar .
En – þeir ætluðu að kúga okkur eins og þeir hafa kúgað aðra .
Og væntanlega liggur það fyrir í kvöld , laugardagskvöld , að það hefur ekki tekizt .
Saga þeirra sýnir , að þegar þeir standa frammi fyrir slíkum veruleika snúa þeir við blaðinu .
Á unglingsárum las ég reglulegar fréttir í Morgunblaðinu um hryðjuverkamann í Kenya , sem hét Jomo Kenyatta og Bretar höfðu sett í fangelsi .
" Hryðjuverkamennirnir " í Kenya gáfust ekki upp og nokkrum árum síðar gáfust Bretar upp og Kenyatta var allt í einu orðinn forseti Kenya og gestur Bretlandsdrottningar í Buckinghamhöll .
Við skulum sýna Bretum og Hollendingum í dag að við látum ekki kúga okkur .
Þá snúa þeir við blaðinu .
En um leið og við fögnum þessu fyrsta skrefi þjóðar okkar í átt til beins lýðræðis skulum við ekki gleyma því , að það er fráleitt og úrelt kerfi , að einn maður geti ráðið því , þótt forseti sé , hvort þjóðin fær að segja sína skoðun í þjóðaratkvæðagreiðslu .
Það ákvæði , sem forseti byggir þetta vald sitt á í stjórnarskránni , á að afnema og í þess stað að setja inn nýtt ákvæði í stjórnarskrá og útfæra í lög um hvenær slík þjóðaratkvæðagreiðsla á að fara fram og hvað þarf til að kalla hana fram .
Það sýnist sjálfsagt , að tiltekinn fjöldi landsmanna geti farið fram á þjóðaratkvæðagreiðslu um tiltekið mál og nokkuð ljóst , að það voru slíkar undirskriftir , sem knúðu forseta Íslands til þessarar ákvörðunar .
Og líka sjálfsagt að ákveðinn fjöldi alþingismanna geti kallað fram þjóðaratkvæðagreiðslu .
Um þetta þurfa að fara fram almennar umræður í landinu og stefna að víðtækri pólitískri samstöðu um þá nýju stjórnskipun íslenzka lýðveldisins , sem er að byrja að fæðast .
Það hefur verið leiðinlegt að fylgjast með tilraunum Jóhönnu Sigurðardóttur forsætisráðherra og Steingríms J. Sigfússonar fjármálaráðherra undanfarna daga og vikur til þess að gera lítið úr þeim merka viðburði , sem við tökum þátt í og fylgjumst með í dag .
Þau hafa kerfisbundið og skipulega unnið að því að gera lítið úr atkvæðagreiðslunni og síðbúinn undirbúningur og kynning í skötulíki er stjórnvöldum til skammar .
Þau eiga erfitt með að horfast í augu við þau hrikalegu pólitísku mistök , sem þau bera ábyrgð á með samningunum , sem gerðir voru við Breta og Hollendinga .
Þess vegna bregðast þau svona fáránlega og skammarlega við .
Og munu sitja uppi með það .
Á hinn bóginn hefur það yljað mörgum um hjartarætur að fylgjast með því hvernig fólkið í landinu hefur brugðizt við þessu fumi forsætisráðherrans og fjármálaráðherrans .
Fólk hefur brugðizt við með því að verða enn ákveðnara í að taka þátt í atkvæðagreiðslunni .
Í dag er fyrsta tækifærið , sem íslenzka þjóðin hefur fengið frá Hruninu mikla til þess að sýna samstöðu og samkennd .
Það er í slíkri samstöðu , sem þessi veðurbarða þjóð í norðurhöfum sýnir styrk sinn .
Á morgun mun , ef að líkum lætur , blasa við nýr pólitískur veruleiki á Íslandi .
Þá þurfum við sem þjóð að láta hendur standa fram úr ermum og leggja traustan grundvöll að þeirri nýju stjórnskipan íslenzka lýðveldisins , sem þjóðaratkvæðagreiðslan í dag er tákn um .
Oft hefur sundurlyndi einkennt samfélag okkar .
Nú skulum við sýna samstöðu .
