8.00 " Menn eru vaktir og hafa klukkutíma til að fara í sturtu og borða morgunmatinn .
Flestir fara strax á fætur en eins og gengur kjósa einhverjir að sofa áfram .
Menn eru ekki neyddir til að fara á fætur en stimpli þeir sig ekki út á tilsettum tíma verða þeir af dagpeningunum sínum .
Þeir eru á bilinu þrjú til fjögur þúsund krónur .
Þá nota menn til að kaupa sér sígarettur , sælgæti eða annað af því tagi .
Eftir löngun og þörfum .
Margrét Frímannsdóttir , forstöðumaður fangelsisins , hefur verið mjög dugleg að hvetja þá sem henni þykir ekki nógu virkir .
Hún hefur mjög góðan púls á mönnum og les þá vel .
Ég er í húsi fjögur , á svokölluðum " langagangi " .
Sú nafngift kemur ekki til vegna lengdar gangsins , heldur vegna lengdar dómanna sem menn eru með á bakinu .
Hann er stundum líka kallaður " lávarðagangurinn " eða " saumnálargangurinn " .
Sumir fullyrða að þar megi heyra saumnál detta .
Sjálfum líður mér ágætlega á þessum gangi .
Það má kannski líkja stemningunni við heimavist baldinna unglinga .
" 8.55 " Menn ganga til sinna verka , hvort sem það er nám eða vinna .
Sumir eru ekki vinnufærir og verða því eftir á göngum sínum eða fara í útivist eða gymmið .
Þegar menn eru búnir að koma sér upp ákveðinni rútínu eru dagarnir fljótir að líða hérna á Hrauninu .
Fyrir suma eru helgarnar verstar , þá detta þeir út úr rútínunni .
Á móti kemur að dagarnir geta verið hver öðrum líkir , einkum í vinnu , enda fjölbreytnin ekki mikil hér á svæðinu .
Menn sækjast yfirleitt eftir því að skipta um vinnu eftir ákveðinn tíma .
Margrét Frímannsdóttir hefur hvatt okkur til að finna eigin vinnuúrræði innan ákveðins ramma og það hefur mælst mjög vel fyrir .
Sumir hafa tekið að sér kennslu , aðrir að skanna filmur og þar fram eftir götunum .
Margrét hefur ekki bara komið inn með móðureðlið , heldur líka nýsköpunarhugsun .
Við erum gríðarlega ánægðir með það .
" 12.00 " Hádegismatur .
Við eldum sjálfir og kaupum hráefnið fyrir þóknunarféð okkar í Rimlakjöri .
Það eru ellefu menn um fjórar hellur , þannig komast þarf að samkomulagi .
Það gengur yfirleitt gríðarlega vel .
Sumir sameinast um eldamennskuna og matarklúbbar eru fjölmargir .
Áður voru matarbakkar í hádeginu en Margrét lét breyta því .
Það hefur mælst ákaflega vel fyrir og ég held að fáir , ef nokkur , vilji hverfa aftur til matarbakkanna .
" 13.00 " Menn fara aftur og sinna skyldum sínum .
Vinnu eða námi .
Í dag er raunar brugðið aðeins út af venjunni en Alnæmissamtökin eru með kynningu fyrir fanga .
Skyldumæting er á þá kynningu .
Félagasamtök af þessu tagi koma alltaf annað slagið til okkar og halda kynningar .
Það er ákaflega gagnlegt .
" 15.00 " Smalað inn úr vinnustöðum .
Menn fara út að viðra sig , í gymmið eða að kaupa í matinn .
Útivistin er keyrð í hollum og þess gætt að ákveðnum mönnum sé haldið í sundur .
Í fangelsi er ekki óalgengt að menn eigi sér forsögu .
" 18.00 " Menn fara að undirbúa kvöldmatinn .
Þar gilda sömu lögmál og um hádegismatinn .
" 20.00 " Kvöldmat lokið .
Menn koma saman og ræða um landsins gagn og nauðsynjar .
Pólitíkin er ósjaldan ofarlega á baugi .
Líka er spilaður biljarður , teflt , lesið , grípið í spil eða horft á sjónvarpið .
Hvers konar afþreying er vinsæl .
Óreglulega en þónokkuð oft fáum við góða gesti í heimsókn , aðallega tónlistarmenn eða uppistandara .
Stundum líka rithöfunda .
Við erum mjög þakklátir fyrir að fólk sé tilbúið að gefa vinnu sína með þessum hætti og yfirleitt fjölmenna menn á þessar uppákomur .
Það er heldur ekki amalegt fyrir gestina að hafa Litla-Hraun á ferilskrá sínni .
Það er bara einn sími á ellefu menn á ganginum , þannig að skipta þarf honum bróðurlega á milli sín .
Það gengur yfirleitt vandræðalaust fyrir sig .
Símatímar út eru frá kl. 8 til 21.30 alla daga .
Ekki má hringja í okkur en tekin eru skilaboð á símsvara sem lesið er af fjórum sinnum á dag .
Fangar eru almennt mjög vel græjum búnir enda ekki margt annað að eyða í .
Tölvan leikur eðli málsins samkvæmt rosalega stórt hlutverk í lífi okkar .
Hún styttir okkur sannarlega stundirnar enda þótt við megum ekki hafa netið .
" 21.30 " Menn fara að búa sig undir háttinn , poppa poppið og svona .
" 22.00 " Klefum læst .
Þá tekur tölvan , sjónvarpið eða bókin við .
Sumir taka snemma á sig náðir en aðrir vaka fram á rauða nótt , lesa eða spila tölvuleiki .
" orri@mbl.is 