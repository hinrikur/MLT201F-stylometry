Ég á bágt með að koma því heim og saman hvernig Steingrímur J. Sigfússon , fjármálaráðherra og formaður VG gat undirritað Icesave-samninga við Breta og Hollendinga í júníbyrjun í fyrra og boðað að í framhaldi af gerð samningsins yrði lagt fram lagafrumvarp um ríkisábyrgð á lánum , sem Bretar og Hollendingar höfðu einhliða ákveðið að veita Íslendingum , til þess að greiða 20.887 evrur til hvers Icesave-reikningseiganda í Bretlandi og Hollandi .
Nú hefur verið upplýst , að þegar fjármálaráðherra tók ákvörðun um að samþykkja drápsklyfjarnar sem Svavar Gestsson og Indriði H. Þorláksson höfðu samþykkt í júníbyrjun 2009 , þá vissi hann sem var , að hann hafði ekki þingmeirihluta á bak við sig , til þess að ganga frá samningum .
Hópur þingmanna úr þingflokki VG – hans eigin flokki – hafði þegar tjáð honum að þeir myndu ekki samþykkja þann samning sem hann vildi festa í lög .
Hann bjó yfir sömu vitneskju úr herbúðum stjórnarandstöðunnar , vitneskju um að þingmenn Framsóknarflokksins , Hreyfingarinnar og Sjálfstæðisflokksins myndu ekki samþykkja drápsklyfjarnar .
Þetta aftraði ráðherranum í engu , hann óð fram , umboðslaus með öllu og gekk frá samningi , sem þingið tókst svo á um allt sumarið í fyrra og reyndi að laga og bæta þann skaða sem þegar var orðinn .
Hvað eiga svona vinnubrögð valdníðslu og yfirgangs eiginlega að þýða ? Hélt ráðherrann virkilega að hann hefði slíkan aga á þingliði sínu , að það yrði þagað yfir vinnubrögðum hans fram í rauðan dauðann ? Raunar hlýtur það að sæta furðu að það skuli ekki hafa verið upplýst um þessa misbeitingu framkvæmdavaldsins , þar sem gróflega er gengið gegn löggjafanum og valdi hans , fyrr en heilum meðgöngutíma eftir að valdníðslan átti sér stað .
En á hinn bóginn ber að fagna því , að ákveðnir þingmenn VG búi yfir slíku sjálfstæði og sannfæringarkrafti , að þeir ákveði að upplýsa þjóðina um þau gjörræðislegu vinnubrögð sem formaður þeirra hefur lagt stund á .
Eftir þjóðaratkvæðagreiðsluna fyrir viku verður ekki beinlínis sagt að stjórnvöld hafi fært sér í nyt hinn eindregna boðskap þjóðarinnar í þá veru að við höfnum þeim samningum sem Svavar Gestsson og Steingrímur gerðu fyrir hönd þjóðarinnar .
Oddvitar ríkisstjórnarinnar láta eins og þjóðaratkvæðagreiðslan hafi ekki farið fram og að niðurstaða hennar skipti engu máli .
Ég hef áður rifjað upp á þessum vettvangi svör Steingríms J. Sigfússonar í Zetunni , umræðuþætti á mbl.is , þann 23. mars í fyrra , þegar ég lýsti efasemdum við hann um að Svavar Gestsson væri heppilegasti maðurinn til að leiða samningaviðræður við Breta og Hollendinga vegna Icesave-deilunnar .
Ég ætla að leyfa mér að gera það aftur nú : " Ég treysti Svavari Gestssyni .
Ég veit að hann er að gera góða hluti og ég lofa þér því að það er í sjónmáli að hann landi – og hans fólk – glæsilegri niðurstöðu fyrir okkur .
" Sjaldan er góð vísa of oft kveðin og við eigum ekki og megum ekki gleyma þessari vísu fjármálaráðherrans , því " glæsilega niðurstaðan fyrir okkur " fól í sér viðurkenningu á 630 milljarða króna skuld við Breta og Hollendinga með 5,5% vöxtum , sem hefði jafngilt því að um 40 milljarðar króna í vöxtum hefðu bæst við höfuðstólinn ár hvert og ef ekkert hefði verið greitt fyrstu sjö ár afarkostatímabilsins , hefði höfuðstóllinn verið kominn í 989 milljarða króna árið 2016 .
Hvernig í ósköpunum var hægt að lýsa slíku þjóðarráni sem " glæsilegri niðurstöðu " ? Þann 8. júní í fyrra , þremur dögum eftir undirritun samkomulagsins við Breta og Hollendinga , sagði formaður samninganefndarinnar , Svavar Gestsson , hér í Morgunblaðinu m.a. : " Ég held við ráðum við þetta samkomulag .
Ég held að það sé innan þolmarka íslenska hagkerfisins .
" Dytti einhverjum Íslendingi í hug að biðja Svavar um að passa upp á sparibaukinn sinn , barna sinna eða barnabarna ? ! 