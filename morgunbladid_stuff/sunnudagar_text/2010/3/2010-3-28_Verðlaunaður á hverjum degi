" Núna finnst mér í raun að ferillinn sé loksins að byrja , " segir Davíð Þór Jónsson píanóleikari .
Það er merkileg staðhæfing ef mið er tekið af því að á dögunum var hann valinn Tónlistarflytjandi ársins .
Davíð Þór er óvenjulega fjölhæfur listamaður , jafnvígur á djass , dægurtónlist og þátttöku í myndlistarverkum .
Það var sjokkerandi en stórkostlegur heiður um leið að vera valinn flytjandi ársins , " segir Davíð Þór Jónsson píanóleikari .
Þessi fjölhæfi tónlistarmaður skaut á dögunum meðal annars Sinfóníuhljómsveit Íslands aftur fyrir sig þegar hann var valinn Tónlistarflytjandi ársins 2009 , fyrir " fjölþreifni til hljóðfæra , fjölhæfni í stíltegundum tónlistarinnar og eiginleikann að virðast geta komið fram á mörgum stöðum í einu , " eins og segir í umsögn dómnefndar .
Davíð Þór segir að vegna þess að hann fáist við svo margt þá megi búast við því að einhverjir taki hann ekki alvarlega sem flytjanda .
" Ég er mjög glaðvær maður og tek sjálfan mig ekki mjög alvarlega – en það sem ég geri í tónlistinni geri ég samt af mikill alvöru .
" Ekki er ofsagt að Davíð Þór sé fjölþreifinn í listinni .
Á síðustu mánuðum hefur hann til að mynda birst í djasssveitum á borð við ADHD , í myndlistarverkinu The End ásamt Ragnari Kjartanssyni , á orgeltónleikum , spinnandi út frá fúgum eftir Bach á sýningu í Listasafni Íslands og sem meðleikari Ólafar Arnalds .
Þessi fjölhæfi listamaður tekur á móti blaðamanni í fyrrverandi húsakynnum Hæstaréttar ; þar vinnur hann nú að hljóðmynd leikverksins Af ástum manns og hrærivélar eftir Ilmi Stefánsdóttur sem verður frumsýnt í Kassanum í Þjóðleikhúsinu hinn 20. maí í leikstjórn Vals Freys Einarssonar .
Í æfingasalnum er vissulega píanó en líka banjó , gítar , ryksuga , steypuhrærivél og önnur rafmagnstæki sem Davíð Þór notar í upptökum .
" Við erum búin að smíða nokkrar senur og vorum líka að byrja að taka upp tónlist ; hljóðmynd og tónlist leika yfirleitt saman þegar ég vinn með Ilmi og Val , " segir hann .
Davíð Þór er nýlentur á landinu , hann var í Texas þar sem hann kom fram með Ólöfu Arnalds á tónleikum .
" Það er mjög gaman að vinna með Ólöfu og að vera annar upptökustjóranna á nýju plötunni hennar , ásamt Kjartani Sveinssyni , " segir hann .
" Tónlistin hennar er gríðarlega persónuleg og viðkvæm , oft mjög brothætt .
" Þegar Davíð Þór er spurður að því hvað tónlistarflytjandi ársins sé einkum að fást við , þá brosir hann breitt og hellir sér út í að skilgreina þörfina sem býr að baki þessu skapandi hraunflæði .
" Þetta er svo ofboðslega sterk þörf .
Ég svala þörf minni fyrir að búa til tónlist og skapa , með því að vinna með öðru tónlistarfólki , með leikurum , myndlistarfólki ...
Ég er alltaf að æfa og læra nýja tónlist , oft með offorsi , semja eða spinna , og stundum er ég hluti af organískri heild annarra .
Vissulega gæti ég ákveðið að leika bara á flygil eða orgel , verið bara djasspíanisti ; en mér finnast þessar skilgreiningar ekki skipta mig máli .
Ég þarf að sinna mörgum litlum Davíðum sem búa innra með mér .
Þetta er margþætt starf .
Þú spyrð hvað tónlistarflytjandinn sé að gera – hann er að flytja tónlist ! " Stífar vinnubúðir með Bach og flygli Davíð Þór segir tónlistarferilinn hafa hafist á Akranesi þegar hann varð trommuleikari í lúðrasveit í tónlistarskólanum .
Þegar vantaði saxófónleikara fór hann að læra að blása í sax en níu ára gamall hóf hann píanónám .
Píanótímarnir urðu strax heilagur tími .
" Ég fórnaði öllu fyrir það .
Það þótti til dæmis spennandi að fara til Reykjavíkur með foreldrum sínum en ég vildi frekar fara í píanótíma , " segir hann .
" Mér fannst ótrúlega gaman að leika á hljóðfæri og byrjaði fljótlega að spila eftir eyranu .
Kennararnir sýndu því skilning og ég vann bæði með skrifaða tónlist og spuna .
Það hefur þannig alltaf fylgt mér að geta gert hvort tveggja .
Þegar ég var þrettán ára ákvað ég að helga tónlistinni líf mitt .
Ég hef aldrei efast um þá ákvörðun .
Ég fékk ómetanlegan stuðning heima .
Frændi minn hjálpaði pabba að kaupa trommusett sem var barið alla daga , ég spilaði á orgel heima , var í hljómsveitum í skólanum og stjórnaði tónlistarflutningi á hæfileikakeppni og á söngleikjum í Fjölbrautaskólanum .
" Sautján ára gamall var Davíð Þór farinn að keyra suður á stórsveitaræfingar í Tónlistarskóla FÍH , þar sem hann lék á saxófón .
Eðvarð Lárusson gítarleikari hafði kynnt hann fyrir djassinum .
Hann lærði bæði á píanó og saxófóninn á Akranesi , lauk mörgum stigum á bæði hljóðfæri , og eftir stúdentspróf lá leið Davíðs Þórs í Tónlistarskóla FÍH þar sem hann lauk 7. stigi á bæði hljóðfæri sama veturinn .
Árið eftir var hann kominn til Þrándheims í Noregi sem skiptinemi .
" Þá gerðist það ! " segir hann .
" Ég gat einbeitt mér að tónlistinni í djassdeildinni í allt að tíu tíma á dag en fyrstu fjóra mánuðina svaf ég á hæðinni með klassísku píanóleikurunum og náði þar í allar nótur sem ég komst í .
Ég vissi hvar ég þurfti að taka mig á og hafði næði til þess .
Ég fór því í stífar vinnubúðir , einn með flygli í litlu herbergi allan daginn , og fór á útopnu í Bach og fleira .
Ég hef þetta allt í mér og reyni að vinna í því með hinu .
" Performans , blús , nikkan – allt jafn mikilvægt Davíð Þór segir að á námsárunum hafi hann lært hvað það sé mikilvægt að kynnast sífellt nýrri tónlist , að leika fyrir annað fólk og einnig að þora að gera mistök .
" Maður þarf að henda sér út í djúpu laugina .
Þú ræður hvað þú spilar .
Þótt þú hafir lært klassíska tónlist þá máttu alveg spila Ain ' t Misbehavin ' á Hótel Reykjavík .
Það bannar þér enginn neitt í tónlist , hverju þú blandar saman eða hvernig þú spilar verkin .
Vissulega er kostur að hafa fyrir því að læra hlutina til fulls , áður en maður fer að gera eitthvað með þá , en það er afstætt hvað hentar hverjum og einum .
Ég trúi bæði á mikla vinnu , elju og handverk , en líka á að koma alveg ferskur að hljóðfærinu eftir hvíld frá því .
Oft koma mikilvægir og fallegir hlutir út frá " mistökum " .
Ég er einfaldlega þannig gerður að ég hef þörf fyrir að fara á ólíka staði í listinni .
Að fara í performans í myndbandsverki , leika blús á tónleikum á Rósenberg , að leika í Þjóðleikhúsinu í verki sem ég átti upphaflega bara að gera tónlist við , eða spila á harmónikkuballi fyrir eldri borgara .
Mér finnst þetta allt jafn mikilvægt .
Það er svo fallegt við tónlist hvað hún er óræð , að hún á allsstaðar heima , getur bæði verið falleg og grimm .
Ég er ekki hræddur við að festast neins staðar , en mig langar jafnmikið til að vinna með Ragnari Kjartanssyni , að hljóðsetja abstrakt vídeóverk fyrir Ásdísi Sif Gunnarsdóttur , skoða John Cage , spila Chopin , Bach , Schubert .
Ég þarf að semja mína eigin tónlist rétt eins og ég þarf að leika með öðrum .
Þetta er eitt langt ferðalag .
" Á dögunum hlaut Davíð Þór sex mánaða starfslaun úr Launasjóði tónskálda .
Hann er lukkulegur með það .
" Núna finnst mér í raun að ferillinn sé loksins að byrja , " segir hann sannfærandi .
" Ég er tilbúinn að gera nýja plötu .
Loksins .
Ég gerði plötuna Rask árið 2002 og hef síðan tekið þátt í mörgum verkefnum með öðrum , en nú er kominn tími fyrir mig að halda áfram .
Ég talaði um að gera eina plötu – en ætli þær verði ekki bara fimm .
" Davíð Þór segist endalaust þakklátur fyrir að geta starfað við tónlistina .
" Ég er þannig verðlaunaður á hverjum degi .
Ég ákvað þrettán ára gamall að verða tónlistarmaður ; held ég geri þetta fram í rauðan dauðann og eigi aldrei eftir að taka ellilífeyri .
" 