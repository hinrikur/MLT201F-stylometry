Varla er algengt að fólk búi við götu sem ekki er til .
Þó ekki fordæmalaust ! Sönnun þess eru Gísli Sigurgeirsson , fyrrverandi fréttamaður á RÚV , og kona hans , Guðbjörg Ringsted .
" Þegar ég er spurður um heimilisfang hef ég svarað , sannleikanum samkvæmt ; Tónatröð 11 , Akureyri .
– Tónatröð , segir þá viðmælandinn í forundran .
Mikið er það fallegt götunafn , en hvar í ósköpunum er sú gata ? Til skamms tíma hef ég svarað því til , líka sannleikanum samkvæmt , að hún sé reyndar ekki til nema á teikningum .
" Þetta er á suðurhluta suðurbrekkunnar , beint fyrir neðan Sjúkrahúsið .
Gísli er fæddur þarna og uppalinn , í Spítalavegi 21 , skaust burt í nokkra áratugi en keypti svo húsið sem gamlir Akureyringar kalla gjarnan Sóttvörn , sem þá hafði staðið autt og yfirgefið um árabil .
Það var byggt sem sóttvarnarhús í byrjun síðustu aldar .
Þegar Gísli flutti í húsið , fyrir bráðum 20 árum , taldist það vera við Spítalaveg og var númer 11 .
Þá var gert ráð fyrir götu , Tónatröð , ofan við húsið en ekkert varð úr .
Gísli gleðst yfir því en hann er ekki hrifinn af nýjasta skipulaginu .
Samkvæmt því á að hrúga niður húsum á svæðinu , eins og hann tekur til orða .
" Stjórnendur bæjarins virðast ekki mega sjá opin svæði án þess að þar þurfi að byggja .
" Í fyrra var gatan strikuð út af teikningunni og nafnið sett á aðra götu , skv. tillögu Gísla .
" Eftir það bý ég við Tónatröð 8 .
Sá er hins vegar munurinn að sú gata er til og hefur verið síðan ég man eftir mér ; gatan mín er gamli troðningurinn frá Spítalavegi sem fram til þessa hefur verið aðkomuleiðin að mínu húsi .
Að vísu varla nema jeppafær í snjóum og við vorkomu þegar frost er að fara úr jörðu .
En ég hef sem sé búið á þremur stöðum undanfarin ár , þó alltaf í sama húsinu , án þess að það hafi farið á flakk ! " Gísli segir svæðið hafi verið lítið breytt um aldir og sé að sjálfsögðu það fallegasta í bænum .
" Litla kleppi og gömlu Heilsuverndarstöðinni var að vísu stungið þarna niður um miðja síðustu öld en þau hús má rífa .
Það eru til milljónir mynda teknar yfir bæinn úr suðri , þar sem þetta hverfi er í forgrunni .
Þessu á að umbylta .
Stjórnendur bæjarins létu það sem vind um eyru þjóta , þótt hver og einn einasti húseigandi á svæðinu mótmælti .
Það sama gerði Þorsteinn Gunnarsson arkitekt sem gerði mat á svæðinu á vegum Húsfriðunarsjóðs og Minjasafnsins .
" Um miðja síðustu öld var Sóttvörn breytt í íbúðarhús og Jóhann Konráðsson og Fanney Oddgeirsdóttir fluttu þar inn með sinn stóra barnahóp .
" Þá var búið að byggja Litla klepp sem kallaður var , við hliðina .
Jói hafði þá tekið að sér gæslu sjúklinganna og Fanney kom inn í það starf með honum því oft þurfti Jói að bregða sér af bæ til að syngja .
Þá voru einungis fjárveitingar fyrir einu stöðugildi til að annast allt að 14 geðsjúka einstaklinga , miserfiða .
Lyf fyrir geðsjúka voru þá vanþróuð , en söngur Jóa reyndist besta lyfið til að koma á ró á Litla kleppi .
Þegar deildinni var lokað skömmu fyrir aldamót voru starfsmennirnir 10-12 , á þreföldum vöktum , en sjúklingarnir 5-6 .
" Það gleður Gísla að látið var að vilja hans og annarra að halda í nafnið Tónatröð .
Það varð til í minningu Jóhans Konráðssonar og hans söngelsku fjölskyldu .
" Héðan kemur líka fleira tónlistarfólk .
Sigurgeir Jónsson , organisti frá Mýri , byggði Spítalaveg 15 , sem er hér á horninu við Tónatröð .
Á efri hæðinni var Ólafur Tryggvi , sem stofnaði lúðrasveitina , og í gamla spítalanum var Jón Sigurgeirsson frá Helluvaði og hans fjölskylda .
Dísa , dóttir hans , er í Sinfóníunni og Agnes , systir hennar , er píanóleikari og svona gæti ég haldið áfram .
Það væri hægt að tefla fram einvalaliði einsöngvara , kór og hljómsveit úr þessu hverfi .
" skapti@mbl.is Uppáhaldsstaðir Gísla 1 .
Sundlaug Akureyrar .
Þar fær Gísli sér sprett daglega , að morgni eða kvöldi .
" Heitu pottarnir bestir ! " segir hann .
2 .
Sigurhæðir ; hús Matthíasar Jochumssonar þar sem Gísli er " húsbóndi " .
3 .
Lystigarðurinn .
Unaðsreitur spölkörn að heiman .
4 .
Brynjuísinn klikkar ekki .
5 .
Kirkjugarður Akureyrar .
Fallegur og vel hirtur .
Stutt að fara .
Endastöðin .
