Bókin Meiri hamingja eftir Tal Ben-Shahar seldist meira en aðrar hér á landi fyrir síðustu jól og " hamingjukúrs " hans við Harvard-háskóla í Bandaríkjunum er einn sá vinsælasti í sögu skólans .
Höfundurinn heldur síðar í mánuðinum fyrirlestur á Íslandi um jákvæða sálfræði .
Skapti Hallgrímsson skapti@mbl.is Fólk verður ekki hamingjusamt vegna þess að það nær árangri heldur þvert á móti ; það nær árangri vegna þess að það er hamingjusamt .
Þetta er rauði þráðurinn í því sem Tal Ben-Shahar hefur fram að færa .
Ben-Shahar er Ísraelsmaður sem nam í Bandaríkjunum , sló í gegn sem fyrirlesari í Harvard en fluttist síðan á ný til heimalandsins .
Hann hefur fjallað mikið um jákvæða sálfræði , og þar með hið merka fyrirbæri hamingjuna , undanfarin ár og er nú vinsæll fyrirlesari um málefnið víða um heim .
" Ég fæddist í Ísrael og ólst hér upp .
Var svo 15 ár í burtu við nám og kennslu en sneri heim á ný og einbeiti mér aðallega því að kenna jákvæði sálfræði í skólum , " sagði Ben-Shahar , sem staddur var heima í landinu helga þegar blaðamaður sló á þráðinn til hans .
Hann fæst einnig við að breiða út boðskap hinnar jákvæðu sálfræði fyrir kaupsýslumenn og stjórnvöld sé þess óskað .
Gekk sjálfum vel , en var óhamingjusamur " Leyndardómur daglegrar gleði og varanlegrar lífsfyllingar " var undirtitill bókar hans og Ísraelsmaðurinn segir mörg lítil , hversdagsleg atriði skipta meginmáli í þessu samhengi .
" Fólk hefur mikinn áhuga á jákvæðri sálfræði ; það þyrstir í fróðleik og þannig var einmitt með mig .
Ég var lengi leitandi þegar ég var í skóla .
Á meðan ég var í Harvard gekk mér nefnilega mjög vel í námi , ég átti góðu gengi að fagna í íþróttum , en var jafnframt afskaplega óhamingjusamur ! " sagði Ben-Shahar í samtali við Morgunblaðið .
" Í mínum huga gekk þetta ekki upp því fólk talaði þannig að manni í mínum sporum ætti að líða einstaklega vel .
Þess vegna hóf ég að leita svara .
" Hann komst að niðurstöðu og segir að vegna þess að honum leið eins og raun ber vitni á sínum tíma , á meðan leitin fór fram , gefi það honum örugglega enn meira en ella að stuðla að aukinni hamingju um veröld víða .
" Jákvæðu sálfræðinni er hvarvetna vel tekið ; hvort sem er í háskólum , fyrirtækjum og samtökum hvers konar .
" Hann segir þau fræði skipta miklu máli þegar hugað er að hamingjunni .
Vísinda- og háskólasamfélagið geti þá mátað hugmyndir um jákvæða sálfræði við daglegt líf , hvort sem er námshóps , við ráðgjöf í fyrirtækjum eða jafnvel á landsvísu á vettvangi ríkisstjórna .
" Þegar við leitum hamingjunnar er það í sjálfu sér ekki hið eina ; um leið og við hugum að eigin velsæld aukum við þrautseigju okkar og verðum betur undir það búin að glíma við erfiðleika af ýmsu tagi sem við lendum hugsanlega í á lífsleiðinni .
Verðum tilbúin að takast á við þá þegar með þarf .
Hin jákvæða sálfræði nýtist nefnilega hvenær sem er ; ekki síst þegar erfiðleikar steðja að eins og nú víða um heim .
" Hann tekur Íslendinga sem dæmi og nefnir að hið mikilvægasta , þegar á móti blæs , sé að takast á við erfiðar tilfinningar og byrja á því að freista þess að sætta sig við að þær séu eðlilegur þáttur af því að vera manneskja .
" Þegar mönnum tekst það leiðir það gjarnan til þess að hið neikvæða verður auðveldara viðfangs en áður og okkur á að geta liðið betur .
Og niðurstaðan er jafnan sú að eina leiðin til úrlausnar sé að takast á við erfiðleikana ; að byrja á því að sætta sig við þá og vinna síðan í vandamálunum .
" Hann segir erfiða tíma , eins og mannkynið upplifir nú , vitaskuld geta sundrað en þegar grannt sé skoðað geti erfiðleikarnir líka gert samfélögin sterkari .
" Rannsóknir í jákvæðri sálfræði og tengdum greinum hafa sýnt fram á hvernig hægt er að komast í gegnum slík tímabil og rísa upp úr þeim sterkari en fyrr .
Von mín er að mér takist að kynna sem flestum rannsóknirnar , tólin og tækin sem gera sem flestum kleift að nýta sér þau til að sigrast á erfiðum aðstæðum , " segir hann í bókinni sem áður var nefnd , Meiri hamingja .
Ben-Shahar kenndi fyrst námskeið í jákvæðri sálfræði í Harvard árið 2002 .
Hann segir svo frá í bókinni : " Átta nemendur skráðu sig ; tveir gáfust upp .
Í hverri viku könnuðum við í tímum það sem mér fannst vera spurning spurninganna : Hvernig getum við gert sjálfum okkur og öðrum kleift – einstaklingum , hópum og samfélaginu – að öðlast meiri hamingju ? Við lásum fræðilegar tímaritsgreinar , létum reyna á hugmyndir , deildum persónulegum sögum , fundum jafnt fyrir vonleysi og ofsakæti og komum undan vetri með ljósari skilning á því hvað sálfræðin getur kennt okkur um hamingjuríkara og fyllra líf .
" Fjölgaði stöðugt Ári síðar var kúrsinn gerður opinber ef svo má segja .
" Philip Stone , lærifaðir minn , sem fyrstur kynnti greinina fyrir mér og var líka fyrsti prófessorinn til að kenna jákvæða sálfræði við Harvard , hvatti mig til að bjóða upp á námskeið með fyrirlestrum um þetta efni .
Þrjú hundruð og áttatíu nemendur skráðu sig .
Í mati sínu í árslok sögðu 20 prósent " námskeiðið eykur lífsgæði manns " , " segir Ben-Shahar í bókinni .
" Næst þegar ég bauð upp á námskeiðið skráðu sig 855 nemendur og þar með varð það fjölmennasti kúrsinn í háskólanum .
William James , sem var frumkvöðull í sálfræði í Ameríku fyrir rúmri öld , hélt mér við efnið með því að minna mig á að halda mig við hagnýta hluti og leita að " verðgildi sannleikans á grundvelli reynslunnar .
" Verðgildið sem ég leitaðist við að færa nemendunum var ekki í beinhörðum gjaldmiðli og heldur ekki í gjaldmiðli velgengni eða metorða , heldur í því sem ég vil kalla hinn eina sanna gjaldmiðil , það markmið sem öll önnur markmið miðast við : hamingjunni .
Þetta var ekki bara námskeið í kenningunni um " hið góða líf " .
Auk þess að lesa og fræðast um rannsóknirnar í greininni var ætlast til þess af nemendum að þeir beittu aðferðunum .
Þeir skrifuðu ritgerðir þar sem þeir tókust á við ótta sinn og veltu fyrir sér styrkleikum sínum , settu sér metnaðarfull markmið fyrir vikuna og fyrir áratuginn framundan ; þeir voru hvattir til að taka áhættu og finna teygjusvæðið sitt ( heilbrigða millistigið á milli þægindasvæðis og skelfingarsvæðis ) .
Sjálfum tókst mér ekki alltaf að finna þetta heilbrigða millistig .
Ég er feiminn og innhverfur og leið þokkalega vel í fyrsta skiptið þegar ég kenndi sex nemendum .
Það tók töluvert á mig að halda fyrirlestra fyrir hátt í fjögur hundruð stúdenta árið eftir .
Þegar hópurinn rúmlega tvöfaldaðist þriðja árið var ég kominn langt út á skelfingarsvæðið – ekki síst þegar foreldrar nemenda , nokkrir afar og ömmur og loks fjölmiðlar fóru að skjóta upp kollinum .
" Ben-Shahar segir í samtalinu við Morgunblaðið að víða séu í boði nokkurra þrepa námskeið í leit að hamingjunni ellegar að þátttakendum sé lofað einhverju einu leyndarmáli sem ljúki upp dyrunum að þessu eftirsótta fyrirbæri .
" Þetta hljómar vel en er því miður ekki satt .
Lykillinn að hamingju – og í reynd eina leiðin til að finna hana – er sú að fara á markvissan hátt yfir ákveðin atriði ; hvað það sé sem skiptir hvern og einn virkilega máli í lífinu , og ákveða að breyta í samræmi við það .
" Hann nefnir bandaríska sálfræðinginn Carl Rogers , sem lést fyrir mörgum árum .
Sá sagði einhverju sinni að það allra persónulegasta væri jafnframt það almennasta .
" Þegar öllu er á botninn hvolft upplifum við því öll sömu kenndir ; erfiðleika , þrautir , gleði , ást ...
Mikill menningarlegur munur er á milli landa en í raun eru það sömu atriðin sem alls staðar skipti mestu máli , " segir Ísraelsmaðurinn í símtalinu .
" Eitt það mikilvægasta sem ég áttaði mig á , eftir að ég fór að hugsa málið , var að ég hafði alla tíð leitað hamingjunnar á röngum vettvangi .
Ég trúði því statt og stöðugt af ef ég kæmist á næsta fjallstopp yrði ég hamingjusamur að eilífu .
En sú er ekki raunin ; við upplifum að vísu sæluvímuna en hún varir ekki lengi .
Ég gleðst vissulega um stundarsakir ef ég fæ launahækkun en sú gleði varir ekki lengi .
Ég verð fljótlega komin í sama farið ; hafi ég verið óánægður áður en að launahækkuninni kom verð ég það fljótlega aftur .
" Gleðin verður því að vera raunveruleg til að hún endist ; hamingjan fyrst og árangur í kjölfarið , ekki öfugt .
" Með þeim hætti verðum við meira skapandi en annars , okkur gengur betur að hvetja okkur sjálf til dáða , við verðum í betri tengslum við vinnufélagana og fjölskylduna og af öllu þessu leiðir að okkur líður betur en annars .
" Það sem skiptir meginmáli , segir hann , og færir fólki raunverulega hamingju , " er að eiga góðar stundir með þeim sem okkur þykir vænst um .
" Hann undirstrikar orðin góðar stundir ; ekki sé nóg að vera með viðkomandi heldur eigi ekki að vera að tala í símann eða kíkja á póstinn í tölvunni á meðan ! " Við eigum líka að vera þakklát fyrir það sem við höfum , ekki að átta okkur á mikilvægi þess loks þegar einhver veikist eða fellur jafnvel frá .
" Þunglyndi vex með veraldlegum auði Ben-Shahar bendir á í bókinni Meiri hamingja að á sama tíma og veraldlegur auður vex í heiminum fylgi þunglyndi í kjölfarið .
" Jafnvel þó að kynslóð okkar – í flestum vestrænum löndum og einnig á fleiri og fleiri stöðum í Austurlöndum – sé ríkari en kynslóðirnar á undan , erum við ekki hamingjusamari fyrir vikið , " segir hann og heldur áfram : " Leiðandi fræðimaður á sviði jákvæðrar sálfræði , Mihaly Csikszentmihalyi , spyr einfaldrar spurningar sem snúið er að svara : " Úr því við erum svona rík , hvers vegna erum við þá ekki hamingjusöm ? " Á meðan fólk trúði því að veraldlegum grunnþörfum þess yrði að vera fullnægt svo það gæti lifað fullnægjandi lífi var auðvelt að finna skýringar á óhamingjunni .
En núna þegar grunnþörfum margra hefur verið fullnægt liggur ekki lengur á borðinu nein handhæg réttlæting á óánægju fólks .
Fleira og fleira fólk glímir við að leysa þversögnina – að peningar virðast hafa fært okkur óhamingju – og það væntir þess að jákvæð sálfræði komi því til hjálpar .
" Ekki flókið Algeng hindrun í vegi hamingjunnar er sú falska vænting að eitthvað eitt – bók eða kennari , prinsessa eða riddari , afrek , verðlaun , opinberun – muni færa okkur eilífa sælu , " segir hann á öðrum stað .
" Þó að allt þetta geti aukið á vellíðan okkar , þá myndar það aðeins lítinn hluta af mósaíkmynd hamingjuríks lífs þegar best lætur .
Ævintýrahugmyndin um hamingjuna – trúin á að eitthvað muni gera okkur hamingjusöm um aldur og ævi – veldur okkur bara vonbrigðum á endanum , " skrifar Ben-Shahar .
Í ljós komi að það sem lífið snúist um sé þetta dags-daglega , það venjulega ; smáatriðin í mósaíkmyndinni .
Það sé allt og sumt .
