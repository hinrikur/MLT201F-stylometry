Allt útlit er fyrir æðisgenginn endasprett í ensku úrvalsdeildinni í knattspyrnu á þessu vori .
Mótið hefur um margt spilast óvenjulega og þegar tíu umferðir eru óleiknar eiga þrjú lið býsna góða möguleika á meistaratitlinum , Chelsea , Manchester United og Arsenal .
Undanfarin tíu ár hafa meistaraliðin í Englandi tapað að meðaltali 3,7 leikjum á vetri .
Flestum tapaði Manchester United 2000-01 , sex talsins , en Arsenal fæstum , ekki einum einasta , 2003-04 .
Chelsea hefur þegar lotið fimm sinnum í gras á yfirstandandi leiktíð og Manchester United og Arsenal sex sinnum .
Manchester City hefur raunar aðeins tapað fjórum leikjum en tíu jafntefli gera það af verkum að liðið er tólf stigum frá toppnum enda þótt það eigi leik til góða .
Það er að líkindum of breitt bil að brúa , jafnvel í þessu undarlega árferði .
Meðalstigafjöldi ensku meistaraliðanna undanfarinn áratug er 88,3 stig .
Chelsea á stigametið , 95 stig frá 2004-05 en 2000-01 dugðu 80 stig Manchester United til að landa titlinum .
Chelsea er á toppi deildarinnar núna með 61 stig og gæti því í besta falli lokið keppni með 91 stig .
Eins og mótið hefur þróast verður að teljast afar hæpið að eitt toppliðanna vinni alla sína leiki fram á vorið og því eru yfirgnæfandi líkur á því að deildin vinnist á færri stigum en 88 .
Nær örugglega koma 85 stig til með að duga .
Toppliðin þrjú hafa leikið á als oddi á heimavelli í vetur , Chelsea og United hafa unnið tólf af fjórtán leikjum sínum þar og Arsenal ellefu .
Úti hafa þau öll unnið sjö leiki af fjórtán .
Samtals hafa toppliðin þrjú tapað sautján leikjum , þar af þrettán á útivelli .
Til samanburðar má geta að þrjú efstu liðin í fyrra , United , Liverpool og Chelsea , töpuðu aðeins ellefu leikjum allan veturinn .
Líkið reyndist með lífsmarki Sú staðreynd að Arsenal sé aftur komið í bullandi baráttu um titilinn er til marks um torkennilegheit sparktíðarinnar .
Manchester United ók yfir Skytturnar á Emirates-leikvanginum í lok janúar og Chelsea bakkaði yfir líkið viku síðar .
Öll sund virtust lokuð .
Síðan hefur Arsenal fengið fullt hús stiga úr þremur leikjum á meðan Chelsea hefur aðeins nælt í þrjú stig og United fjögur .
Sé mið tekið af þessari þróun gæti þess vegna allt önnur staða verið komin upp í lok mánaðarins .
Ýmsir eru á því að Arsenal eigi auðveldustu leikina eftir , þeirra á meðal Sir Alex Ferguson , knattspyrnustjóri Manchester United – ef hægt er að tala um auðvelda leiki á þessu stigi móts .
Engum blöðum er hins vegar um það að fletta að Chelsea á erfiðustu dagskrána fyrir höndum .
Liðið á meðal annars eftir að mæta Tottenham og Liverpool á útivelli , auk risaslagsins við Manchester United í Leikhúsi draumanna 3. apríl .
Á móti kemur að heimaleikirnir virka auðveldir á pappírunum .
Það veikir lið Chelsea verulega þessa dagana að þrír lykilmenn eru frá vegna meiðsla , Petr Cech , Ashley Cole og Michael Essien .
Raunar hafa öll toppliðin lent í meiðslavandræðum í vetur , nægir þar að nefna stórmenni á borð við Rio Ferdinand og Nemanja Vidic ´ ´ hjá United og Robin van Persie og Theo Walcott hjá Arsenal .
United á eftir að mæta fjórum af efstu liðunum sex , þar af þremur heima , Chelsea , Liverpool og Tottenham .
Þá eiga þeir Fergusynir eftir að glíma við samborgara sína í Manchester City á útivelli .
Þar munu bein skjálfa .
Einnig barist um fjórða sætið Baráttan um fjórða sætið , sem gefur þátttökurétt í Meistaradeild Evrópu næsta vetur , er ekki síður hörð .
Fjögur félög hafa ósvikinn áhuga á því sæti , Tottenham og Manchester City , sem hafa 49 stig , Liverpool , sem hefur 48 stig og Aston Villa , sem hefur 45 stig en á tvo leiki til góða á Liverpool og Tottenham og einn á City .
Stóru félögin fjögur , Chelsea , Manchester United , Arsenal og Liverpool , hafa einokað efstu sætin fjögur frá árinu 2005 .
Leikirnir sem toppliðin eiga eftir : Chelsea : West Ham ( h ) , Blackburn ( ú ) , Portsmouth ( ú ) , Aston Villa ( h ) , Man .
Utd ( ú ) , Bolton ( h ) , Tottenham ( ú ) , Stoke ( h ) , Liverpool ( ú ) , Wigan ( h ) .
Man .
Utd : Wolves ( ú ) , Fulham ( h ) , Liverpool ( h ) , Bolton ( ú ) , Chelsea ( h ) , Blackburn ( ú ) , Man .
City ( ú ) , Tottenham ( h ) , Sunderland ( ú ) , Stoke ( h ) .
Arsenal : Burnley ( h ) , Hull ( ú ) , West Ham ( h ) , Birmingham ( ú ) , Wolves ( h ) , Tottenham ( ú ) , Wigan ( ú ) , Man .
City ( h ) , Blackburn ( ú ) , Fulham ( h ) .
