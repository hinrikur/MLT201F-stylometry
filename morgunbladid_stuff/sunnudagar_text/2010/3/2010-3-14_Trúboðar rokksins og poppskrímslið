Á daginn er Heiðar Ingi Svansson markaðsstjóri Forlagsins " eða bara verkamaður í víngarði drottins " .
En á kvöldin er hann bassaleikari í hljómsveitinni Trúboðunum .
– Af hverju þetta nafn ? " Fyrstu tónleikarnir voru haldnir í Laugarneskirkju á fertugsafmæli mínu , þannig að nafngiftin átti vel við , " segir Heiðar Ingi .
" Í öðru lagi boðum við sannleikann í víðasta skilningi þess orðs .
Og í þriðja lagi boðum við trúna sjálfa , að hafa trú á því , komnir á þennan aldur , að menn eigi að vera að stofna hljómsveit og spila rokk og ról .
" – Þið spilið rokk og ról ? " Þetta er melódískt rokk , þar sem reynt er að forðast að láta poppskrímslið éta sig með húð og hári .
En svo er þetta kannski , þegar öllu er á botninn hvolft , bara helvítis popp .
En það er farið af stað með að þetta sé rokk og ról .
" – Eru lögin frumsamin ? " Já , já , já , allt frumsamið .
Nóg af sköpunargáfu .
Það alveg vella frá okkur lögin .
Og merkilegt við það , að framan af mínum tónlistarferli samdi ég kannski eitt tvö lög , en svo gerðist ekkert , kom aldrei neitt .
En svo , eftir að ég varð fertugur , þá gubbast út úr mér lögin .
Kannski það sé trúboðið ? Í Trúboðunum voru menn kallaðir ! Enda var enginn ráðinn í hljómsveitina – menn fengu bara köllun .
Þeir áttuðu sig á því misfljótt , en það kom ! " – Um hvað eru lögin ? " Við höfum gert tilraunir í textamálunum .
Að sjálfsögðu er trúboð í öllum þessum textum , en þetta er ekki trúboð um daginn og veginn .
Hallgrímur Helgason hefur samið fyrir okkur texta , annar fjallar um ástandið og hitt er skörp ádeila á Davíð Oddsson og heitir Krónukallinn .
Svo höfum við prófað Fjölni tattú .
Ég fékk hann til að gera texta og hann er nánast óskiljanlegur , en við þykjumst vita að djúp meining búi undir .
Hann skilur textann reyndar ekki sjálfur , en hann er samt mjög fínn .
Svo er einn eftir Gísla Einarsson , Vantrúboð , sem fjallar um trúboð þeirra sem enga trú hafa að eigin sögn .
Ég hef líka fiktað við textagerð sjálfur og Karl Örvarsson söngvari .
Honum tókst að gera mjög fínan texta um skelfilegt málefni um daginn , um Fritzl-viðbjóðinn .
Þar kom hann sjálfum sér á óvart og okkur líka .
Textinn passar vel við lagið , er dúndurrokkari , og auðvitað er ekki hægt að fjalla um þetta mál öðruvísi en að fyllast viðbjóði .
En trúboð er ekki heilagt .
Það fjallar um sannleikann , hvort sem hann er ljótur eða fallegur .
Og það er ekki bara á miðjunni .
Það er á öllum köntum .
" pebl@mbl.is Heiðar Ingi spilar á bassann í forgrunni og lýsir þannig félögum sínum : " Í bandinu eru Maggi Rún trommuleikari , gamall rokkhundur að norðan , sem spilaði meðal annars í einu af mínum uppáhaldsböndum í gegnum tíðina , Hún andar , dúndurrokkhljómsveit að norðan .
Snorri Barón Jónsson , gítarleikari sem er ekki hægt að lýsa með orðum , það verður að hafa mynd af honum eða horfa á hann til að geta lýst honum ; það er gæinn sem á Vatikanið , einhver róttækasti framsóknarmaður sem ég þekki .
Svo kemur Karl Örvarsson út úr poppskápnum .
Það vita það fáir að í Karli blundar fól , rokkfól , sem loksins er að komast upp á yfirborðið .
Ég er búinn að vera að reyna að særa rokkskrímslið upp lengi , en poppófétið hefur alltaf haft betur þangað til núna .
" 