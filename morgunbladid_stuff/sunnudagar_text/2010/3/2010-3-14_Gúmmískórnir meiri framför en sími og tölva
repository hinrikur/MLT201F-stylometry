Birna Ingimarsdóttir Wæhle á Akureyri fagnar 100 ára afmæli í dag , laugardag , og á von á gestum .
" Það á víst að gera heilmikið grín að mér ! " segir hún og hlær .
" Barnabörnin hafa talað um það .
" Birna býr á dvalarheimilinu Hlíð .
Hún er við góða heilsu , létt á fæti og sjónin er góð sem betur fer því Birna er mikill lestrarhestur .
Hún missti eiginmann sinn 1974 og bjó ein eftir það ; keypti sér íbúð eftir að hún flutti úr Grænumýrinni , seldi hana síðar og var eftir það í leiguíbúð .
Það var ekki fyrr en sú íbúð var seld að Birna ákvað að tímabært væri að komast á elliheimili , þá orðin 98 ára ! " Ég var komin á tíma .
En ég gat alveg séð um mig sjálf .
" Hún fór alltaf í sund nema sunnudaga og segir það eflaust eiga sinn þátt í hve hún er heilsugóð .
Segist reyndar alltaf hafa verið hraust .
Náskyld Jónasi Hallgrímssyni Langamma Birnu var Rannveig systir Jónasar Hallgrímssonar , listaskáldsins góða frá Hrauni í Öxnadal .
Hann er í miklu uppáhaldi hjá Birnu og henni þykir ótrúleg hlýja í ljóðum Jónasar .
" Þau eru svo tær ; einhvern veginn upphafin yfir hversdagsleikann .
Til dæmis þetta : Sáuð þið hana systur mína sitja lömb og spinna ull ? Fyrrum átti ég falleg gull ; nú er ég búinn að brjóta og týna .
Þetta samdi Jónas um systur sína , hana Rannveigu langömmu mína .
" Svo merkilegt sem það má teljast vissi Birna ekki af tengslunum við Jónas sem barn eða unglingur .
Aldrei var talað um hann heima .
" Það var ekki fyrr en á fullorðinsárum , þegar ég fór að lesa og læra ljóð að ég áttaði mig á að ég væri skyld honum .
Ég hef oft hugsað um þennan unga , fátæka mann í Kaupmannahöfn og aðra sem börðust fyrir land sitt og þjóð en fengu engar þakkir fyrir .
Látlaust , tært og fallegt , " segir hún dreymandi .
" Hlustaðu á þetta : Kyssið þið , bárur , bát á fiskimiði .
Blásið þið , vindar , hlýtt á kinnum fríðum .
Þetta er óskaplega fallegt .
" Faðir Birnu var Ingimar Hallgrímsson og móðirin Sigurbjörg Jónsdóttir úr Þingeyjarsýslu .
" Afi minn tók framhjá og þar af leiðandi varð faðir minn til .
" Birna er fædd á Litla-Hóli í Eyjafirði og bjó þar ásamt foreldrum sínum og systkinum .
Hefðbundinn búskapur var á bænum , " eins og hann hafði verið kynslóð eftir kynslóð .
Það var auðvitað ekkert rafmagn og enginn bíll .
Allt unnið í höndunum .
Það var aldeilis breyting þegar vélarnar komu og mátti breytast .
" Fyrsta sláttuvélin kom á bæinn þegar Birna var barn : vél sem hestur var spenntur fyrir .
" Mótorinn var ekki kominn í sveitina .
" Hún segir líka mikið hafa breyst þegar KEA kom á laggirnar mjólkursamlagi á þriðja áratug aldarinnar .
" Þá fyrst sáu bændurnir peninga , þegar þeir fóru að leggja mjólkina inn .
" Verst af öllu þótti Birnu kuldinn .
" Þegar timburhúsin voru byggð var lítið sem ekkert að hafa til að hita þau upp ; ekkert nema mór .
Svo var sauðataðið en það þurfti að endast til að sjóða mat .
Og það var alltaf til nóg að borða heima .
Ekki mjög fjölbreytt fæði en það var ábyggilega eins gott og núna .
" Nokkrir dagar urðu að 40 árum Þau voru fjögur systkinin en fleira var í heimili .
" Einu sinni kom maður og spurði pabba hvort hann fengi að vera í nokkra daga .
Konan hans var á Akureyrarspítala og maðurinn vegalaus .
Hann fékk að vera og árin urðu 40 ! Hann varð 98 ára .
En það var mikið lán fyrir mig sem litla stelpu að fólkið var á bænum ; þau voru í nokkurs konar húsmennsku hjá pabba og ég átti ævinlega athvarf hjá þeim enda sáu þau enga galla á okkur systkinunum , " segir Birna og hlær .
" Það voru bara góðu , fallegu börnin ! " Hún segist ekki muna til þess að sér hefði nokkurn tíma leiðst sem barni .
" Það var alltaf góður bókakostur á heimilinu og ég lærði snemma að lesa .
Við fórum í reiðtúr einu sinni á sumri og vorum svo mikið í útileikjum .
Við lifðum við mikið frjálsræði , systkinin , nema eitt var strangt : við áttum að þegja þegar gestir komu .
Helst ekki að trana okkur fram .
En ég hef aldrei verið slegin ; ég vissi að víða var talið hollt uppeldi að slá börn á rassinn en það var ekki gert heima .
Okkur datt ekki annað í hug en gera það sem okkur var sagt .
" Faðir Birnu var mikill bókamaður .
" Lestur hefur verið mitt líf og yndi , ég les mikið enn í dag – og vona að ég geti það áfram .
" Hún les allt ; " ég fæ til dæmis dönsku blöðin , Familie Journal og fleiri .
Þar er margt gott .
Svo les ég ýmsar bækur .
" Á borðinu liggur ný ævisaga Vigdísar Finnbogadóttur .
" Ég verð að lesa hana við borð ; bókin er svo mikil að vöxtum að ómögulegt er að hafa hana með sér í rúmið .
" Talandi um þá glæsilegu konu nefnum við að margt hafi breyst í lífi kvenna frá því Birna var ung .
" Í gamla daga var alltaf talað um manninn og konuna hans , hún var varla nefnd á nafn .
Maðurinn – og svo konan og hundurinn , " segir gamla konan og hlær .
Spurð um það hvort hún lesi Jónas svarar Birna : " Ég kann feikimikið eftir hann en þó ekki allt .
En mér þykir ákaflega vænt um Jónas .
" Lestrarfélag var í sveitinni þegar Birna var að alast upp og haldnar kvöldvökur .
" Það voru alltaf keyptar bækur sem komu út .
Pabbi las upphátt á kvöldvökunni heima í stofu en húslestur var ekki nema á jólanótt og jóladag .
" Birna segist jafnan hafa komið til Akureyrar einu sinni á ári á yngri árum .
Fékk að vera með þegar farið var með ullina .
Þá var ein húsaröð undir brekkunni í innbænum , norðan gróðrarstöðvarinnar ; húsaröð sem hefur haldið sér .
" Þá var fjaran alveg við mjóa götuna og árabátur framan við flest hús .
" Það er þó ekki eftirminnilegast : " Ég man enn eftir ilminum sem lagði langar leiðir inneftir frá Schiöths bakaríi ; þvílíkur himneskur ilmur , " segir hún .
Birna hleypti heimdraganum fyrir tvítugt og fór suður að Laugarvatni ; hóf nám við Héraðsskólann sem var nýstofnaður og var þar veturinn 1929-30 .
" Þetta voru ákaflega skemmtilegir dagar .
Þarna var fólk á ýmsum aldri , bæði unglingar og fólk sem hafði ekki fengið tækifæri til að fara í skóla áður .
Ég man eftir einni sem okkur fannst vera kerling , enda hátt á þrítugsaldri ! Hún var svo vel lesin að hún vissi miklu meira en ungu kennararnir .
" Eftir veturinn á Laugarvatni fór Birna að vinna fyrir sér .
Fór austur á land í kaupavinnu um haustið , eftir að hafa verið á Alþingishátíðinni á Þingvöllum um sumarið .
" Um vorið fór ég upp í Biskupstungur .
Þorsteinn á Vatnsleysu var í Reykjavík í undirbúningsnefnd fyrir Alþingishátíðina og ég vann á bænum á meðan .
" Hún segir stórkostlegt að hafa verið á Þingvöllum .
" Hátíðin tók viku og ég var þar allan tímann .
Ég og önnur stelpa réðum okkur hjá veitingamanni sem kallaður var Jón í Klöpp og það var ákaflega gaman .
Þegar við vorum búnar að vinna fórum við út á völlinn að sjá höfðingjana ; þarna var allt höfðingjaslektið úr Reykjavík og svo sá ég kónginn , Kristján tíunda .
Hann var eins og hrífuskaft – með langa handleggi og fætur .
Ákaflega hávaxinn og bar sig vel .
" Til Akureyrar Birna kynntist norskum manni , Jóhannesi Jóhannssyni Wæhle , á Laugarvatni 1929 .
Þau trúlofuðu sig á Alþingishátíðinni og gengu í hjónaband um haustið .
" Jóhannes kynntist bræðrunum frá Klaustri , Helga og Vilhjálmi , á lýðháskólanum í Voss í Noregi .
Óvíst var með vinnu þar um sumarið og bræðurnir fengu Jóhannes til að koma til Íslands og útveguðu honum vinnu hjá Björnæs , norskum verkfræðingi , sem ætlaði að leggja símann í Vestur-Skaftafellssýslu en hafði lagt í austursýsluna árið áður .
" Þegar haustaði ráðlögðu bræðurnir Jóhannesi að fara í Héraðsskólann á Laugarvatni því það væri ódýrara en fara utan og þar kynntust þau Birna sem fyrr segir .
Þegar ungu hjónin fluttust til Akureyrar var þar töluvert atvinnuleysi " og það var basl hjá okkur eins og öðrum .
En við lifðum það af ! Það er líklega ekki hægt að útskýra þann hugsunarhátt sem þá var .
Sveitafólkið hélt meira að segja að hér væri allt í góðu lagi ; það vissi ekki hvað atvinnuleysi var og þegar það fór í kaupstað sem kallað var sýndist því allir hér vera í sparifötunum og spariskónum ; fólk var ekki í sauðskinnsskóm eins og í sveitinni .
" Birna og Jóhannes bjuggu fyrst í leiguhúsnæði en tóku sig til þegar byggð reis á mýrunum á brekkunni og reistu húsið Grænumýri 13 þar sem þau bjuggu þar til Jóhannes lést .
" Flestir áttu afskaplega lítið en menn hjálpuðust mikið að ; einn kunni að leggja vatnsleiðslur og setja upp miðstöðvar , annar var smiður og einn smíðaði glugga ...
Samvinnan var mikil .
" Birna og Jóhannes áttu fjögur börn : Ramborg sem fædd er 1931 , dreng sem fæddist andvana 1940 , Gunnildur sem kom í heiminn 1941 og lést 2008 og yngst er Helga Sigurbjörg , fædd 1943 .
Ekki mjög langur tími , 100 ár Hjónin unnu bæði á Sambandsverksmiðjunum .
Jóhannes var verkstjóri á Iðunni og Birna var 26 ár á Gefjun .
Hætti þar ári eftir að Jóhannes dó og fór á eftirlaun .
Síðan eru liðin mörg ár og Birna að fylla tíunda tuginn .
" Mér finnst þetta samt ekkert mjög langur tími , " segir hún um árin 100 .
" Ég hef mætt svo mörgu góðu fólki á lífsleiðinni ; held ég hafi aldrei mætt vondri manneskju .
Fólk er vissulega misjafnt , bæði í skoðunum og lífsstíl , og það er misjafnlega skemmtilegt eða leiðinlegt , " segir hún og hlær .
Þau Jóhannes fóru oft ótroðnar slóðir , í orðsins fyllstu merkingu .
" Við þóttum sérvitur ! Öðruvísi en annað fólk , en það gerir ekkert til .
" Áður en þau eignuðust bíl fóru hjónin margoft gangandi til fjalla : " Fórum þá með nesti í heimasaumuðu bakpokunum okkar og sváfum í heimasaumuðum svefnpokum .
Það voru yndislegar ferðir .
Einu sinni gengum við frá Reykjahlíð austur að Jökulsá á Fjöllum .
Það er æði-langt en það var gaman .
" Þá var verið að steypa stöplana á brúnni yfir Jökulsá , hjá Grímsstöðum .
" Við fórum yfir ána á ferju sem strákarnir sem voru að byggja brúna notuðu .
Ég var agalega hrædd , straumköstin í miðri ánni voru svo mikil að báturinn hoppaði en ég hugsaði sem svo að fyrst strákarnir kæmust þetta lifandi oft á dag hlytum við að gera það .
" Þegar Birna er beðin um að líta um öxl og rifja upp mestu breytingarnar hér á landi á æviskeiði hennar , tekur hún svo til orða að það sé kannski " kellingalegur hugsunarháttur , en ég held að mesta framförin – þrátt fyrir tölvurnar , sjónvarpið og símann – hafi verið þegar Íslendingar hættu að ganga á sauðskinnsskóm .
Það var bylting þegar gúmmískórnir komu .
Ég man að móðir mín sagði , þegar allir voru komnir í slíka skó : Mér finnst ég ekkert hafa að gera lengur ! Það var svo mikil vinna við að sauma þá , bæta þegar þeir voru skornir eða slitnir þvengir .
Við áttum skó til skiptanna en oft þurfti að þurrka þá yfir nótt þegar menn komu heim að kvöldi blautir í fæturna og þurftu heila skó að morgni .
" Birna segir vont , eins og nærri má geta , að ganga á oddhvössu grjóti á sauðskinnsskóm , þó svo leppar hafi verið í þeim .
" Líklega á fólk nú til dags erfitt með að ímynda sér hve mikil breyting það var þegar við fengum gúmmískóna ; það skilur enginn núna hvað það er að vera blautur í fæturna á hverjum degi .
Sem betur fer ! " En á þessum tíma hugsaði fólk í sjálfu sér ekki um hvað þetta var slæmt .
" Við þekktum ekki annað .
Maður saknar ekki þess sem maður þekkir ekki .
En allt breytist og ég er viss um að margt á eftir að koma sem við höfum ekki hugmynd um núna .
Þannig hefur það alltaf verið .
" Yndislegt að vera á Hlíð Birna er alsæl á dvalarheimilinu Hlíð .
" Það er ekki hægt að hugsa sér það betra .
Þvílíkt lán það er að komast hingað þegar fólk getur ekki séð um sig sjálft lengur .
" Hún talar fallega um starfsfólkið .
" Þarna er einn engillinn minn , " segir Birna þegar starfsmaður gengur hjá .
" Ég er sátt við allt umhverfi mitt og mér er ekki í nöp neinn .
Ég er ekki ósátt við nokkra manneskju nema sjálfa mig , " segir hún .
Hvers vegna ertu ekki sátt við þig sjálfa ? spyr blaðamaður .
" Ég held það sé ekki gott að vera alveg sáttur við sjálfan sig .
Það er margt sem ég hefði viljað gera betur og öðruvísi , en það var þá vegna þess að maður vissi ekki betur .
Ég er hrædd um að lífið væri fátæklegt og við eflaust þreytt ef alltaf gengi allt að óskum .
Ef alltaf væri sólskin .
Ég er ekki viss um að alltaf sé gott að fá óskirnar uppfylltar .
" Svo horfir Birna út um gluggann á herberginu sínu .
" Þessi snjór féll allur í logni .
Hann er því ekki samanbarinn og það er gaman að fylgjast með því hvernig hann lækkar jafnt .
Maður getur glaðst yfir ýmsu ; það þarf ekki alltaf að fara langt til þess .
" 