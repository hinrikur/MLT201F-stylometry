Erlingur Sigurðarson fór gjarnan upp bratta stigana í Menntaskólanum á Akureyri í nokkrum stökkum ; engum duldist þegar klossarnir hans nálguðust .
Höfundur þessarar greinar sat í tímum hjá Erlingi á suðursal fyrir aldarþriðjungi og þá höfðu nemendur á norðursal stundum á orði að kennari væri óþarfur þeim megin í húsinu .
Auðveldlega væri hægt að læra af Mývetningnum raddsterka þótt fáeinir veggir skildu að .
Síðar í þessum mánuði eru 22 ár liðin frá því Erlingur greindist með parkinsonsveiki , einungis 39 ára að aldri .
Varð ekki fertugur fyrr en um sumarið .
Eftir það varð hann smám saman að hægja á .
Kenndi raunar áfram í tæpan áratug en sneri sér síðan að öðru og hætti endanlega að vinna og fór á eftirlaun árið 2003 .
Þarft skref , en tók á ...
Erlingur er heimilisvinur landsmanna enda hefur hann verið gestur í stofum þeirra annað veifið , bæði í spurningaþættinum Meistaranum hjá Loga Bergmann á Stöð 2 á sínum tíma og Útsvari RÚV þar sem hann er nú í liði Akureyrar .
Sigríður Stefánsdóttir , eiginkona Erlings , kveðst lengi hafa talið þörf á mun opnari umræðu en raun ber vitni og segir þau aldrei hafa verið í feluleik með sjúkdóminn .
Sjónvarpið er enda ekki heppilegur felustaður og hjónin telja mikilvægt að sýna fram á að þótt fólk sé líkamlega veikt megi ekki afskrifa það .
Ekki síst þess vegna taki Erlingur þátt í Útsvari og hafi fengið gríðarlegar þakkir fyrir .
" Ég lít svo á að það sé eitt það besta sem ég get gert fyrir parkinsonsjúklinga , að vera með í þessum þætti .
En ég býst reyndar við að þetta verði mín síðasta keppni , " segir Erlingur þegar Morgunblaðið hitti þau að máli í stofunni heima í Suðurbyggð .
Hjónin komu fram á fundi Parkinsonfélags Akureyrar og nágrennis á dögunum og ræddu á persónulegum nótum um baráttuna við sjúkdóminn og ýmislegt það sem honum fylgir .
Tilfinningin var sérstök við upphaf fundar , segir Sigríður .
" Þó að ég sé alvön að tala um hvað sem er og hvernig sem er var það meira átak en ég hélt að standa upp og ræða þetta mál , af því að ég vildi gera það hreinskilnislega og af einlægni .
Það kom mér á óvart .
Fyrirfram þótti mér það bara fínt ; gott skref og þarft – sem það er – en það tók dálítið á .
" Viðbrögð fundarmanna voru afar góð og ekki þótti síst mikilvægt að Sigríður tjáði sig sem aðstandandi .
" Fólk þakkaði mér innilega fyrir .
Það er oftar talað um sjúkdóminn og sjúklinginn , sem er nauðsynlegt enda snýst málið um það , en fólki þótti gott að heyra talað persónulega um hlið aðstandandans , " segir hún .
Sjúkdómurinn hefur vitaskuld ekki bara áhrif á sjúklinginn heldur alla fjölskylduna , segir Sigríður , og það á mörgum sviðum .
" Aðstandendur ganga í gegnum sorg og reiði , gera mistök , verða þreyttir og skammast sín en þora ekki alltaf að segja það .
Líf aðstandenda er oft fjandi erfitt og þess vegna skiptir miklu máli að einhver tali um það ; það er gott að fólk hittist og spjalli og átti sig á því að það er ekki eitt í heiminum .
Að það geti fengið stuðning frá jafningjum , ekki bara frá sérfræðingum .
" Heilsubresturinn sjálfur er hin augljósa breyting en Sigríður nefnir fleiri atriði .
" Atvinnuþátttaka skiptir fólk miklu máli .
Ég vann alltaf mikið utan heimilis og við vorum vön að gera hlutina saman ; Erlingur gekk í það sem þurfti að gera varðandi börnin og húsverkin ekki síður en ég en eftir því sem getan minnkar riðlast ýmislegt .
Við lifum ótrúlega ólíku lífi nú miðað við það sem áður var .
" Hún segir oft talað um að þegar fólk fái bráðasjúkdóma , t.d. hjartaáfall eða krabbamein , myndist þéttur hópur fjölskyldunni til stuðnings , sem sé vitaskuld stórkostlegt en hún telur minna um þetta þegar sjúkdómurinn er þess eðlis að þróunin er hægari .
" Þá fjarlægist fólk frekar .
Við eigum að vísu enn mjög góða vini en sumir hurfu á braut .
" Sigríður segir þó nauðsynlegt að halda því til haga að lífið geti verið ágætt þrátt fyrir svona sjúkdóm .
" Maður getur ekki lifað í þáskildagatíð ; það þýðir ekki að hugsa um í hvaða sporum við værum ef þetta hefði ekki gerst .
Kannski breyttist lífið líka á jákvæðan hátt ; það getur vel verið að við hefðum drepið okkur úr stressi og sókn eftir vindi ef Erlingur hefði ekki veikst .
Það er mikilvægt að benda fólki á að þetta er ekki bara svartnætti .
Það er eðlilegt að fólk sé kvíðið og hrætt en það má ekki vera aðalatriðið .
" Hún lýsir þeirri skoðun sinni að mjög mikilvægt sé að gera greinarmun á manninum með sjúkdóminn og persónunni .
" Ég ákvað strax að passa mig á því að líta ekki á Erling bara sem sjúkling .
Hann er maðurinn minn ; persóna sem verður að fá að halda reisn sinni þrátt fyrir sjúkdóminn , og ekki bara innan fjölskyldunnar heldur í þjóðfélaginu sem heild .
" Eitthvað var að , en hvað ? Titringur er þekktasta einkenni sjúklinga með parkinsonsveiki , aðrir stífna upp og Erlingur er í þeim hópi .
Hann telur stífnina að aukast og hún hefur áhrif á jafnvægisskynið .
" Óskýrmæli og slappleiki í máli , " svarar hann þegar ég spyr hvað sé erfiðast við veikindin núna .
" Röddin er hljómlítil .
" En hann segist misjafn : " Ég get verið ágætlega skýr á köflum og get farið vel með texta ef ég þekki hann .
Það er allt annað að svara spontant ; þá vefst manni oft tunga um tönn .
" Hjónin kenndu bæði við MA þegar sjúkdómurinn uppgötvaðist .
Þau voru jafnframt á kafi í pólitísku starfi með Alþýðubandalaginu .
Sigríður sat lengi í bæjarstjórn , var forseti bæjarstjórnar um tíma – eftir að veikindi Erlings uppgötvuðust reyndar , í óteljandi stjórnum , nefndum og ráðum og haustið 1987 hafði hún meira að segja tekið slag við Ólaf Ragnar Grímsson í formannskjöri í flokknum , eftir að Svavar Gestsson hætti .
Ólafur Ragnar varð formaður : Auðvitað voru það henni vonbrigði að bíða lægri hlut en stóra höggið kom nokkrum mánuðum síðar .
Sigríður segist aldrei gleyma þeirri stundu þegar eiginmaðurinn sagði henni tíðindin í bílnum á leið heim frá flugvellinum , þegar Erlingur kom úr læknisrannsókn í Reykjavík .
" Það hafði lengi verið augljóst að eitthvað var að , en parkinsonsveiki – var það ekki sjúkdómur sem bara gamalt fólk fékk ? Hvað þýddi þetta eiginlega ? Hvernig yrði þróunin ? Var þetta banvænt ? Ég man enn eftir högginu og hvað mér brá , " segir Sigríður nú .
" Ég var búinn að finna fyrir þessu í tvö eða þrjú ár áður en ég fékk greiningu ; fann að ekki fúnkeraði allt eins og það átti að gera en fannst ég talinn móðursjúkur , " segir Erlingur .
Hann fann fyrir óþægindum í skrokknum , þróttleysi og skynjaði að áræðið var ekki hið sama og áður .
" Við keyrðum oft austur í Mývatnssveit um helgar en ég fór að hlífa mér við að leggja í slíka för ef óvissa var með færð eða veður .
" Erlingur ekur þrátt fyrir allt enn um eins og herforingi og segir það ganga slysalaust .
Að öðru leyti en því að þau Sigríður lentu út af í Aðaldalshrauni í haust , en voru reyndar í fullum rétti .
Bíll sem kom á móti fór yfir á öfugan vegarhelming , lenti á jeppa Erlings með þeim afleiðingum að eitt hjólið fór undan og jeppinn staðnæmdist ekki fyrr en langt utan vegar .
Sigríður segist hafa fengið töluverðan hnykk á bakið , en Erlingur að hann sé hvorki verri né betri en áður ! " Lappi var haltur í tvo daga , " segir Sigríður brosandi og hundurinn sperrir eyrun þegar hann er nefndur .
Erlingur segist ekki gera sér grein fyrir þróuninni dag frá degi á sínum tíma en ein fyrstu merkin hafi líklega verið þau að fólk nefndi hve horaður hann væri orðinn .
" Þegar ég leit í spegil sá ég að útlitið á mér var orðið helvíti tuskulegt , " segir hann nú .
Sigríður man , þegar hún lítur til baka , að eiginmaður hennar var hættur að sveifla annarri hendinni þegar hann arkaði um .
" Þetta eru dæmigerð einkenni en ég hafði bara ekki hugmynd um það .
" Henni fannst Erlingur reyndar óeðlilega oft í vondu skapi og sýna lítil svipbrigði .
" Þá fór ég að spyrja sjálfa mig hvað ég hefði nú gert ! Og spurði hvort hann gæti ekki verið glaðlegri .
Hvers vegna hann væri svona daufur ? " Erlingur kannaðist hins vegar ekki við að neitt sérstakt væri að ...
Skildu í tvö ár Hann segir það hafa verið ákveðinn létti þegar honum var tilkynnt hvers kyns var , eins einkennilega og það kann að hljóma .
Óvissan var svo slæm .
En þau undrast hve litla vitneskju var að fá .
" Fyrst þegar ég fór með Erlingi til læknis eftir greininguna vissi ég ekkert um hvað ætti að spyrja og við fengum mjög litlar upplýsingar .
Læknirinn sagði okkur að vera ekki að hugsa mikið um þetta , sem er að vissu leyti ágætt vegna þess að það má ekki láta sjúkdóminn taka yfir lífið ; það þýðir ekki að sökkva , en samt sem áður vakna margar spurningar þegar fólk í blóma lífsins lendir í svona áfalli .
Því fylgir vanlíðan og kvíði og það eiga læknar að vita .
" Lífið hefur sannarlega ekki verið dans á rósum .
Erlingur og Sigríður skildu meira að segja fyrir 10 árum en tóku saman á ný tveimur árum síðar .
" Þetta var hræðilegur tími en erfitt að segja hvað var sjúkdómnum að kenna og hvað einhverju öðru .
Það þýðir heldur ekki að vera að velta sér stanslaust upp úr því heldur hugsa sem svo að maður lærir og þroskast á öllu .
Sér heiminn í svolítið nýju ljósi , " segir Sigríður .
Erlingur botnar : " Maður metur lífið öðruvísi eftir svona áfall .
Finnst það meira virði en ella .
Lífið er of dýrt til að lifa því ekki .
" Síðustu setninguna lét hann falla fyrir allmörgum árum , og segir hana líklega þá gáfulegustu sem honum hafi dottið í hug um ævina ! Á svipuðum tíma orti hann lítið , magnað ljóð .
Hann kallar það Líf ? Landið : Tötrar .
Ljósið : Blekkingin .
Leiðindi marka leiki barnanna .
Líkaminn : Fjötrar .
Lygi : Þekkingin .
Lífið : Harka .
Langt til stjarnanna .
Þarna er örugglega að finna mikinn sannleika .
" Það er ekki hægt að ímynda sér hvernig það er að vera fangi í eigin líkama og ekki hægt að lýsa tilfinningunni sem því fylgir , " segir Erlingur .
En þolinmæði er sannarlega dyggð þegar svo er komið og aðstandendur verða að reyna að sætta sig við að allt tekur lengri tíma en áður .
" Það hefur verið mér mjög erfitt hve tímasetningar Erlings standast illa því ég á erfitt með að þola það þegar fólk er of seint , " segir Sigríður .
Erlingur nefnir að erfitt sé að skipuleggja daginn nákvæmlega en eiginkonan segist stundum halda að Grænavatnsgenunum sé um að kenna ! Erlingur er frá bænum Grænavatni í Mývatnssveit .
" Ég er ósjálfrátt farin að margfalda með tveimur ef hann segist koma eftir hálftíma ...
" Þau gera að gamni sínu .
Hann kveðst oft ansi lélegur á morgnana , lengi í gang og í kulda sé hann enn lengur að öllu en annars .
Það hafi til dæmis berlega komið í ljós þegar þau voru í Þýskalandi hve liprari hann var þegar hlýtt var í veðri .
Þar hafa þau dvalið í tvígang , eitt ár í senn , þegar þau fengu hvort sitt námsleyfið .
Lyfjaskammtana þarf að stilla miðað við veður en Erlingur bætir við ( allt að því innan sviga ) að einn tappi af koníaki sé besta hjálpartækið ! " Það getur munað mikið um einn sopa , " segir hann og þau nefna dæmi því til staðfestingar .
Þetta sé þó líklega ekki til eftirbreytni .
Sigríður nefnir mikilvægi þess að gera fólki grein fyrir því hvaða þjónusta er í boði .
Erlingur hefur tvívegis farið á sjúkra- og endurhæfingastofnun í Þýskalandi þar sem starfandi eru , að þeirra sögn , afar færir sérfræðingar .
Hann segist hafa verið kominn í þrot 1995 ; ári áður en hann fór utan í fyrra skiptið .
" Ég vann meira en ég þoldi og það var líka mjög mikið að gera hjá Siggu .
" Þau segja viðhorfið til parkinsonveikinnar annað í Þýskalandi en hér heima .
" Þar þykir það sjálfsagt að sjúklingur komi inn með reglulegu millibili og vel sé farið yfir öll hans mál .
Munurinn á þjónustunni er ofboðslega mikill þar og hér .
" Sjúkrasamlagið greiðir fyrir þjónustuna , kostnaðurinn sé vissulega töluverður en Sigríður segist sannfærð um að betra sé fyrir alla að fólk geti haldið áfram að vinna og greiði skatta sína og skyldur til samfélagsins í stað þess að hið opinbera þurfi að greiða því bætur .
" Sigurhæðakaflinn var mögulegur vegna þess að ég komst á stofnunina í Þýskalandi , " fullyrðir Erlingur og vísar þar til þess að í sex ár veitti hann forstöðu Matthíasarhúsi – Húsi skáldsins ( og síðari hluta tímabilsins raunar einnig Davíðshúsi ) .
Rak þar bókmenntastofnun og kenndi sjálfur á fjölda námskeiða enda ekki peningar fyrir hendi til að borga öðrum en forstöðumanninum , sem var í upphafi í hálfu starfi .
" Forstöðumaður er svo sem aldrei í hálfu starfi .
Frekar að það sé maður í fullu starfi á hálfum launum .
" Erlingur hafði verulegan metnað fyrir starfinu á Sigurhæðum , fólk sýndi því mikinn áhuga en á sínum tíma fannst honum hann aldrei koma nægilega miklu í verk .
Að hann hefði ekki verið sá frumkvöðull sem hann vildi vera .
" Þegar ég lít til baka átta ég mig hins vegar á því að ég kom ótrúlega miklu í verk og miklu meira en mig minnti .
" Hann sagðist hafa ákveðið það strax og verkefnið á Sigurhæðum hófst að hætta áður en það veslaðist upp með sér og stóð við það .
" Það veslaðist hins vegar upp eftir að ég hætti því enginn var ráðinn í staðinn .
Það þótti mér verst .
" Sérhæfingin skiptir máli Erlingur hrósar starfsfólkinu á þýsku stofnuninni , sem nefnd var áðan , í hástert .
" Ég fékk að vita meira um stöðu sjúkdómsins , einkenni , lyfjagjöf og þess háttar á einu kvöldi fyrst eftir að ég kom þangað en á átta árum þar á undan hér heima .
" Síðar var Erlingur á Reykjalundi og þau Sigríður árétta bæði að þar geri sérfræðingar vitaskuld sitt besta en mun meiri sérhæfing ytra geri það að verkum að fólk sé færara .
Viðhorfið þar sé vissulega einnig annað .
" Í Þýskalandi snýst málið um að létta mönnum lífið , bæði líkamlega og andlega ; að gera þá færari um að komast af , ef svo má segja .
Ekki er um lækningu að ræða en reynt er að gera líðanina eins skikkanlega og hægt er .
Manni líður aldrei vel ; það hugtak þekkir maður ekki eða man ekki hvernig er .
" Fyrstu árin eftir að Erlingur greindist kom læknir norður einu sinni í mánuði og var til viðtals á sjúkrahúsinu og Erlingur fór einstaka sinnum suður .
" Það var svo ótrúleg breyting þegar taugalæknir var ráðinn við Sjúkrahúsið og Gunnar Friðriksson flutti í bæinn .
Hann hefur reynst okkur frábærlega .
" Erlingur hefur þá kenningu að parkinsonsjúkdómurinn geti dulist lengi og sé jafnvel að einhverju leyti meðfæddur og ýmis atriði koma upp í hugann frá því hann var strákur .
" Ég var heldur lipur og eljusamur en seinfær og klaufi við sumt .
Ég ætlaði til dæmis aldrei að læra að hnýta skóreimar og er nú oft í vandræðum með það í kulda .
Ég gat heldur ekki kastað almennilega .
Kastaði eins og stelpa ! Ég náði ekki að smella fingrum ; það var eitthvert máttleysi .
Ég var líka seinn að læra að hjóla ; jafnvægisskynið kannski ekki verið í lagi .
" Hann segist líka hafa verið býsna seigur við að moka , en aldrei eins og þeir sem mokuðu ákafast .
Og ekki náði hann að mjólka nema nema eina kú , í mesta lagi tvær , þá voru handleggirnir orðnir uppspenntir .
Ekki lærði hann heldur að blístra fyrr en seint .
" Ég var lipur og laginn við flesta hluti en kiksaði oft í fótbolta ; hitti ekki boltann .
Var aðeins of seinn ; það getur bent til þess að viðbrögðin séu ekki rétt .
Að taugaboðin berist of seint .
" Hlífðarlaus miðill Í gærkvöldi mætti Erlingur til leiks í Útsvari á ný ásamt Jóni Pálma Óskarssyni og Hildu Jönu Gísladóttur .
Hann tekur svo til orða að sjónvarpið sé hlífðarlaus miðill " vegna þess að allar hreyfingar verða svo áberandi .
" Hann þarf því að passa að taka lyfin sín á réttum tíma og vonast til þess að þau endist þáttinn .
Spurningaþátturinn vekur ætíð athygli .
Sigríður segir ljóst að hann sé mjög vinsæll og nefnir að stundum sé engu líkara en hún sé á ferð með kvikmyndastjörnu þar sem þau Erlingur eru saman , fljótlega eftir útsendingu .
Fólk vilji þakka honum fyrir frammistöðuna og ræða málin .
" Ég er metinn duglegur af því að ég er eins og ég er .
Eða kannski þrátt fyrir það , " segir Erlingur og brosir .
Bætir svo við að alltaf hafi tíðkast hér á landi að bera sig borginmannlega , og fer með vísu Kristjáns fjallaskálds : Við skulum ekki víla hót það varla léttir trega .
Það er þó alltaf búningsbót að bera sig karlmannlega .
" Ég óttast ekki dauðann " Sjúkdómur eins og parkinsonsveiki er stundum feimnismál og Sigríður er gjarnan spurð hvernig Erlingi líði .
Jafnvel þótt hann sé sjálfur í grenndinni .
Hún bendir fólki oft á það , í fullri vinsemd , að best sé að spyrja Erling sjálfan að því hvernig hann hafi það .
Það minnir þau á gamlan brandara : Manni í hjólastól er færður kaffibolli og eiginkona hans , sem stendur við hlið mannsins , er spurð : Notar hann sykur ? " Fólk óttast kannski að ég þoli ekki spurninguna eða vilji hlífa sjálfum mér .
Þetta er eins og við jarðarför ; maður gengur ekki beinlínis til móts við þann dauða , " segir Erlingur .
Sigríður telur að flestum í þessari stöðu , hvort sem það er hinn veiki eða aðstandandi , þyki engu að síður gott að fá spurningar en viðkomandi gangi ekki lengra í svörum en hann treystir sér sjálfum til .
Fólk sé misjafnlega opinskátt .
Þegar spurt er um framtíðina segir Erlingur : " Ég tel vonlítið að ég lifi það að lækning finnist á þessu .
Gangurinn er sá að sjúkdómurinn versnar en ég reyni að komast af með aðstoð góðra manna en verð líklega háðari henni enn frekar .
" Hann lítur á Sigríði konu sína .
Erlingur segir mestu máli skipta að lifa og njóta hverrar stundar .
Hafist menn ekkert að séu þeir búnir að vera .
" Kyrrsetan er verst af öllu ; maðurinn verður að reyna á sín mörk .
" Vísar þar til þess að hann sinnir hestum sínum daglega .
" Ég óttast ekki dauðann , miklu frekar tímann þar til hann kemur .
" " Þótt eflaust sé hægt að segja ...
" Erlingur dvaldi á sjúkrastofnun í Þýskalandi árið 1996 og þakkar dvölinni þar að hann gat starfað sem umsjónarmaður Sigurhæða , húss Matthíasar Jochumssonar , í nokkur ár eftir að hann hætti að kenna og haldið þar úti umfangsmikilli menningarstarfsemi .
Tryggingastofnun neitaði að taka þátt í kostnaði við för Erlings utan , jafnvel þótt hann færi aðeins fram á sambærilega upphæð og ríkið greiddi fyrir dvöl á Reykjalundi .
Tekið skal fram að eftir tveggja ára baráttu fékk hann kostnað við utanferðina greiddan að hluta .
Þegar hann fór aftur til Wolfach í Svartaskógi síðar fékk Erlingur ekki eina krónu .
Þeim Sigríði fannst samskipti við Tryggingastofnun niðurlægjandi og benda m.a. á eftirfarandi í svarbréfi frá tryggingayfirlækni : " Þótt eflaust sé hægt að segja að hægt sé að finna erlendis stofnanir þar sem sjúklingar með sjúkdóm Parkinsons á hágu stigi geti hugsanlega haft eitthvert gagn af meðferðinni , þá er miðað við þann mikla kostnað sem hlýst af slíkri meðferð erlendis ekki hægt að samþykkja slíka meðferð á kostnað ríkissjóðs enda yrði þá að samþykkja hana fyrir fjölmarga sjúklinga erlendis .
" Erlingur spurði í framhaldi þessa hvort það ætti að ráða þátttöku almannatrygginga í sjúkrakostnaði og endurhæfingu hvort fleiri eða færri séu haldnir ákveðnum sjúkdómi .
" Hvar er jafnræðisreglan ef 50 sjúklinga hópur fær aðstoð tryggingakerfisins en öðrum hópi er neitað , t.d. vegna þess að þar eru 500 manns ? Hefur til þessa verið farið eftir fjölda sjúklinga eða öllu heldur fæð þegar ákvarðanir hafa verið teknar ? Og hvers vegna eru Parkinson-veikir ekki þar á meðal ? Er það e.t.v. vegna þess að þeir eru að meginhluta gamalt fólk , sem treystir sér illa til að standa í málaþrasi til að sækja rétt sinn ? Vissulega er öll læknismeðferð og hæfing kostnaðarsöm en röksemdirnar [ ...
] gefa tilefni til að spyrja enn frekar : Átti nokkurntíma að borga undir fyrsta alkohólistann á Freeport , voru ekki of margir drykkjumenn í landinu til þess ? " sagði hann í bréfi til Tryggingaráðs .
