Leikhúsverkið um Rannsóknarnefnd Alþingis hefur fyrir margt löngu breyst í tragí-kómedíu , en upphaflega handritið gaf að sönnu tilefni til þess að ætla að í uppsiglingu væri íslenskur harmleikur , að grískri fyrirmynd .
Maður veit eiginlega ekki lengur hvort maður á að hlæja eða gráta þegar nýjar fregnir berast af útkomudegi skýrslu rannsóknarnefndarinnar .
Kannski á maður bara að gera hvort tveggja .
Eins og alþjóð veit átti nefndin samkvæmt lögunum að skila skýrslu sinni hinn 1. nóvember 2009 .
Það tókst ekki og þá var stefnt á miðjan janúar á þessu ári .
Ekki tókst það vegna andmælaréttar og nýja dagsetningin var sett á í lok febrúar .
Tveir þriggja nefndarmanna , þeir Páll Hreinsson og Tryggvi Gunnarsson , héldu blaðamannafund hinn 25. janúar , þar sem þeir skýrðu frekari tafir .
Með leikrænum tilburðum sagði Tryggvi að hann yrði að viðurkenna að við gerð þessarar skýrslu hefði hann oft " verið gráti nær og mjög pirraður yfir því sem maður hefur séð " .
Og Páll sagði í upphafi blaðamannafundarins : " Að þau vandamál sem við erum að kryfja og gera þjóðinni grein fyrir skuli vera stærri og umfangsmeiri en gert var ráð fyrir í upphafi er ekki á ábyrgð nefndarinnar .
Þetta er vandamál okkar allra .
Ég bið því bæði þing og þjóð , að sýna okkur biðlund og veita okkur færi á að ganga frá skýrslunni .
" Enn var verkinu ólokið og í febrúarlok var talað um tveggja til þriggja vikna viðbótarfrest .
Um miðjan þennan mánuð hófst síðan nýr þáttur í farsanum , eða tragí-kómedíunni , því þá varð rannsóknarnefndin bara sambandslaus með öllu og engar upplýsingar fengust , ekkert samband náðist við nefndarmenn , þeir svöruðu ekki skilaboðum og tóku ekki símann .
Þeir voru bara horfnir af yfirborði jarðar .
Svo gerðist það um miðja þarsíðustu viku að tilkynning kom frá nefndinni , í þá veru að fréttatilkynning yrði gefin út eftir helgi , um það hvenær skýrslan yrði gerð opinber ! Það gerðist svo síðastliðinn mánudag að fréttatilkynningin sá dagsins ljós .
Skýrslan yrði gerð opinber hinn 12. apríl nk. , tæpum fimm og hálfum mánuði eftir að upphaflegur lokafrestur rann út .
Ekki dettur mér í hug að gera lítið úr því mikla starfi sem nefndin hefur unnið frá því að hún hóf störf .
Vonandi verður atburðarásin öll í aðdraganda hrunsins sett í skýrt , sögulegt samhengi , sem hjálpar mönnum að átta sig á því hvað gerðist , hvers vegna og hverjir báru ábyrgð á því að svo fór sem fór .
En ég óttast að allt of miklar væntingar séu bundnar við skýrslu nefndarinnar ; ég óttast að menn ætlist til þess að nefndin hafi svör á reiðum höndum í skýrslunni við öllum mögulegum spurningum sem vaknað hafa á undanförnu hálfu öðru ári .
Svo verður alveg örugglega ekki .
Mér finnst liggja í hlutarins eðli , að einhverjum málum sem nefndin fjallar um verði vísað áfram , ýmist til sérstaks saksóknara eða efnahagsbrotadeildar Ríkislögreglustjóra , og að öðrum málum ljúki með skýrslugerðinni og enn önnur mál muni koma til kasta Alþingis og nefndarinnar sem þar á að fjalla um skýrsluna .
Hér í Morgunblaðinu sl. þriðjudag var frétt , þar sem sagði að væntanlega yrði skýrslan opinberuð fyrir hádegi mánudaginn 12. apríl , nefndin myndi halda blaðamannafund og koma fyrir þingnefnd .
" Að því búnu er litið svo á að hlutverki nefndarinnar sé lokið og hún mun því ekki fylgja skýrslunni eftir með skýringum eða svara fyrirspurnum , t.d. á borgarafundum , " segir í fréttinni .
Þetta tel ég vera misráðið .
Eins og Styrmir Gunnarsson , fyrrverandi ritstjóri , skrifaði í pistli sínum hér í Morgunblaðinu fyrir viku ætti nefndin að sjálfsögðu að sitja fyrir svörum á opnum borgarafundum um land allt .
Þjóðin á heimtingu á því og engir eru betur til þess fallnir að svara fyrir um innihald skýrslunnar en einmitt höfundarnir .
Eða hvað ? 