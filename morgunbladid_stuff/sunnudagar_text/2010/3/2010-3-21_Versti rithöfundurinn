Hver er versti rithöfundur allra tíma ? Bókmenntafræðiprófessorinn John Sutherland á ekki í erfiðleikum með að svara því í bók sinni Curiosities of Literature .
Sutherland er einlægur bókmenntaáhugamaður og áhuga hans má vel lýsa sem sérviskulegum en jafnframt stórskemmtilegum .
Hann hefur áður skrifað bókina Is Heathcliff a Murderer ? þar sem hann rýnir í hin ýmsu skáldverk , gerist jafnvel leynilögreglumaður og kemst að ýmsum óvæntum niðurstöðum , eins og þeirri að Heathcliff , aðalpersónan í hinni dáðu bók Emily Brontë , Wuthering Heights , sé mjög líklega morðingi .
Í annarri bók svipaðrar tegundar , Can Jane Eyre be Happy ? , er hann enn að velta fyrir sér lífi og örlögum skáldsagnapersóna og svarar því meðal annars af hverju Fagin í Oliver Twist er tekinn af lífi þrátt fyrir að hafa ekki framið neinn þann glæp sem dauðarefsing liggur við .
Sutherland er dæmi um manneskju sem hefur lifandi áhuga á bókmenntum og skrifar um sögupersónur eins og þær séu raunverulegt fólk .
Það er því sönn ánægja að lesa bækur hans og ekki er hægt annað en að skynja við lestur þeirra að höfundinum finnst hann vera í einstaklega áhugaverðum leik sem hann vill helst ekki hætta í , svo vel skemmtir hann sér .
Bókmenntarisar og írsk skáldkona Í Curiosities of Literature fær írska skáldkonan Amanda McKittrick Ross heilan kafla , einfaldlega vegna þess að hún er talin versti rithöfundur allra tíma .
Sutherland er ekki einn um að telja Amöndu eiga þennan titil skilið því þeir sem hafa sérstakan áhuga á verkum lélegra rithöfunda eru margir hverjir staðfastlega þeirrar skoðunar að enginn rithöfundur fari fram úr Amöndu þegar kemur að framleiðslu á leirburði .
Amanda fæddist árið 1860 og lést árið 1939 .
Sjálf var hún einlæglega þeirrar skoðunar að hún væri stórbrotinn rithöfundur .
Samtímamenn hennar voru á öðru máli .
Bókmenntamenn hittust regulega til deila um það hvaða kafli í verkum hennar væri sá versti .
Í Oxford gerðu J.R.R .
Tolkien , C.S .
Lewis og vinir sér að leik að hittast á eftirlætiskrá sinni og skiptast á að lesa upphátt upp úr verkum hennar .
Sá þeirra sem gat lesið lengst án þess að flissa eða hlæja var talinn sigurvegari kvöldsins .
Dagur eggjanna Meðal skáldverka Amöndu eru Irene Iddesleigh , Delina Delaney , Donald Dudley og Helen Huddleston .
Titlar sem segja kannski ekki mikið en vekja þó óneitanlega grunsemdir um vægast sagt léttvægt innihald .
Ef rýnt er í innihaldið fást grunsemdirnar staðfestar .
Í skáldsögunni Irene Iddesleigh , sem fjallar um ógæfusamt hjónaband , er að finna þessi orð : " Segðu eitthvað ! Irene ! Eiginkona ! Kona ! Sittu ekki þarna þegjandi og leyfðu blóðinu sem nú rennur um æðar mínar að seytla gegnum holrúm óbældrar ástríðu og drjúpa niður og rennbleyta mig með djúprauðum lit .
" Það er ekki einkennilegt að Tolkien og félagar hafi skemmt sér ! Amanda orti einnig ljóð og sem dæmi um þá textasmíð skal nefna upphafsorðin í páskaljóði : " Kæri Drottinn , dagur eggjanna er runninn upp .
" Welles klikkar á tímatali Í áðurnefndri bók , Curiosities of Literature , velur Sutherland það sem hann kallar mestu mistök höfundar .
Hann ræðst ekki á garðinn þar sem hann er lægstur .
Verstu mistökin , segir hann , og jafnframt þau dáðustu er að finna í handritinu að kvikmyndinni Þriðji maðurinn .
Graham Greene skrifaði handritið en leikarinn Orson Welles skrifaði inn í það afburðaræðu sem stenst þó ekki rannsókn .
Í myndinni segir Orson Welles í hlutverki Harrys Limes : " Á Ítalíu á dögum Borgia-ættarinnar geisuðu styrjaldir , ógnarstjórn , morð og blóðsúthellingar í þrjátíu ár samfleytt en þá urðu líka til Michelangelo , Leonardo da Vinci og Endurreisnin .
Í Sviss höfðu þeir bróðurkærleika ; þeir höfðu lýðræði og frið í fimm hundruð ár – en hvað kom út úr því ? Gauksklukkan .
" Þetta er frábær texti , segir Sutherland , en léleg sagnfræði .
Gauksklukkan er ekki svissnesk uppfinning heldur þýsk og varð til á tímabili sem gaf heiminum Göthe , Kant , Schiller , Beethoven og Hegel .
Já , frábær texti frá Orson Welles og reyndar svo góður að maður óskar þess næstum því að Sutherland hefði látið vera að benda á mistökin .
