Erfitt er að fullyrða hvor hliðin á Sigurði Sveini Sigurðssyni sé hin hliðin ...
Hann er löggiltur fasteignasali og rekur fyrirtæki á því sviði á Akureyri , fasteignasöluna Hvamm , en ekki fer minni tími í að sinna helsta áhugamálinu , skautaíþróttinni .
Ekki nóg með að hann sé leikmaður Skautafélags Akureyrar og einn nýkrýndra Íslandsmeistara þess heldur er Sigurður einnig formaður félagsins .
Sigurður er úr innbænum og byrjaði kornungur á skautum eins og algengt var – og er – hjá krökkum úr þeim bæjarhluta .
Þá var öldin önnur , í tvennum skilningi ; ekki bara á dagatalinu heldur aðstæður gjörólíkar því sem er í dag .
" Ég var sex eða sjö ára þegar ég byrjaði að æfa á svellinu þar sem Búðarfjaran er núna , við norðurenda tjarnarinnar .
Þá var tjörnin oft ísilögð strax í september eða október , áður en fór að snjóa að ráði , þannig að maður komst snemma á skauta .
" Íþrótt allra bæjarbúa Það voru að langstærstum hluta innbæingar sem stunduðu íshokkí á þessum árum .
" Það hefur mikið breyst .
Nú er þetta íþrótt allra bæjarbúa , sem betur fer , en nálægðin við tjörnina og þar með svellið skipti miklu máli á sínum tíma .
" Hann segir algjöra byltingu hafa orðið í íþróttinni þegar skautahallirnar risu ; fyrst í Laugardal 1997 , á Akureyri árið 2000 og loks var svellið í Egilshöll tekið í notkun 2003 .
Áhugi almennings og fjölmiðla hafi aukist til muna hin síðari ár .
" Áhuginn hér fyrir norðan hefur reyndar alltaf verið töluverður og leikirnir okkar vel sóttir .
Áður en höllin var byggð lagði fólk oft bílunum í brekkunni fyrir ofan svellið og þegar skorað var lögðust menn á flautuna og blikkuðu ljósunum .
Það var skemmtileg stemning .
" Sigurður bjó sem barn í Aðalstræti 40 , við hlið tjarnarinnar sem áður var nefnd og steinsnar frá gamla svellinu .
Hann býr nú stutt frá æskuheimilinu ; keypti fyrir nokkrum árum annað tveggja húsa við götuna Naustafjöru , sem er raunar næsta hús við Skautahöllina .
" Ég var framkvæmdastjóri Skautahallarinnar í fjögur frá því haustið eftir að hún var tekin í notkun í mars árið 2000 og keypti þetta hús tveimur árum seinna .
" Það var því engin tilviljun að hann vildi búa á þessum stað .
Stutt í vinnuna og á skauta og nú eru eiginkonan og börnin komin á fullt í skautaíþróttinni .
En hvað er það við íshokkíið sem Sigurði þykir svo heillandi að hann hefur verið í eldlínunni jafn lengi og raun ber vitni ? " Íþróttin er mjög skemmtileg ; mikill hraði og mikil átök .
Það er hressandi að fara á æfingu eftir að hafa setið á skrifstofunni í átta klukkutíma ; gott að fara þá á svellið og hlaða batteríin .
Félagsskapurinn er líka skemmtilegur .
Það eru forréttindi að fá að vera með í svona skemmtilegri hópíþrótt .
" Sigurður og félagar æfa þrisvar til fjórum sinnum í viku og töluvert er um ferðalög suður í leiki .
" Það er dálítið kostnaðarsamt og leikmenn Skautafélags Akureyrar borga allt sjálfir ; við borgum æfingagjöld og allar ferðir , " segir hann .
Sigurður er formaður Skautafélags Akureyrar sem fyrr greinir .
Tók við á síðasta aðalfundi .
Í félaginu eru þrjár deildir ; krullu- , listhlaupa- og íshokkídeild og hann segir starfið blómlegt eins og hjá öðrum skautafélögum .
Vissulega sé hart barist um tíma á svellinu , því skautamenn deili því með almenningi , sem fæst íþróttafélög þurfi að gera við sín æfingasvæði .
Fleiri svell séu þess vegna grundvöllur frekari vaxtar íþróttarinnar .
" Skautaíþróttin hefur sérstöðu að því leyti að auk æfinga og leikja fyrir börn , unglinga og fullorðna , er líka selt hér inn fyrir almenning .
Öll fjölskyldan fer saman á skauta .
" skapti@mbl.is Fimmtán sinnum Íslandsmeistari á nítján árum Í gamla daga fór jafnan fram bæjarkeppni í íshokkí á milli Akureyrar og Reykjavíkur á hverju ári en það var ekki fyrr en vélfryst skautasvell urðu að veruleika og keppnisliðum fjölgaði úr tveimur í þrjú , sem deildarkeppni var komið á fót .
Sigurður Sveinn hefur leikið á Íslandsmótinu í íshokkí öll 19 árin síðan deildarkeppni var sett á laggirnar .
Er sá eini sem státað getur af því .
Hann hefur náð þeim ótrúlega árangri að verða Íslandsmeistari 15 sinnum , þar af 13 sinnum með Skautafélagi Akureyrar en í tvígang með Skautafélagi Reykjavíkur á meðan hann var við nám til löggildingar í fasteignasölu syðra laust fyrir aldamótin .
Sigurður Sveinn lék í tvo vetur með Narfa frá Hrísey ; tók sig til ásamt fleiri " gömlum " leikmönnum úr SA og SR og stofnaði íshokkídeild innan félagsins í þeirri von að lífga upp á deildina með fleiri liðum .
Narfi varð í þriðja sæti af fjórum liðum á fyrsta ári en síðan hallaði undan fæti .
" Hin liðin voru orðin mjög öflug og menn verða ekki góðir íshokkíleikmenn á einum degi .
Það þarf tíma til að byggja upp , " segir Sigurður .
