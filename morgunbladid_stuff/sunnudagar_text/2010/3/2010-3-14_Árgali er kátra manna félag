Það er léttur andi og skemmtilegur í þessum hópi og það þykir okkur mest um vert .
Gleðinni fylgir lífskraftur , " segja þeir Sigurður Sigurðarson dýralæknir og Guðjón Kristinsson lífskúnstner en þeir félagarnir tóku sig til og stofnuðu nýtt kvæðamannafélag , Árgala .
Félagið er til húsa í skemmu Guðjóns í Árbæ í Ölfusi og það er hugsað fyrir fólk sem er búsett á Árborgarsvæðinu og í nærsveitum .
" Okkur þótti vænlegt að stofna útibú eða dótturfélag Kvæðamannafélagsins Iðunnar , til að auðvelda fólki hér á þessu svæði sem hefur áhuga á kveðskap og vísnagerð , að koma saman á æfingar og fundi .
Það dregur mjög úr fólki að þurfa að keyra alla leið suður til Reykjavíkur .
Við höfðum heyrt af miklum áhuga manna hér á svæðinu sem langaði að vera með í félagsskap kvæðamanna , svo það lá beint við að stofna Árgala .
Árgali er gamalt orð og þýðir skáld , frumkvöðull , sá sem vekur menn til athafna eða hani sá sem fer snemma á fætur og galar , " segir Sigurður sem er varaformaður en Guðjón er formaður .
Níu ára piltur steig á svið og kvað fullum hálsi " Á stofnfundinn síðastliðinn mánudag mættu rúmlega fjörutíu manns , sem var meira en okkur óraði fyrir , og þetta var skemmtilega blandaður hópur , fólk af báðum kynjum og á öllum aldri .
Tveir voru undir fermingu , annar þeirra , Hrafn Erlingsson , níu ára , hóf kveðskapinn með því að stíga á stokk og kveða fallega um huldukonuna uppi í háa hamrinum .
Hann kvað fullum hálsi með miklum sóma og var hvergi banginn , " segir Sigurður sem leggur áherslu á að kenna þurfi ungu kynslóðinni að kveða .
" Þessi fyrsti fundur var skemmtilegur , fólk sat á trébekkjum í hráu umhverfi skemmunnar og svo kváðum við saman , kenndum þrjár stemmur .
Seinna gekk tómur blómapottur milli manna þar sem hægt var að setja í vísur , en það er ekki síður ástæða fyrir hagmælt fólk að ganga til liðs við Árgala sem og það fólk sem hefur áhuga á vísum og vísnagerð .
" Allir velkomnir , hvaðan sem þeir eru af landinu Þeir félagar segja sérlega ánægjulegt hvað fólk hafi komið víða að á stofnfundinn .
" Einn kom alla leið austan úr Holtum í Rangárvallasýslu og annar úr Reykjavík , en margir voru frá Selfossi og svo voru einhverjir frá Eyrarbakka , Hveragerði , Villingaholtshreppi , Hrunamannahreppi og Biskupstungum .
Hingað eru allir velkomnir , hvaðan sem þeir koma af landinu .
Við vitum að sumir leggja ekki í að koma þó að þeir hafi áhuga af því að þeir halda að þeir kunni ekkert að kveða , en þetta fólk á einmitt erindi til okkar af því að það getur lært að kveða með því að sækja fundina .
" Þeir leituðu ekki langt yfir skammt eftir fólki til starfa í stjórn félagsins .
Nágrannakona Guðjóns , Hildur Hákonardóttir á Straumum er ritari og maður hennar Þór Vigfússon var fundarstjóri .
" Þór stjórnaði samkomunni með miklum snöfurleika og fimi .
Hann var ekki með neinar málalengingar , heldur tilkynnti að stofnun félagsins væri úthugsuð og umræður óþarfar .
Hlutir voru bornir fram til samþykktar og það gekk vel .
" Vonumst til að áhugi á kveðskap dreifist austur fyrir Þeir segja að mörg þeirra kvæðamannafélaga sem hafi verið stofnuð í gegnum tíðina hér og þar um landið , hafi lognast út af .
" Nema á Vatnsnesi , þar lifir kvæðamannafélagið Vatnsnesingur góðu lífi .
Og það er sérstaklega ánægjulegt vegna þess að nokkrir Vatnsnesingar stofnuðu Iðunni á sínum tíma .
Í framhaldi af stofnun Árgala vonumst við auðvitað til að áhugi á kveðskap dreifist austur fyrir og við höldum því á lofti að fyrsti formaður Iðunnar var héðan úr nágrenninu , Flóamaðurinn Kjartan Ólafsson á Dísarstöðum .
Kjartan hafði yndislega fallega rödd og það eru til margar upptökur með honum að kveða , " segir Sigurður og brestur fyrirvaralaust í stemmu sem Kjartan kvað forðum við vísu Jóns Þorsteinssonar frá Arnarvatni : Ef hann fer í austanbyl , yfir hús og grundir , þá er skárra að skömminni til að skíta vestanundir .
Strandamaður kvað í skafli sér til hita og lífs " Við viljum viðhalda þessari gömlu kúnst að kveða .
Við viljum leggja okkar af mörkum til að þjóðararfurinn lifi .
Það skiptir miklu máli .
Kveðskapur hefur meira að segja stundum bjargað mannslífum , " fullyrðir Guðjón og því til staðfestingar segir hann sögu af Jóa á Krossnesi sem var ágætur kvæðamaður .
" Hann lenti einhverju sinni í aftakaveðri á Trékyllisheiði og þurfti að grafa sig í fönn á háheiðinni þegar norðanbálið var orðið allsvakalegt .
Hann kvað sleitulaust í skaflinum alla nóttina , sér til hita og lífs .
" Karlinn fékk náttúruna þegar hann datt ofan af þaki Og þegar Guðjón er á annað borð farinn að segja sögur , þá er ekki svo gott að stoppa hann .
Þær flæða fram eins og foss .
Hann segir einhverja Strandamenn hafa snúið Passíusálmunum upp í níðvísur og fer með eina svo svakalega að hún verður ekki höfð eftir hér á opinberum vettvangi .
En vel krydduð sagan af ljóta barninu ætti að sleppa .
" Það var sveinbarn í einhverri af nágrannasveitum mínum sem var svo ljótt að þegar fólk leit í vögguna þá hrökk það frá með óhljóðum .
Drengurinn varð alveg herfilega ljótur líka sem fullorðinn maður .
Það var engu líkara en honum hefði verið dýft ofan í sjóðandi keytu eða lýsi .
Og það merkilega var að hann fékk ekki náttúruna fyrr en hann datt ofan af þaki .
Þá hrökk niður í hann .
" Sigurður þekkir aftur á móti mann sem var afskaplega fallegt barn en nú er hann hverjum manni ljótari .
Veltu honum upp úr pollinum þar til hann var þurr " Það versta sem hægt var að segja um mann í næstu sveitum við mína , var að hann væri meltingur .
Ef mönnum varð sundurorða í minni sveit og kölluðu hvor annan melting , þá var það ávísun á mikil slagsmál .
Meltingur er lamb sem soðnar inni í móðurlífi á kind og verður að ógeðslegum graut , " segir Guðjón og hlær .
Þetta eru miklir sagnamenn , Guðjón og Sigurður og í lokin er vert að gefa Sigurði orðið þar sem hann segir sögu af manni nokkrum í nágrenninu , en hann þótti nokkuð stríðinn með víni : " Hann bankaði upp á hjá vini sínum en sá hafði skegg svo mikið sem allsherjargoði .
Þegar hann kom til dyra þreif vinur hans í skeggið og sneri hann niður og velti honum upp úr polli á hlaðinu .
Aumingja maðurinn hrópaði á hjálp og þá kom fóstursonur hans og tók í lappirnar á gerandanum og náði honum undir sig .
Svo veltu þeir honum upp úr pollinum þar til hann var þurr .
Aftur á móti var ekki þurr þráður á karlinum .
Þá voru þeir í vandræðum með hvernig þeir ættu að halda áfram því þeir voru óvanir vígaferlum .
En út kom kerling ein á bænum með fullan hlandkopp og skvetti framan í hann .
Í stað þess að taka andköf og fara að gráta skellti hann upp úr og sagði : " Ekki er gott úr ykkur hlandið frekar en annað sem frá ykkur kemur .
" Árgali kemur saman annan mánudag í hverjum mánuði , í skemmunni í Árbæ í Ölfusi , til að kveða , setja saman vísur og skemmta sér .
