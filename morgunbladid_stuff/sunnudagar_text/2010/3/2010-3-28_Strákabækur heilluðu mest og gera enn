Ég ólst upp á alþýðuheimili í Vonarstrætinu og eins og algengt var á þeim bæjum var mikill bókaáhugi á heimilinu .
Við bjuggum við hliðina á Listamannaskálanum sáluga en þar voru iðulega haldnar tombólur , myndlistarsýningar og ekki síst bókamarkaðir .
Svo kynntist ég fínum fornbókasala á Laufásveginum , gömlum sjóara , sem seldi ódýrar gataðar bækur á fimmkall ( 2 göt ) og tíkall ( 1 gat ) .
Líklega hef ég verið nörd , því mér fannst skemmtilegra að lesa góða bók en að eyða tímanum í fótbolta .
Ég var fastagestur á Borgarbókasafninu í Þingholtsstrætinu , og bókaverðirnir þar þekktu mig með nafni .
Strákabækur heilluðu mig mest og gera enn .
Í mínu starfi heyri ég margar lífsreynslu- og ævisögur og það er því hvíld í því að lesa góðar spennusögur þar sem söguhetjan tekst á við vandann , nær að sigrast á aðstæðum , og kemst upp með það .
Þær bækur , sem ég hef lesið nýlega og sem ég get mælt með eru : Naked Pray eftir John Sanford , Hundarna i Riga eftir Henning Mankell og No Country for Old Men eftir Cormac McCarthy .
Ég reyndi að lesa bækur Stig Larssons en fannst hann langleiðinlegur .
Ég hef einnig reynt að lesa ljóð en það gengur bara ekki upp nema ef vera skyldi eftir Þorstein frá Hamri og Sjón .
Þeir eru töffarar .
Ég er svo heppinn að hafa aðgang að gáfumanni , sem skilur bækur og sem ég hitti reglulega í fjölskylduboðum .
Hann hefur gaukað að mér ýmsum góðum höfundum .
Sumir þeirra hafa skrifað stelpubækur en ég læt mig hafa það .
Nefna mætti höfunda svo sem Paul Auster .
Ég hef lesið nokkrar af helstu bókum hans og mér þykir hann merkilegur höfundur .
Hann er alltaf að segja sömu söguna en frá nýju sjónarhorni í hvert sinn .
Nýjasta bókin hans , Invisible , er mjög athyglisverð .
Einnig hef ég þrælað mér í gegnum allar bækur Kazuo Ishiguro og það er mjög einkennileg lesning .
Fínt að lesa hann ef maður er stressaður .
Einnig mætti nefna ýmsa smásagnahöfunda , sem ég hef verið að grípa í eins og Raymond Carver , Haruki Murakami og Alice Munro .
Ég les alltaf margar bækur í einu .
Það er eins og að borða risapitsu með mörgum áleggstegundum .
Þær bækur , sem ég er að lesa núna eru m.a. The Road eftir Cormac McCarthy , The Poe Shadow , The Dante Club og The Last Dickens , allar eftir Matthew Pearl .
