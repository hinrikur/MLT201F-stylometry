Það telst til sögulegra tíðinda að Barack Obama Bandaríkjaforseta skyldi takast að koma heilbrigðisfrumvarpinu í gegnum þingið í upphafi liðinnar viku .
Hann átti við ramman reip að draga og sterk öfl reyndu að leggja stein í götu hans .
Andstaðan var algjör hjá repúblikönum og demókratar voru margir fullir efasemda .
Lyfjaframleiðendur , sjúkratryggingafélög og fleiri fyrirtæki , sem eiga hagsmuna að gæta , lögðu gríðarlega peninga í að stöðva frumvarpið eða hafa áhrif á lokamynd þess .
Samtökin Common Cause greindu frá því í júní 2009 að hagsmunaaðilar í heilbrigðismálum verðu 1,4 milljónum dollara ( tæpar 180 milljónir króna ) á dag í að beita áhrifum sínum á þingi .
Sú tala hefur líklega hækkað eftir því sem leið á árið .
Hærri upphæð en nokkru sinni Árið 2009 eyddu hagsmunaverðir og viðskiptavinir þeirra rúmlega 3,47 milljörðum dollara ( 443 milljörðum króna ) til að hafa áhrif á þingið .
Samtökin Center for Responsive Politics sögðu að þetta væri hærri upphæð en nokkru sinni og var til þess tekið að hagsmunagæsla væri viðskiptagrein sem virtist ónæm fyrir samdrætti .
Heilbrigðisgeirinn setti 544 milljónir dollara í hagsmunagæslu 2009 og var það um 12% meira en árið 2008 .
Þegar þessi tala er skoðuð nánar kemur í ljós að framleiðendur " lyfja og heilbrigðisvara " settu 267 milljónir dollara í vörn hagsmuna sinna 2009 og mun það vera hæsta upphæð , sem ein iðngrein hefur varið í slíkt á einu ári .
Þetta kemur fram í samantekt í nýjasta tölublaði The New York Review of Books .
Fyrr á þessu ári var greint frá því á vefsíðunni Under the Influence , sem er á vegum tímaritsins The National Journal , hvernig tryggingafyrirtækin beita áhrifum sínum .
Þegar snurða hljóp á þráðinn í samskiptum stjórnar Obama og demókrata á þingi í fyrrasumar byrjuðu sex af stærstu sjúkratryggingafyrirtækjunum í Bandaríkjunum að setja stórfé í sjónvarpsauglýsingar , sem birtust á vegum þriðja aðila og var ætlað að drepa eða hafa áhrif á heilbrigðisfrumvarpið í meðförum þingsins .
Félögin sex létu á milli tíu og tuttugu milljónir dollara í hendur hagsmunasamtaka sjúkratryggingafélaga í Bandaríkjunum , AHIP , og þau komu fénu til bandaríska viðskiptaráðsins .
Viðskiptaráðið kom tveimur hópum á laggirnar og niðurgreiddi .
Hóparnir stóðu síðan á bak við auglýsingarnar .
Fyrr í þessum mánuði greindi AP frá því að viðskiptaráðið hefði samræmt auglýsingaherferðina gegn frumvarpinu .
Peningarnir , sem notaðir eru í auglýsingaherferðir , eru ekki inni í hagsmunagæslutölunum hér fyrir ofan .
AHIP rökstuddi andstöðuna við hin fyrirhuguðu heilbrigðislög með því að tryggingakostnaður myndi snaraukast og taldi það vega þyngra en væntanleg fjölgun viðskiptavina , sem lögin myndu leiða til .
Taka verður fram að ýmsir beittu áhrifum sínum til að frumvarpið næði fram að ganga , þar á meðal stéttarfélög og baráttusamtök gegn krabbameini , sem börðust fyrir afmörkuðum hagsmunum – vildu aukin framlög til krabbameinsskoðunar og baráttunnar gegn reykingum .
Framlög stuðningsmannanna blikna hins vegar við hliðina á þeim upphæðum , sem andstæðingar frumvarpsins hafa lagt fram .
Sex hagsmunaverðir á hvern þingmann Þeir sem hafa atvinnu af hagsmunagæslu á Bandaríkjaþingi þurfa að skrá sig .
Í fyrra voru 3.300 hagsmunaverðir skráðir í heilbrigðismálum , eða sex á hvern þingmann í báðum deildum þingsins .
Af þeim kemur einn af hverjum tíu úr stjórnkerfinu .
Einn af þeim er Richard Tarplin , sem starfaði bæði fyrir heilbrigðisráðuneytið og öldungadeildina .
Í öldungadeildinni vann hann hjá Christopher Dodd , þingmanni demókrata , sem átti stóran þátt í að móta heilbrigðisfrumvarpið .
Tarplin er nú fulltrúi bandaríska læknafélagsins , AMA .
" Þetta er frábært fyrir fólk eins og mig , sem stendur fyrir utan , en var einu sinni innanbúðar , vegna þess að það er ákveðið traust í þessum samböndum og ég veit hvers er krafist til að réttlæta stefnu , " sagði Tarplin í samtali við The Washington Post .
Stóra spurningin er hvaða áhrif allur þessi fjáraustur hefur .
Er bandarískur þingheimur til sölu ? Sjúkratryggingafélögunum tókst að koma í veg fyrir að boðið yrði upp á opinberan kost fyrir neytendur .
Af slíkri samkeppni verður ekki .
Lyfjafyrirtækjunum tókst að afstýra því að leyft yrði að flytja inn samheitalyf .
Andstæðingar frumvarpsins náðu árangri , en þeim tókst ekki að stöðva það .
Ekki tilviljun " Það er ekki tilviljun að sjaldnar og sjaldnar hefur verið sett umfangsmikil löggjöf í efnahags- og félagsmálum eftir að vaxandi áhrif peningaaflanna urðu afgerandi í stjórnmálum á níunda áratugnum .
Þeirri spurningu er þó ósvarað hvort það sé nokkur skilvirk leið til að afhjúpa hvað gengur kaupum og sölum á þingi .
" Michael Tomasky í grein um peninga og umbæturnar í heilbrigðismálum í tímaritinu The New York Review of Books .
Peningastraumurinn beinist til repúblikana Næsti slagur í bandarískri pólitík verður um umbætur á fjármálakerfi landsins .
Skoðanir almennings voru skiptar um heilbrigðismálin , en skoðanakannanir hafa ítrekað sýnt að um 60% Bandaríkjamanna vilja umbætur á fjármálkerfinu .
Bankar og fjármálafyrirtæki vilja hins vegar takmarka þær eftir megni og hafa fyrir vikið beint peningum sínum í auknum mæli til repúblikana eftir tímabundið örlæti í garð demókrata .
Bandaríska blaðið The Washington Post greindi frá því í febrúar að harðorð gagnrýni demókrata á framferði bankanna , gróðahyggju þeirra , háar bónusgreiðslur og samansaumaða lánastefnu hefði haft sín áhrif .
Í byrjun árs 2009 hefðu tveir af hverjum þremur dollurum sem fjármála- og fjárfestingarfyrirtæki hefðu gefið farið til demókrata en í lok árs hefði skiptingin verið orðin jöfn .
Viðskiptabankar og starfsmenn þeirra hefðu í lok ársins verið farnir að gefa repúblikönum tvisvar sinnum meira en demókrötum .
Þessi þróun hefði verið hafin áður en stjórn Baracks Obamas hefði kynnt tillögur um nýjan skatt á banka og hömlur á áhættusömustu viðskiptin .
Eitt dæmi um umskiptin í fjármálageiranum er J.P .
Morgan Chase .
James Dimon , yfirmaður fyrirtækisins , styður Obama og háttsettir stjórnendur þar eru demókratar .
76% af pólitískum framlögum fyrirtækisins runnu til demókrata á fyrsta ársfjórðungi 2009 , en á þeim síðasta fóru 73% til demókrata .
Ástæðan er óánægja með stefnu stjórnarinnar .
Framlög eru nauðsynleg til að ná kjöri , en geta verið tvíeggjað sverð .
Demókratar eru þegar farnir að reyna að nota þetta gegn repúblikönum með því að segja að þeir láti sig Wall Street meira varða en hag almennings .
