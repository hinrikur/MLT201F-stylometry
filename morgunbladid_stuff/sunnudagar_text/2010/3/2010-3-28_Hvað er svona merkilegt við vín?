Hvað er eiginlega svona merkilegt við vín ? Er nema von að menn spyrji .
Í grunninn er vín auðvitað ekkert annað en gerjaður berjasafi .
Hvernig má það því vera að um þessa afurð sé rætt með jafn hástemmdum hætti og raun ber vitni , notuð svo fjölskrúðug lýsingarorð og ritaðar svo margar bækur og blaðagreinar ? Það er ekki til neitt einfalt svar við þessum spurningum .
Svarið liggur hins vegar í augum uppi fái menn tækifæri til að skynja eitthvert af betri vínum veraldar .
Þá duga lýsingarorðin skammt .
Vín nær nefnilega rétt eins og góð tónlist eða fagurt málverk að örva skynfæri okkar og fegurðarskyn á einstakan hátt .
Rétt eins og heyrn og sjón eru bragð og lykt næm skynfæri sem við verðum að þjálfa og örva og samtengja við fyrri reynslu okkar .
Við hlustum á tónlist en til að meta flókin tónverk til fulls verðum við að öðlast ákveðinn skilning og reynslu .
Grípandi dægurlag fær okkur til að raula með en Wagner krefst til dæmis aðeins meiri yfirlegu .
Okkur finnst eitthvert tiltekið málverk fallegt en ef við ætlum að skilja og meta ólík stílbrögð og greina á milli stíla og tímabila þarf að afla sér reynslu og grunnþekkingar .
Þannig er það líka með vín .
Við skynjum hvort okkur þykir eitthvert vín gott eða vont og mörgum dugir sú skilgreining rétt eins og mörgum þætti nóg að geta greint á milli þess hvort eitthvað málverk fellur að smekk okkar eða ekki .
En svo er líka heillandi að kafa aðeins dýpra .
Að átta sig á því hvað það er við vínið sem okkur fellur við .
Engin önnur afurð jarðarinnar býr nefnilega yfir jafnmikilli breidd og dýpt .
Vín geta verið einföld en sömuleiðis flókin og margslungin , jafnvel dulúðug .
Það að skynja þessa dýpt vínsins opnar nýjar víddir .
Að átta sig á því að vín er ekki bara gerjaður berjasafi rétt eins og málverk er ekki bara litir á lérefti .
Vínið gerir manni kleift að ferðast um heiminn og finna hvernig ólíkar aðstæður og ólík menning endurspeglast í vínglasinu og vínið getur loks dregið jafnvel einföldustu máltíð upp á hærra plan .
Næst : Vín um víða veröld Steingrímur Sigurgeirsson 