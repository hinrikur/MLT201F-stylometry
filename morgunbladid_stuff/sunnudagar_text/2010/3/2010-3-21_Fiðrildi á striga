Á rauðu laki hvíli ég undir sæng sem bleik blóm og græn blöð skreyta .
Appelsínugul peysa á sófanum við hlið blárrar skyrtu .
Staðgenglar , sofandi skuggar .
Grasgrænir sokkar liggja á gólfinu .
Par afskorinna fóta sem drukku í sig lit vallarins og sofnuðu .
En nefnast ekki blómin í fjólubláa vasanum á borðinu túlipanar ? Skórnir eru farnir .
Hvert fóru þeir ? Eltu tindáta sem gengu framhjá seint í gærkvöldi ölvaðir af kossum og víni ? Á meðan stjörnurnar skáru út gegnsæ mynstur í rúðurnar .
Skáru út gegnsæ mynstur í lófa minn með glerskurðarhnífi .
Og tunglið skyggði augnlokin silfri .
Myrkið hellti sér innum gluggann .
Dagurinn þurrkar burt farðann .
Rauður púði ofan á gulum sófa .
Legg silfurhært höfuð ofan á púðann .
Afskorið .
Hjá appelsínugulri peysu , blárri skyrtu .
Ljóð Kristínar Ómarsdóttur er úr bókinni Sjáðu fegurð þína sem hlaut Fjöruverðlaunin árið 2009 .
Uppheimar gáfu út .
