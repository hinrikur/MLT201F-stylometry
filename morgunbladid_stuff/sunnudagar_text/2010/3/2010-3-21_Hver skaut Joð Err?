Heimsbyggðin hélt niðri í sér andanum sumarið 1980 .
Spennan var óbærileg .
Hún snerist hvorki um fyrirhugaðar forsetakosningar í Bandaríkjunum , gíslatökuna í Íran , Ólympíuleikana í Moskvu né byltinguna í Póllandi , heldur um skotárás á olíubarón nokkurn í Texas , J.R .
Ewing .
Fárið var merkilegt í ljósi þess að Joð þessi Err var ekki raunveruleg manneskja , heldur aðalsöguhetjan í bandarísku sópuóperunni Dallas , sem sýnd var á sjónvarpsstöðinni CBS .
Lokaþætti tímabilsins 1979-80 , sem frumsýndur var 21. mars , lauk með þeim ósköpum að persóna , sem ekki kom fram í mynd , sótti J.R .
heim á skrifstofuna um kvöld og skaut hann með köldu blóði .
Hver tók í gikkinn ? Mun J.R .
lifa eða deyja ? Þessar spurningar brunnu á allra vörum , ekki bara í Bandaríkjunum , heldur um heim allan .
Daginn sem þátturinn var frumsýndur í Þýskalandi fjallaði stórblaðið Bild um málið á forsíðu og í Bretlandi var tilræðið sýnt í fréttatíma breska ríkissjónvarpsins , BBC .
Tyrkir gengu jafnvel enn lengra , þingfundi á þjóðþinginu var frestað svo menn kæmust heim til að horfa á þáttinn .
Veðmangarar voru á útopnu og stuttermabolir með áletrunum á borð við " Hver skaut J.R. ? " og " Ég skaut J.R. ! " seldust eins og heitar lummur allt sumarið .
Fullyrða má að fáir , ef nokkur , skáldaður viðburður í sjónvarpi hafi í annan tíma vakið meiri athygli .
Ekkert flaug fyrir um árásarmanninn af þeirri einföldu ástæðu að handritshöfundar Dallas voru ekki búnir að ákveða hver hleypti af þegar þátturinn fór í loftið .
Í ljósi vinsælda Dallas hafði CBS heimtað tvo aukaþætti vorið 1980 og að áhorfendur yrðu skildir eftir á bjargbrúninni í lokaþættinum .
Eftir miklar bollaleggingar kom einn handritshöfundanna , Philip Capice , upp með hugmyndina : " Skjótum J.R .
" Þegar hann var spurður hver ætti að vera þar að verki yppti hann bara öxlum .
" Kýlum bara á þetta , skjótum hann og finnum út úr því seinna hver var að verki .
" Larry Hagman , sem fór með hlutverk J.R. , leist illa á hugmyndina í fyrstu .
Fannst hún ófrumleg og margtuggin .
Í staðinn stakk hann upp á því að J.R .
yrði látinn falla niður lyftuop – einar fimmtán hæðir .
Önnur hugmynd sem kom upp var að láta Sue Ellen , hina langþjáðu eiginkonu J.R. , blanda sér banvænan drykk .
Meðan hún væri að kveðja son þeirra hjóna , John Ross , birtist hins vegar J.R .
hífaður og slengdi drykknum í sig .
Sue Ellen átti að horfa upp á gjörninginn án þess að leggja orð í belg .
Snúa sér svo aftur að vöggu barnsins og rugga henni meðan kreditlistinn rúllaði af stað .
Framleiðendurnir ákváðu á hinn bóginn að halda sig við skotárásina .
Og sjá örugglega ekki eftir því .
Ekki var það til þess fallið að sefa angist aðdáenda Dallas að næstu röð af þættinum seinkaði vegna verkfalls leikara í Hollywood haustið 1980 .
Larry Hagman átti líka í viðkvæmum viðræðum við framleiðendur þáttarins um launahækkun og um tíma var útlit fyrir að hann gengi úr skaftinu .
Allt fór þó vel að lokum enda hefði Dallas ekki verið svipur hjá sjón án J.R .
Hvað sem mönnum kann að þykja um gæði þáttarins er J.R .
án efa ein eftirminnilegasta persóna sjónvarpssögunnar , brjóstumkennanlegur í illmennsku sinni og klækjum .
Götur tæmdust í Bandaríkjunum þegar fyrsti þáttur vetrarins 1980-81 var loksins frumsýndur 21. nóvember .
Enginn vildi missa af því þegar ódæðismaðurinn yrði afhjúpaður .
Þátturinn sló öll áhorfsmet en áætlað er að 83 milljónir manna hafi séð hann .
Lokaþáttur Spítalalífs bætti það met þremur árum síðar en " Hver skaut J.R. ? " er ennþá með næstmest áhorf þátta í sjónvarpssögunni .
Tilræðismaðurinn reyndist vera frilla J.R. , Kristin Shephard , leikin af Mary Crosby ( dóttur Bings ) , en hún var jafnframt systir Sue Ellen .
J.R .
náði sér að fullu og neitaði að kæra Kristin sem bar barn hans undir belti .
orri@mbl.is 