Ef Snorri Sturluson hefði ekki verið drepinn og fleiri Íslendingasögur skrifaðar , værum við þá ekki í betri málum ? " Þessa einlægu spurningu lagði fyrir mig nemandi á öðru ári í framhaldsskóla .
Árgangurinn hans hafði daginn áður farið um slóðir Egilssögu , rifjað upp atburðarás hennar , sérstöðu Íslendingasagna og afrek íslenskra sagnritara á 13. öld sem borið hefðu hróður þjóðarinnar um langa vegu .
Spurning unglingsins sýnir greinilega að enn eru tengsl milli sjálfsmyndar Íslendinga og fornbókmennta okkar og hafi eitthvert ryk sest á þau undanfarna áratugi hafa síðustu atburðir í þjóðlífinu blásið því burt .
Í þeim eymdardal sem blasir nú við er gott að horfa um öxl til þess tíma þegar hér voru unnin andleg afrek sem staðist hafa tímans tönn .
Svolítið rómantískt viðhorf , ekki satt ? Í æsku hafði ég alltaf gaman af Íslendingasögunum og þótti hálfgert viðundur fyrir bragðið .
Þær voru ekki efstar á vinsældalista unglinga þegar rokkið hélt hingað innreið og hugtakið unglingavandamál varð stöðugt háværara .
Ekki minnist ég heldur þess að sögurnar væru lesnar fyrr en í menntaskóla og öll umræða um þessa bókmenntagrein var svo hátimbruð að fæstir unglingar fundu nokkra samsömun við hana .
En viðhorfið hefur greinilega breyst , enda hafa sögurnar verið gerðar aðgengilegar grunnskólanemendum , sem reyna að ráða í undarlegar persónur svo sem Gretti og Guðrúnu Ósvífursdóttur .
Og eftir dágóð kynni af Agli Skallagrímssyni eru nemendur mínir ekki í nokkrum vafa um að hann sé úr smiðju Snorra Sturlusonar , sem þeir höfðu áður kynnst með lestri Snorra-Eddu og þótt mikið til koma .
Ég hafði ekki á takteinum nógu gáfulegt svar handa fyrirspyrjanda mínum en þeir sem hrærast í stöðugum ótta um afdrif íslenskrar tungu og menningar geta glaðst yfir því að hvort tveggja vekur aðdáun og heilabrot hjá ungu fólki .
