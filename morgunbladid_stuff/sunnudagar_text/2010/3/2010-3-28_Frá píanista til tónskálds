Einar Jónsson , Kjartan Hákonarson , Snorri Sigurðarson og Birkir Freyr Matthíasson trompeta og flygilhorn ; Edward Frederiksen , Stefán Ómar Jakobsson og Bergur Þórisson básúnur ; David Bobroff bassabásúnu ; Ólafur Jónsson , Steinar Sigurðarson , Sigurður Flosason , Haukur Gröndal og Peter Thompkins saxófóna , klarinettur og flautur ; Edvarð Lárusson gítar , Gunnar Hrafnsson raf- og kontrabassa , Jóhann Hjörleifsson trommur .
Stjórnandi , útsetjari og höfundur tónlistarinnar , Agnar Már Magnússon , sem einnig lék á píanó .
Miðvikudagskvöldið 24.3. 2010 .
Það er ekki ónýtt að eiga fyrstaklassa stórsveit og ekki verra að eiga menn sem kunna að skrifa fyrir slíka sveit .
Stefán S. Stefánsson kann þann galdur og svo er Samúel Jón slyngur .
Samt held ég að þrennir tónleikar Stórsveitarinnar rísi hæst af þeim alíslensku undanfarið : tónleikar Kjartans Valdimarssonar , Hilmars Jenssonar og Agnars Más Magnússonar .
Það var mikil gæfa að Agnar Már skyldi fá listamannalaun til að skrifa þessa tónlist ; nefnd íslensku tónlistarverðlaunanna mætti líka vita af honum .
Tónleikarnir hófust á " Steik " .
Notalegt verk sem brá léttum blæ á tónleikana og Eddi Lár sló frasa sem hljómsveitin greip á lofti og ryþminn þráspilaði síðan eins konar riff undir blæstri lúðranna .
" Fjólublátt ljós " fylgdi í kjölfarið .
Falleg lína sem minnti dálítið á Ellington í austrinu , nema hertoginn skrifaði nær alltaf í fjórskiptum takti .
Afrókúbanski ópusinn " Mugabe " byrjaði á lágstemmdum saxófónblæstri Sigga Flosa , svo æstist leikurinn og endaði í miklum seið og þá fann maður hversu Tjarnarsalurinn er kaldur tónleikastaður .
" Lágstemma " bar nafn sitt með sóma , einhverskonar bræðingur milli norræns ljóðs og miðevrópskra núdjassskrifa .
Sóló Edda Lár var perla .
" Sjúbbi dú " var hvíld fyrir eyrun , en saxarnir í lokin hljómuðu geggjaðir – eins og fimm bræður .
" Prelúdía og fúga " eða " Steve Reich hittir Jóhann Sebastian Bach " var skemmtilegt áheyrnar .
Brassið mímalíserað og stakkató og svo spann Agnar yfir blásurunum áður en fúgan brast á .
Sigurður Flosason blés þarna athyglisverðan sópransaxófónsóló .
" Djókur " hófst á tenórleik Steinars Sigurðarsonar ( kannski í hlutverki Seamusar Blake ) og sveitin blés svo rokkað stakkató þar til Agnar hellti sér út í magnaðan svingsóló sem aðeins er á færi fínustu píanista .
Lokanúmerið var " Sauðslakur " sem tónskáldið sagðist hafa samið í Færeyjum spilandi hljóma yfir trommulúpu úr tölvu sinni – síðan skrifað stórsveitarpartana þar yfir .
Þetta hljómaði frábærlega .
Jói Hjörleifs lék lúpuna meistaralega og svo kom bandið og sólóinn Agnars var magnaður .
Oft verða flottustu ópusarnir til á örskotsstundu .
Það höfum við fyrr heyrt hjá Agnari – fyrir utan hjá Ellington og elítunni .
Hér hefur verið getið um örfáa sólista og ekki má gleyma flygilhornsólóum Birkis Freys .
Kannski hefði mátt vera nákvæmar blásið á einstaka stað og að sjálfsögðu þarf maður að heyra þetta oftar til að ná kjarnanum .
En flott við fyrstu heyrn ! Vernharður Linnet 