Bærinn Bayonne í New Jersey-ríki er einstaklega vel staðsettur á milli borgarinnar Jersey City og Staten Island .
Þannig er hann rétt hinum megin við Hudson-ána frá hinni dásamlegu borg syndanna , New York .
Sem er huggun harmi gegn þar sem Bayonne hefur ekki upp á margt eftirsóknarvert að bjóða , enda venjulegur bandarískur verkamannabær .
Það sem bærinn státar helst af í dag eru mannvirki .
Bayonne-brúin þykir glæsileg og tengir suðurhluta skagans sem bærinn stendur á við Staten Island .
Listaverk sem Rússinn Zurab Tsereteli færði New Jersey-ríki að gjöf til minningar um hryðjuverkaárásirnar árið 2001 stendur á austurhlið bæjarins með frelsisstyttuna og Ground Zero á Manhattan í baksýn .
Glæsilegan golfvöll er hér einnig að finna .
Þar sem meðlimagjaldið er hærra en mánaðarlaun flestra íbúa bæjarins láta þeir George Bush , Tiger Woods og aðra mektarmenn um að leika sér þar og nýta þess í stað fallega almenningsgarðinn sinn mun betur .
Að öllum líkindum voru það franskir húgenottar sem settust fyrst að hér á skaganum snemma á 17. öld , áður en Nýja-Amsterdam var stofnuð skammt austar á eyjunni sem þeir innfæddu kölluðu Mannahatta .
Ýmsar kenningar eru uppi um hvaðan nafn bæjarins hafi komið , en að öllum líkindum var hann nefndur eftir franska bænum Bayonne ( sem skinkan góða á uppruna sinn í ) en þessir samnefndu bæir eru í dag vinabæir .
Bærinn fékk kaupstaðarréttindi árið 1861 og hér var allt í lukkunnar velstandi framan af .
Hingað þyrptist ríka fólkið sem leit á bæinn sem lúxusstrandbæ , þar sem suðurströnd skagans , Kill van Kull , var aðaldvalarstaður þeirra .
Þar stóð glæsihótelið La Tourelle og mannlífið iðaði við Broadway , aðalgötu bæjarins .
Í dag er hins vegar fátt sem minnir á glæsta fortíð bæjarins .
Fáir myndu baða sig í menguðum sjónum , La Tourelle er hvergi að sjá og við Broadway standa rúmlega hundrað verslunarrými auð .
Um daginn heyrði ég útundan mér að af öllum ríkjum Bandaríkjanna væri mesta atvinnuleysið í New Jersey , og af öllum bæjum í New Jersey væri mesta atvinnuleysið í Bayonne .
Ekki gott mál .
Lengst af hafa afkomendur ítalskra , írskra og pólskra innflytjenda búið hér , en á undanförnum árum hafa Mexíkanar sótt hingað í miklum mæli og nú síðast Egyptar og Dóminíkanar .
Allir að sækja í frelsið og ameríska drauminn .
Það er hætt við því að þetta ágæta fólk verði fyrir vonbrigðum .
En hvaða neikvæðniraus er þetta ? ! Það er ýmislegt sem Bayonne á gnótt af .
Þar má nefna kirkjur .
Auðvitað kaþólskar kirkjur , en líka lúterskar , rétttrúnaðar- og baptistakirkjur .
Bara nefna það .
Nú seinast tóku Egyptarnir sig til og breyttu helsta rónabar bæjarins í koptíska kirkju .
Gott hjá þeim .
Kaþólikkarnir glotta í laumi og velta því mikið fyrir sér hvort þeim hafi tekist að leysa upp bjórstækjuna .
Ekki síst Saint Vincent-de-Paul-sóknin þar eð kirkjan þeirra er komin á menjaskrá vegna stórkostlegs arkitektúrs .
Við Broadway má einnig finna sérdeilis margar 99 senta búðir og naglasnyrtistofur .
Sá sem leitar að einnota leikföngum , ódýrri regnhlíf , hárkollum , gervinöglum eða plastskartgripum þarf ekki að leita langt yfir skammt .
Bayonne bíður ! Eftir búðarápið má svo hvíla lúin bein og fá sér í gogginn á einum af mýmörgum skyndibitastöðum bæjarins .
McDonald ' s , KFC , Burger King , Subway , Wendy ' s og Dunkin ' Donuts má alla finna í Bayonne og það í mörgum eintökum .
Ef ætlunin er hins vegar að njóta gómsætrar máltíðar eða kaupa gæðavöru skal þeim sama bent á að taka næstu lest til New York .
Já , það er von fyrir Bayonne að endurheimta stolt sitt og þar spilar staðsetningin höfuðrullu .
Við höfnina sem snýr að New York hefur sjóherstöð verið breytt í kvikmyndaver .
Skammt undan er afar verðmætt land og þar hefur lengi staðið til að reisa lúxusíbúðir og freista þess að fá ríkara fólk í bæinn .
Til að það gerist þarf efnahagslífið víst fyrst að rakna aftur úr rotinu .
Það er því enn eitthvað í að Bayonne-búar geti gengið borubrattir eftir Broadway .
Hildur Loftsdóttir 