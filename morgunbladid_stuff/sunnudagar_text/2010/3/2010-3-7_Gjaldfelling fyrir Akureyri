Frétt um lokun veitingastaðarins Friðriks V. var mest lesin allra á mbl.is á fimmtudag .
Hún birtist á baksíðu blaðsins , síminn á heimili eigendanna hringdi strax klukkan sjö , þeim bárust samúðarskeyti og sumir komu við með tárin í augunum .
" Það var eins og einhver hefði dáið , " segir Friðrik .
Skapti Hallgrímsson skapti@mbl.is Við fluttum heimilið heim ! segir Arnrún Magnúsdóttir , Adda á Friðriki fimmta , þegar Morgunblaðið kíkir inn hjá henni , Friðriki Val Karlssyni , og börnunum á Oddeyrinni í höfuðstað Norðurlands seint á fimmtudagskvöldið .
Þau eru búin að ganga frá á veitingastaðnum og komin heim með ýmsa muni .
" Bara eftir að skila lyklunum , " segir hún .
Mörgum kom sú frétt á óvart að dyr þessa rómaða veitingastaðar yrðu ekki opnaðar framar í húsinu fallega neðarlega í Gilinu .
" Við erum á hriplekum dalli þannig að það var langgáfulegast að koma í land strax frekar en halda áfram að róa , " sagði Friðrik kvöldið áður , í þann mund sem hann greindi starfsfólki sínu frá tíðindinum .
Hjónin hafa kappkostað að kynna hráefni úr heimabyggð og Friðrik er án efa þekktasti trúboðinn á því sviði .
Þar sem Friðrik fimmti kemur fram má treysta að hnossgæti úr Eyjafirði er ekki fjarri .
En allt er breytingum háð .
Endurskipulagning ekki nóg " Árið 2009 var mjög erfitt , við fórum í endurskipulagningu í samvinnu við húseigendur og viðskiptabanka okkar en reksturinn ber samt ekki vaxtabyrðina og leigan er of há .
Báðir þessir aðilar hafa sýnt okkur velvilja en það er ekki nóg .
Við höfum verið með ákveðnar hugmyndir en talsvert ber í milli , hvorugur hefur reyndar sagt nei en heldur ekki já , á meðan sökkvum við aðeins dýpra og okkur finnst heiðarlegast að hætta strax .
" Friðrik segir að sér líði hálfpartinn eins og manni sem tekur úr sambandi öndunarvél sem barnið hans er tengt við .
En þegar lyf og aðgerðir hafi verið reynd sé stundum ekki um annað að ræða .
Friðrik kveðst hafa lækkað eigin laun um helming í fyrra og Arnrún vann launalaust .
Þau segjast geta greitt starfsmönnum sínum , sem eru rösklega 20 , laun fyrir febrúar , skuldi engin launatengd gjöld en ljóst sé að einhverjir birgjar þeirra tapi peningum .
" Mér svíður það mest .
Við höfum átt frábært samstarf við þá og ég hefði viljað geta hætt án þess að skulda þeim en með því að halda áfram hefðu skuldirnar einfaldlega aukist .
" Þau stofnuðu veitingastaðinn fyrir níu árum í húsnæði við Strandgötu .
Friðrik var þá í fullri vinnu sem kennari við matvælabraut Verkmenntaskólans og Adda starfaði sem leikskólakennari .
Staðurinn óx og dafnaði og 2007 var ráðist í það stórvirki að flytja í miklu stærra húsnæði ; gamla mjólkursamlagið neðst í Gilinu .
KEA á húsnæðið og tók þátt í ævintýrinu .
En voru það mistök ? Margir spyrja þess , segja þau , en þau séu ekki á þeirri skoðun .
" Það er auðvelt að segja það nú að við höfum gert mistök en það var hárrétt ákvörðun þá .
Vissulega er markaðurinn allt öðru vísi núna og við misstum mikið eftir hrunið því margir viðskiptavina okkar voru úr viðskiptalífinu .
" Fjölskyldan lagði allt sitt undir og hjónin segjast tapa mest allra .
Viti í raun ekki hvort þau haldi húsi og bíl .
Þau óska sjálf eftir gjaldþroti á hlutafélaginu Fredda kokki , sem rekur Friðrik V. en fjölskyldan á meirihluta í því félagi , 51% .
" Það neyðir okkur enginn út í þetta ; við erum ekki með rukkara á bakinu og ímyndin er fín en málið snýst ekki um það .
Okkur finnst við sýna ábyrgð að fara þessa leið .
" Mikið hefur verið fjallað um ferðamannastraum til Akureyrar í vetur en vertarnir tveir á Friðriki V. hafa ekki sömu sögu að segja og aðrir .
" Samdrátturinn er mjög mikill á milli janúar og febrúar nú og sömu mánaða í fyrra .
Okkar upplifun er ekki sú að hér sé brjálað að gera og reyndar að ekki sé sérstaklega bjart framundan .
Það er mikið talað um að sumarið lofi góðu en það er ekkert nýtt : við höfum rekið staðinn í níu ár og það hefur alltaf verið brjálað að gera á sumrin .
En til þess að halda úti heilsársveitingastað þurfa veturnir að skila ákveðnum tekjum og það gerist ekki núna .
" Friðrik segir mikið hafa verið að gera á laugardögum í vetur en það sé ekki nóg til þess að reka staðinn .
" Fólk eyðir minna á sama tíma og aðföng hækka og við höfum ekki getað hækkað verð í samræmi við það .
Ég held að í heildina sé ástandið erfitt og veit að kollegar mínir á fínum veitingastöðum á höfuðborgarsvæðinu eru líka í vandræðum .
" Hann óttast að ástandið eigi eftir að versna enn frekar áður en það lagast á ný .
" Það var ekki mikið bókað um páskana og okkur fannst staðurinn einfaldlega ekki á vetur setjandi .
" Veitingastaður á heimsmælikvarða Staðurinn er fínn – eins og sagt er ; kemur það þeim nú í koll ? " Við þjónum að miklu leyti ferðamönnum , þeim hefur fækkað þó að sumir haldi öðru fram og fleiri en áður koma örugglega við í búð og elda sjálfir heima .
Svo eru sumir veitingastaðir hér í bænum með mat á útsölu , " segir Friðrik .
Nefnir að hugmyndir hafi vissulega verið viðraðar að breyta áherslum á staðnum en það hugnist þeim hjónum ekki .
" Það virkar ekki að vera hamborgarastaður á þriðjudögum og fínn staður á laugardögum .
Við höfum reyndar nýtt veislusalinn í leiksýningar og uppákomur fyrir fjölskyldur og það hefur gengið mjög vel .
En okkar hugmyndafræði er þekkt og við breytum henni ekki ; það er búið að sanna að Akureyri getur átt veitingastað á heimsmælikvarða en eins og staðan er núna er bærinn of lítill fyrir svona stað .
" Friðrik hefur óbilandi trú á svæðinu en gagnrýnir þó margt .
Hann lýsir t.d. gremju yfir því að vera í óbeinni samkeppni við Akureyrarbæ .
" Við höfum ítrekað gert tilboð í veislur sem endað hafa í skólamötuneytunum .
" Segir svo að árshátíð Akureyrarbæjar , sem fari einmitt um fram nú helgina , hafi ekki verið boðin út frekar en mörg undanfarin ár .
" Ég gagnrýni ekki Bautann fyrir að hafa eignast allar græjur og komið sér í einokunaraðstöðu varðandi íþróttahöllina og það hefur ekkert með málið að gera .
Bautamenn eru einfaldlega sniðugir í viðskiptum en mér finnst það handvömm hjá Akureyrarbæ að þetta skuli hafa verið látið gerast .
Svo ættu allir veitingamenn á svæðinu að velta því fyrir sér hvort réttlætanlegt getur talist að Akureyrarbær fjármagni veitingarekstur í menningarhúsinu Hofi í samkeppni við okkar hina .
" Samúðarskeyti og tár Talandi um þetta nefnir Friðrik að bæjarbúar séu bersýnilega afar stoltir af veitingastaðnum .
" Við eigum marga góða fastakúnna og mörgum er brugðið yfir því að við skulum loka staðnum .
Þegar fréttin birtist í Mogganum á fimmtudaginn byrjaði síminn að hringja hjá okkur strax klukkan sjö um morguninn , við fengum fullt af tölvupóstum , jafnvel samúðarskeytum og fólk kom til okkar með tárin í augunum .
Það var eins og einhver hefði dáið , " segir Friðrik .
Mörgum finnst einhver taug hafa slitnað .
Sjálfur segir hann lífið því miður bara stundum svona .
En hann liggur ekki á skoðun sinni frekar en fyrri daginn : " Það hljómar kannski hrokafullt af minni hálfu en ég veit alveg hvar við stöndum og fullyrði að það er gjaldfelling fyrir Akureyri að missa svona stað .
" Almenningur er afar hrifinn af framtaki þeirra hjóna síðustu ár en þegar spurt er um hug annara veitingamanna svarar Friðrik : " Ég gagnrýni ekki aðra staði , en það er kalt á toppnum .
Og ég er ekki viss um að menn hafi talað neitt sérstaklega fallega um okkur .
Ég er hins vegar ánægður með veitingamennskuna á Akureyri ef miðað er við Reykjavík .
Hér reyna menn að lifa af þessu ; það er ekki mikið um að einhverji ætli sér að græða mikla peninga á stuttum tíma eins og í 101 .
" Hann veltir mjög fyrir sér málefum ferðaþjónustunnar : " Ætlar Akureyri að verða alvöruferðamannabær eða vera fyrrverandi iðnaðarbær eins og í dag .
Þetta þarf að ákveða .
Ef við ætlum að verða alvöruferðamannabær vantar mikið upp á og ég lýsi eftir stefnu bæjaryfirvalda .
Ekkert gerist af sjálfu sér ; Akureyri er ekki skíðabær af því að einhver segir það .
Það er ekki nóg að segja að við ætlum að verða ferðamannabær ; KA og Þór fara ekki bæði upp í 1. deild þó að við segjum það , ef þau eru að berjast við að hanga í 2. deild .
" Hvers vegna norður ? Friðrik segir nauðsynlegt að menn átti sig á þeirri staðreynd að Akureyri sé nú þegar fyrst og fremst ferðaþjónustubær .
" Þegar ég kom heim úr námi , 1994 , fór bærinn á hliðina ef hingað komu 2-3 þúsund manns yfir helgi .
Nú eru hér 3-5 þúsund manns um hverja einustu helgi og venjulegur Akureyringur á Eyrinni finnur ekki fyrir því – vegna þess að við erum orðin góð í þessu .
En við eigum að vilja meira .
Undanfarið höfum við fengið margt fólk norður vegna þess að það hefur ekki efni á því að fara til útlanda á skíði – en við eigum að hafa metnað til þess að gera þetta fólk háð okkur .
Að þegar það hefur aftur efni á að fara út vilji það samt koma hingað vegna þess að það sé gaman .
" Hann hefur viljað efla átakið sem kallað er Matur úr héraði .
" Vinur minn fyrir sunnan , góður markaðsmaður , segir að helsti styrkleiki okkar á Reykjavíkursvæðinu sé hve við leggjum mikla áherslu á matvæli úr heimabyggð , en það sé jafnframt helsti galli okkar hér á heimamarkaði .
" Annar sagði hann hafa gert mistök með því að flytja staðinn úr Strandgötu upp í Kaupvangsstræti .
" Ég hefði frekar átt að koma með staðinn suður , til viðskiptavinanna .
Um það má eflaust deila .
" Friðrik varar alltjent við andvaraleysi .
Segist til dæmis hafa rætt við bæði þingmenn kjördæmisins og stjórnendur bæjarins um vandræði síns fyrirtækis .
" Ég veit auðvitað að ekki er hægt að hjálpa mér beint , en ég er sorgmæddur vegna máttleysis þessa fólks ; til dæmis að ekki sé tekið á vandamálum eins og flutningskostnaði .
Við gætum misst fiskvinnslu og kjötvinnslu úr bænum vegna þessa og nú held ég að tími sé til kominn til þess að fólk í bæjarólitíkinni átti sig á stöðunni .
Ef það stendur ekki með fyrirtækjunum á staðnum verður kannski ekkert eftir .
Menn eru alltaf tilbúnir að hlaupa í fangið á einhverju nýju en af hverju er ekki hlúð að þeirri starfsemi sem er fyrir hendi ? " Verð varla lengi heima við að ráða krossgátur Unglingurinn Axel Fannar Friðriksson var fjögurra ára þegar foreldrarnir stofnuðu veitingastaðinn og hefur ekki vanist því að pabbi og mamma séu heima á laugardagskvöldi .
Fyrst var barnapía hjá honum og síðan var hann drifinn með í vinnuna .
Dóttirin Karen Ösp , sem nú er 18 ára , hefur líka starfað af krafti með foreldrum sínum .
" Okkur þykir mjög vænt um það hve þau hafa sýnt þessu mikinn áhuga – og hve mikinn skilning þau sýna ákvörðun okkar nú , " segir Friðrik .
Þau Arnrún segja starfsfólk sitt frábært og það verði örugglega ekki lengi atvinnulaust en sjálf vita þau ekki hvað er framundan ; nema að nú verða þau saman í helgarfríi í fyrsta skipti í langan tíma .
" Ég er mikils metinn og hæfur í þessu starfi og veit ég þarf ekki að sitja lengi heima og ráða krossgátur " segir Friðrik .
Hann hafnaði atvinnutilboði frá Noregi á síðasta ári , ekkert sé í hendi en heldur ólíklegt að hann starfi áfram á Akureyri .
Þó sé ekkert öruggt í þeim efnum .
Friðriki hefur hlotnast ýmis upphefð , ekki síst í útlandinu .
" Friðrik V. er orðið alþjóðlega vel þekkt merki og ég sit til dæmis í akademíu sem velur 50 bestu veitingastaði í heimi : Academy San Pelligrino þar sem virtir kokkar og matargagnrýnendur um allan heim taka að sér að velja .
Þá höfum við náð góðum árangri í Slow Food og fengið verðlaun hjá norrænu samtökunum Nordisk Mat .
" Friðrik segist ekki sár , en þó þyki honum sem margir taki því sem sjálfsögðum hlut að hann sé á sínum stað og jafnvel tilbúinn að kynna svæðið og matvæli þaðan í sjálfboðavinnu en svo sé sjálfsagt að kaupa af einhverjum öðrum .
" Mér líður stundum eins og ég sé að spila með KA í 2. deildinni , allir viti að ég sé langbestur og gæti spilað í 1. deild eða jafnvel í Englandi en ég sé svo mikill KA-maður að engin hætta sé á því að ég fari .
Þess vegna þurfi ekkert að gera fyrir mig .
" 