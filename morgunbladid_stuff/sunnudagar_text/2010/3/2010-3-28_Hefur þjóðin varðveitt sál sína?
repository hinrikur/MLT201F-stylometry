Eldgos hafa margbrotin áhrif .
Þau fara sínu fram og laga landið í hendi sér á örskotsstund .
Bíða hvorki umsagna sérfræðinga né úrskurða ráðuneyta .
Og þótt þau geti valdið ógn og skelfingu hafa þau aðdráttarafl .
Hvunndagsmanninn langar til að berja það augum , sjálfur og milliliðalaust .
Hann hinkrar um stund uns hann telur öllu óhætt og eldgosið hafi komið sér fyrir á einum stað .
Fer svo og nálgast hættuna með sama hugarfari og sá sem sækir heim ljón í búri dýragarðsins og myndi aldrei bjóða því dús úti á víðáttunni .
Vísindamenn , fréttamenn og ljósmyndarar fara fyrr af stað og okkur sem heima sitjum þykir jafnvel teflt á tæpt vað .
Horfin er sú tíð sem má lesa úr ljóði Jóns Helgasonar : Ef jarðskorpan logar jafnt efst eins og innst , svo allt er í hreinasta voða , er einsætt að skuli þess úrræðis minnzt , sem öruggast muni til stoða : Hið æstasta fjall sinna óláta binzt og ofsi þess breytist í doða þann dag þegar náttúrufræðingum finnst þeir ferðbúnir til þess að skoða .
Nú þarf ekki að hotta á jarðvísindamenn og hvetja þá með kersknisvísum til að koma sér á fjöll og fylgjast með .
Og ekki er kostur á öðru en treysta þeim til að taka ekki meiri áhættu en nauðsynlega .
Hins vegar er ekki frítt við að bréfritara í fjarlægum sessi sé órótt við , hve aðrir umgangast eldstöðvar af mikilli léttúð .
Eins víst er að það séu óþarfar áhyggjur en þær eru þarna samt .
Mikil þekking en þó takmörkuð Vísindamenn okkar sem annarra og í þessu tilviki jafnvel ekki síst okkar vita orðið margt um eldgos og eldfjöll og þar á meðal margt sem ekki var vitað fyrir fáeinum árum og áratugum .
Og við þessir óbreyttu þekkingarsnauðu þegnar landsins vitum einnig dálítið meira en áður .
Til dæmis það að barnaskólalærdómurinn um kulnaðar eldstöðvar , sem ekki höfðu gosið í sögulegri tíð , er ekki lengur talinn réttur .
Eldfjöll miða ekki við landnám í sínu almanaki og eru því gömul fjöll áfram til alls vís .
Fimmvörðuháls er ábending í þessa átt .
En þótt þekkingu jarðvísindamanna hafi fleygt fram er enn margt ólært og óþekkt .
Fróður maður orðaði það svo að væri þekkingin um efnið sett í einn stað og hitt sem menn þyrftu að vita sett á annan kæmist fyrri bunkinn fyrir í eldspýtustokk en hinn bunkinn þyrfti gám .
Hið óþekkta Okkur mönnunum er tamt að gera fremur ráð fyrir að þurfa að horfast í augu við það sem við þekkjum eða höfum haft pata af en að hið óþekkta komi óvænt inn í okkar veruleika .
Þetta er eins eðlilegt og verða má , því að æfingar og viðbúnað er ekki auðvelt að hanna til að mæta hinu óþekkta .
En svo skiljanleg sem slík afstaða er megum við ekki gleyma að gefa því óþekkta og þar með því óvænta nokkurn gaum .
Það gerum við best með því að miða viðbúnað okkar og varnir rýmilega við það sem við þekkjum .
Miklu betur getum við ekki gert , en við kynnum að sjá illilega eftir því , ef við gerðum miklu minna en það .
Efnahagsleg kvikuhlaup og gos Bankavandræðin og efnahagsbilunin sem í kjölfarið fylgdi kom heiminum í opna skjöldu .
Margverðlaunaðir doktorar og fræðimenn á heimsmælikvarða horfðu forviða á þróunina þótt sumir þeirra séu að reyna að tala sig og skrifa frá þeirri nástöðu .
Ástæður þess að svo fór eru örugglega margar og enn liggja þær ekki allar á lausu .
Ein ástæðan er þó örugglega sú að menn gerðu af ráðnum hug ekki ráð fyrir hinu óþekkta .
Þeir skýrðu það í grófum dráttum svo að þekkingu hefði fleygt svo fram að atburðir á borð við heimskreppuna tengda árinu 1930 gætu tæpast orðið og ef svo ólíklega tækist til , þá væru " tækin " sem nú væru tiltæk svo burðug að hægt væri að bregðast við og kæfa kreppu í fæðingu .
Öflugar tölvur , firnasterkir seðlabankar , óvígur her fræðimanna voru nú til staðar .
Allt var þetta til komið eftir heimskreppuna miklu .
Seðlabankar voru þá til , fræðimenn einnig og margur kunni að reikna flókin dæmi .
En allt var það í dvergslíki við hlið trölla nútímans .
Síðast en ekki síst var upplýsingastreymi með hraða ljóssins nú fyrir hendi , svo meinsemd á einum stað gat ekki grafið um sig vikum og mánuðum saman án þess að aðrir fengju um það að vita og þar með ráðrúm til að bregðast við .
Og í sjálfsupphafningu sinni og gleði gleymdu menn því vísvitandi að gera ráð fyrir hinu óþekkta og því óvænta .
Þótt hlutur hins óþekkta og óvænta hafi dregist saman með vaxandi þekkingu er hann ekki á bak og burt .
Með öðrum orðum þá eru ekki öll hin gömlu efnahagseldfjöll kulnuð og ný geta enn þá birst , og líka þar sem þeirra er síst von .
Fararstjórar geta ráðið úrslitum Íslendingar eru á leið út úr sínum efnahagsvanda , þótt verr gangi en skyldi vegna þess að þjóðin er svo óheppin með fararstjóra .
Þeir skipta nefnilega máli .
Sagt var að sundmaður knár legði út í Ermarsund og ætlaði yfir .
Slíkt er þrekvirki en ekki þó ofraun viljasterkum og þrekmiklum sundmanni .
Okkar maður synti lengi en gafst svo upp eftir mikið erfiði .
Skyggni var ekki gott .
Á daginn kom að leiðsögumaður sundkappans hafði leiðbeint honum þannig að hann synti Ermarsund langsum og hafði svamlað leið sem var ígildi þess að þvera leiðina fram og til baka .
Íslenska þjóðin býr við þannig leiðsögumenn núna , illu heilli .
Henni er því gert verkið tvöfalt erfiðara en þyrfti , eins og sundmanninum forðum , en hún mun samt ná landi .
Hún er nefnilega þeirrar gerðar þessi þjóð þrátt fyrir allt .
Þjóðarsálin Þegar Ísland endurheimti fullveldi sitt var óblítt um að litast .
Heimsstyrjöld nýliðin hjá .
Ógurleg pest hafði tekið mikinn toll af fámennri þjóð .
Og þá var gos eins og nú , því Katla hafði brotist undan jökli .
En að flestu leyti var hagur þjóðarinnar veikur og hún illa í stakk búin til að mæta áföllum .
En fullveldið endurheimta vakti von og sá atburður hins þögla desemberdags leið aldrei " neinum þeim úr minni sem lifðu hann ungir " , sagði skáldið Tómas Guðmundsson .
Og hann bætti við : " Og enn finnst mér sem þarna hafi ég í fyrsta og síðasta sinn staðið andspænis þjóð , sem komin var um langan veg út úr nótt og dauða , þjóð sem sífellt hafði verið að farast , en samt lifað af , einungis vegna þess að hún hafði varðveitt sál sína .
" Tómas Guðmundsson var þarna að hugsa upphátt þegar lýðveldið fagnaði tuttugu ára afmæli .
Vel hafði þjóðinni miðað í framfaraátt , en samt var skáldinu ekki rótt .
Tómas segir : " Er fögnuður vor yfir því , sem hér er bezt gert og stórmannlegast , jafneinlægur og eðlilegt mætti teljast , er enginn hér inni sem ber brigður á það , að þjóð vor hafi hlutverki að gegna , hlutverki , sem er í einu bundið þjóðerni hennar og landi , og þá getur hvorki sjálfsvirðing vor né heimsmenningin lagt oss aðra skyldu ríkari á herðar en að vér sýnum hvorutveggja fullan trúnað , varðveitum frelsi vort og höldum áfram að rækta með oss þá menningu , sem hér hefur verið að mótast frá öndverðu .
" Á síðustu örfáum árum hefur myndast nýr vettvangur fyrir hið skrifaða orð .
Allur fjöldinn á mun auðveldara með að koma skoðunum sínum frá sér og lúta fáum takmörkunum .
Slíkt getur ekki verið nema fagnaðarefni .
Enda notfæra flestir sér þessi nýju tækifæri ágætlega og margir með miklum ágætum svo til mikils gagns er fyrir umræðuna og skoðanamyndunina .
Sumir fara þó mjög illa með eins og gengur .
Þeir eru jafnan stóryrtir , haldnir hvers konar þráhyggju og bábiljum og koma vondum stimpli á vefumræðuna .
En smám saman skiljast þeir frá eins og hrat frá berjum .
Þegar rýnt er í hinn hluta umræðunnar , þann sem skiptir máli , er ekki ástæða til að örvænta .
Þjóðin varðveitir enn sál sína , þrátt fyrir allt .
Henni þykir enn vænt um fullveldið og sitt eigið þjóðfélag .
Og það er einnig vafalaust að enn er stutt í einlægan fögnuð yfir því sem vel er gert og vel heppnast .
Meirihluti þjóðarinnar hefur enn ríkan vilja til " að vinna að því heilum huga , að trúnaðurinn við land vort , frelsi og þjóðmenningu verði hverjum Íslendingi heilög kvöð og brýnasta lífsnauðsyn " .
