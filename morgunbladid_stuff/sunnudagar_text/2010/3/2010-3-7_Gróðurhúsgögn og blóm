Húsgögnin eru nokkurs konar lítil gróðurhús , hugsuð í garðinn þó að hægt sé að nota þau víðar og hafa allt mögulegt í þeim .
Það er hægt að sitja á stólunum og borða við borðið og samtímis rækta matjurtir ofan í þeim , stólunum og borðinu , " lýsir Dagný Bjarnadóttir landslagsarkitekt húsgögnum sem hún hefur hannað og hafa hlotið nafnið FurniBloom .
Dagný fékk nýlega styrk úr Hönnunarsjóði Auroru til að fara í frekari vöruþróun og kynningu á FurniBloom sem hafa ekki verið til sölu hingað til .
" Ég sýndi þessa hönnun mína í fyrsta , og eina , skipti á sýningunni Kviku á Kjarvalsstöðum árið 2007 .
Húsgögnin hafa ekki verið í sölu og styrkurinn mun nýtast mér til að halda áfram með þetta sem viðskiptahugmynd .
Nú langar mig til að koma með þau á markað helst í vor , " segir Dagný sem fær reglulega fyrirspurnir um hvar hægt sé að kaupa FurniBloom .
" Húsgögnin hafa fengið nokkra kynningu í erlendum bókum og tímaritum og fengið góð viðbrögð , því er ég að sparka í rassinn á mér að fara að setja þau í framleiðslu .
Þegar ég fékk styrkinn talaði ég við Bóas hjá Logoflex , sem framleiðir húsgögnin , og erum við núna að þróa þetta aðeins áfram og hanna vörulínu .
Í vor langar mig til að koma með garðbekk til viðbótar sem yrði tilvalinn á svalirnar til að rækta í og auðvitað nýta sem sæti .
" Augnayndi og notagildi FurniBloom eru gerð úr plexígleri og segir Dagný þau þola íslenska veðráttu vel .
" Húsgögnin mín hafa nú staðið í þrjú ár úti í garði , vetur , sumar , vor og haust , þau eru mjög veðurþolin og mér hefur gengið mjög vel að rækta í þeim .
Ég hef bæði verið með blóm í þeim mér til augnayndis og í borðinu hef ég ræktað tímían og smávaxnar jarðarberjaplöntur og það hefur gefist vel .
" Dagný nýtur liðsstyrks Hrafnhildar S. Mooney í að koma FurniBloom á framfæri .
" Hönnuðum vantar oft viðskiptahugsunina og fór ég því á Orkuverið , hraðstefnumót hönnuða og viðskiptaþenkjandi manneskju , síðastliðið sumar og þar komst ég í samband við Hrafnhildi .
En Inovit og Hönnunarmiðstöð Íslands hafa staðið fyrir svona stefnumótum reglulega á Háskólatorgi .
Hrafnhildur kom með mér að umsókninni fyrir Auroru-sjóðinn og við erum búnar að vera að sækja um fleiri styrki til að halda áfram með þróunina á húsgögnunum .
Hennar kraftur mun nýtast mér í markaðsmálunum , hún kom t.d. með þetta frábæra nafn FurniBloom sem segir allt .
" Í tengslum við Expo Spennandi verkefni er í vinnslu hjá Dagnýju þar sem gróðurhúsgögn hennar verða í aðalhlutverki .
Hún var beðin um að hanna samnorræna landslagsarkitektasýningu sem verður haldin í Sjanghæ í Kína í vor í tengslum við World Expo-sýninguna .
" Þessi landslagsarkitektasýning er í tengslum við Nordic Lighthouse sem er samnorrænt kynningarverkefni sem fer fram á sama tíma .
Okkar sýning verður utandyra , á torgi við bygginguna sem Nordic Lighthouse fer fram í .
Á torginu verða þessi húsgögn mín í aðeins breyttri útfærslu notuð sem sýningarsvæði .
Hvert landanna á Norðurlöndum auk Grænlands fær úthlutað einu borði og fjórum stólum til að kynna sitt verkefni í .
Húsgögnin eru náttúrulega ekki notuð til að rækta í þetta skiptið og verða því útfærð öðruvísi .
Borðin verða stærri , ekki opnanleg eða með stórum loftgötum , útlitið verður samt það sama .
" Í ár er þemað á World Expo 2010 Better City , Better Life , eða betri borg , betra líf , og tengist sýningin sem Dagný vinnur nú að því þema .
" Hellisheiðarvirkjun er verkefnið sem sýnt verður frá Íslandi og hvernig við tökum á slíkum virkjunum í landslaginu .
Finnur Kristinsson hjá Landslagi ehf. er landslagsarkitektinn í því verki .
Flest löndin eru að fást við hvernig við notum náttúruna og landið og til hvers og hvernig við skiljum við landið þar sem við erum að nýta það .
Svo fer þessi sýning á flakk eftir Sjanghæ og þá í stærri mynd , hún kemur hingað til Íslands 2011 .
" Fílar þú miðbæinn ? Það er nóg að gera hjá Dagnýju um þessar mundir en hún er að vinna að framlagi FÍLA – Félags íslenskra landslagsarkitekta , til Hönnunarmars sem fer fram í Reykjavík 18. til 21. mars næstkomandi .
" Fyrir Hönnunarmars í fyrra útfærði ég verk fyrir Landslagsarkitektafélagið , hannaði gula blómabreiðu við Norræna húsið og lék mér að því að búa til áhrif og upplifun úr viðvörunarborðum úr plasti og stálteinum .
Verkið kölluðum við " Betri tíð með blóm í haga " .
Núna er ég í gríðarlegri vinnu við að gera risastórar baldursbrár úr notuðu heyrúlluplasti , þær verða settar upp á neðri hluta Laugavegar , á Skólavörðustíg og Lækjartorg .
Með þessu erum við að setja fókusinn á miðbæinn og fá fólk til að velta fyrir sér hvort ekki sé tími til kominn að huga betur að umhverfinu , hvernig við nýtum það og hvort við viljum alltaf hafa bílinn aðalatriðið .
Við köllum þetta " Fílar þú miðbæinn ? " Það er tvíræðni í þessu því FÍLA er skammstöfum fyrir Félag íslenskra landslagsarkitekta .
Svo tökum við " Stöðuna á bænum " því við fengum að nota stöðumælana í þetta verkefni og breytum þeim í blóm .
Hlutverkasetur er að aðstoða okkur við að föndra blómin , sem verða um 70 talsins , en þau útbjuggu í fyrra öll gulu blómin , 3.300 að tölu .
Í Hlutverkasetri er unnið mjög uppbyggilegt starf fyrir fólk sem er að finna sitt hlutverk í lífinu , eftir atvinnumissi eða heilsuleysi .
Þetta samstarf hefur verið ákaflega skemmtilegt og gefandi fyrir okkur , " segir Dagný .
Hún vill sjá miðbæinn hannaðan með meira mannlíf í huga .
" Það þarf að huga að því hvernig gott almenningsrými er búið til og mig langar til að sjá menn þora að taka ný skref í þessu .
Ég vil hanna svæðið þannig að það sé hægt að ganga um og það sé ekki bíllinn sem á það allt .
Þegar maður fer Laugaveginn í dag er klárt að það er bíllinn sem á forgang og því verður að breyta .
Þörfin er klárlega til staðar , það sjáum við best á því hvernig þau fáu torg og dvalarsvæði eru nýtt t.d. við Kaffi París og Vegamót , frá því snemma á vorin og fram á haust .
Við eigum að vera stolt af miðbænum okkar og Reykjavík á að geta skartað fallegu miðbæjarumhverfi , með spennandi upplifunum fyrir gangandi vegfarendur , " segir Dagný að lokum .
