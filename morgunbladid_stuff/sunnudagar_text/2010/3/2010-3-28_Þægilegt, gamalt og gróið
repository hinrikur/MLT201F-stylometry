Guðrún Vilmundardóttir , útgáfustjóri bókaforlagsins Bjarts og þýðandi , hefur búið á Mímisvegi síðastliðin fimm ár .
" Þetta er falleg gata með fáum , en mjög reisulegum húsum , " segir Guðrún .
" Gatan er stutt og liggur í boga frá Hallgrímskirkju niður að horni Fjölnisvegar og Barónsstígs .
Í þeim fjórum húsum sem heyra Mímisveginum til , býr fólk á öllum aldri og hverfið er almennt lifandi og skemmtilegt .
" Guðrún segir samskipti milli nágrannanna vera með miklum ágætum .
" Ég bý í stærsta húsinu við götuna , það mun raunar vera eitt elsta fjölbýlishús í Reykjavík , og þar er ljómandi samfélag .
Við héldum frábæra sumarhátíð fyrir alla íbúa á Mímisveginum í okkar stóra garði , með tilheyrandi grilli og blöðrum og partítjaldi , en það var reyndar þarsíðasta sumar , þegar ég hugsa um það , og því er ljóst að slíkar sumarhátíðir eru " bíennall " eins og margar aðrar virðulegar samkomur .
" Aðspurð segir Guðrún að sig hafi aldrei langað að búa í öðrum bæjarhlutum .
" Ég ólst upp á Haðarstígnum sem er hérna rétt hjá .
Ég hef líka búið á Aragötu og í Brussel og París en annars hefur þetta verið mitt hverfi og ég er alsæl með það .
Það er fallegt þægilegt , gamalt og gróið , stutt í skóla og sund og miðbæinn , og höfuðstöðvar Bjarts í Vesturbænum eru í göngufæri .
Sú gönguleið liggur meira að segja í gegnum miðbæinn , svo það gæti varla betra verið .
Þegar maður man hvað er gaman að ganga og þykist ekki of önnum kafinn , bregst ekki að á þeirri leið hittir maður bráðskemmtilegt fólk .
Þar að auki á ég ömmu , mömmu og bróður hérna í næstu húsum , nú og unaðslegar vinkonur í göngu- ef ekki hreinlega kallfæri .
Síðast þegar ég flutti , var það um 200 metra , það verður líklega þannig aftur næst , " segir Guðrún að lokum .
kristrun@mbl.is Uppáhaldsstaðir Guðrúnar 1 .
Krambúðin er skemmtileg blanda af kaupmanni á horni og ferðamannasjoppu .
Hún er í 450 metra fjarlægð frá húsinu mínu .
Það hefur verið vísindalega mælt til þess að stinga upp í unga fólkið á heimilinu sem lætur stundum eins og þangað sé rúm dagleið , ef það er beðið um að skjótast .
2 .
Sundhöllin er næsta heilsulind .
Pottarnir á þakinu eru góðir en dásamleg hönnunin á búningsklefunum enn betri .
Opna skápinn , loka klefa .
Loka skápnum , opna klefa .
Frábært .
3 .
Vitabarinn er hverfisbarinn .
Vinkona mín að austan gerði athugasemd við þessa skilgreiningu um daginn og taldi hana geta átt við alla bari í miðbænum – en þá missir hún alveg af hinum fínni blæbrigðum .
Maður á bara einn hverfisbar .
4 .
Eymundsson Skólavörðustíg er næsta bókabúð .
Bóksalarnir eru sérstaklega elskulegir og gaman að sjá hvað nýja hlutverkið fer Spron-húsinu vel .
5 .
Freyjugöturóló er fastur punktur .
Hann er einhvern veginn alltaf eins , jafnvel þótt hann breytist .
