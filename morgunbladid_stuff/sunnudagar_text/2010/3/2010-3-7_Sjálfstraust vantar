Það væri synd að segja að Íslendingar væru fullir sjálfstrausts um þessar mundir .
Margir þeirra vilja helst læðast með veggjum og láta sem minnst á sér bera .
Þetta kemur ekki á óvart .
Leiðtogar þeirra eru málarar með eitt sérverkefni .
Þeir mála skrattann á alla þá veggi sem landar þeirra læðast með .
Það er því ekki að undra þótt þeim gangi seint að rétta úr sér og verða upplitsdjarfari .
Forskrift fortíðar Bankakerfið hrundi og það er enn víða alleinbeittur vilji til þess að koma sök á því yfir á aðra en þá sem stóðu fyrir því hruni .
Því bankarnir sem lánuðu og stærstu lántakendur þeirra voru í sömu lúkunum .
Og þeirra sér , svo ótrúlegt sem það er , enn stað .
Öflugt fjölmiðlaveldi hefur þann eina tilgang með tilveru sinni , og þar með þeir sem þangað ráðast , að undirgangast þau skilyrði leynt eða ljóst .
Og það er hlálegt að Arion bankinn , sem stofnaður er á rústum bankans sem baugsmenn áttu góðan hlut í að setja á hausinn eins og hina bankana tvo , horfir á það með velþóknun að fyrirtæki í hans eigu sé rænt á hverjum degi og fjármunirnir færðir inn í einkafyrirtæki bandíttanna , sem allt settu á höfuðið .
Þeir sömu stæra sig af því að vera hvergi í persónulegri ábyrgð .
Á meðan Arion banki hagar sér svona er vonlaust að nokkurt sjálfstraust vakni með þjóðinni , að nokkur fyrirgefning finni sér tilgang og að nokkur tiltrú sé á að bankamenn hafi snúist gegn fjárglæframönnum en leiti að heilbrigðum rekstri til að styðja með málefnanlegum hætti og að lausnum handa fólki sem lét glepjast af auglýsingum gömlu bankanna um gjaldeyrislán í anda áhættuboðskaparins .
Það er óskiljanlegt að Finnur Sveinbjörnsson bankastjóri hafi ákveðið að senda þau skilaboð út að hann líti á sig sem arftaka siðferðiskenndar fyrrverandi stjórnenda Kaupþings , hans sé að halda uppi síðasta fána spillingar í bankakerfi , hans sé að rétta milljarða eftir milljarða í hendur þeirra sem standa í rústum fjölmargara fyrirtækja , sem höfðu sogið peninga út úr bönkum , lífeyrissjóðum , smáfyrirtækjum og einstaklingum .
Engar skynsamlegar skýringar eru á að þessi bankamaður vilji ata nafn sitt slíkum auri .
Þeir sem áður höfðu einhverja trú á honum , og það voru margir , hljóta að segja honum að hann verði að gera hreint fyrir sínum dyrum .
Þótt skynsamlegu skýringarnar séu ekki fyrir hendi , þá verði hann að hafa kjark til að upplýsa um þær óeðlilegu skýringar sem einar geta verið á þessari ótrúlegu framgöngu hans .
Ekki einir á báti Vitað var að bankahrunið hlyti að taka verulega í , kosta umtalsverðar fjárhæðir og draga um hríð úr alþjóðlegu trausti .
Allar forsendur voru þó til þess að skaðinn hefði getað orðið mun minn en varð og afturkippurinn staðið skemur .
En forystuleysið í málefnum ríkisins er með svo miklum endemum að bölið hefur orðið mun þungbærara en forsendur voru fyrir .
En Íslendingar eru ekki einir um að vera í allmiklum erfiðleikum .
Margir þjóðir eiga við þrengingar að búa þótt bankakerfið í löndum þeirra hafi ekki farið illa í bankaþrengingum heimsins .
Hagstofa Finnlands tilkynnti fyrir fáeinum dögum að samdráttur í landsframleiðslu þeirra hefði orðið 7,8% .
Hvaða staðreyndir felast í þeirri tölu ? Menn minnast stórkostlegra erfiðleika Finna þegar Sovétríkin , stærsta einstaka viðskiptaland þeirra , hrundu árið 1991 .
Þá var eins og Finnland hefði lent í efnahagslegri ísöld .
Atvinnuleysið varð ógnvænlegt , velferðarkerfið ekki svipur hjá sjón og fólk og fyrirtæki í landinu lentu í kröppum dansi .
Þá varð samdrátturinn í landsframleiðslu 6% á einu ári eða mun minni en nú er orðið .
Nú er rétt að rifja upp að Finnland er í Evrópusambandinu og með evru sem gjaldmiðil .
Ef marka mætti þá sem hafa tekið rökhelda trú á þeim fyrirbærum hér á landi ætti svona ekki að geta gerst .
Nú er það svo að Svíar eru einnig að lenda í miklum samdrætti í landsframleiðslu .
Þar er afturkippurinn um 4,9% .
Aðeins minni en samdráttur Íslendinga , sem mælist 6% , og miklum mun minni en hjá Finnum .
Flestir telja að Svíar fari betur út úr samdrættinum vegna þess að þeir hafa enn eigin mynt sem lagar sig að þeirra hagsmunum en lýtur ekki efnahagslögmálum Þýskalands .
Samdráttur á borð við þann sem orðið hefur í Finnlandi er ekki aðeins óþægileg tala um hagvaxtarfall og samdrátt .
Undirliggjandi þættir sýna stórkostleg vandræði .
Þannig hefur rekstrarafkoma fyrirtækja hrunið um 39% .
Hið opinbera og þjónustan sem það veitir finnur á augabragði fyrir því , þar sem skattgreiðslur fyrirtækjanna hafa fallið um 44% .
Fylgist atvinnulífið ekki með ? Stundum lítur út fyrir að öflugir og góðir forystumenn í atvinnulífi fylgist illa með því sem er að gerast á evrusvæðinu .
Evran var byggð á því að einn gjaldmiðill gæti gengið fyrir fjölda þjóða þótt þær lytu algjörlega óháðum efnahagslegum lögmálum .
Þessi kenning var kölluð " ein stærð af flík sem passar öllum " .
Nýju fötin keisarans voru þekktustu draumaflíkurnar fram að því .
Kohl , fyrrverandi kanslari Þýskalands , var í öllum skilningi mestur þungaviktarmaður á bak við hina sameignlegu mynt .
Það má heita merkilegt að litlu leiðtogarnir í kringum Kohl kanslara skyldu ekki hafa notað tækifærið og fengið að bregða sér í brækurnar hans til að sjá , hvort myntkenningin um að ein stærð af brókum gæti hentað öllum gengi upp .
En þeir voru svo upp með sér í návist stórmennisins og með svo mikla glýju í augum að efinn átti engan aðgang að þeim .
Og þessir fundir voru algjörlega bannaðir börnum og því vantaði sakleysingjann , sem afhjúpaði klæðskera keisarans sem ómerkinga og sjónhverfingamenn , til að benda þeim á að þeir mundu bera seint og illa buxurnar kanslarans .
Annaðhvort myndi mittið ná þeim yfir höfuð og þeir sæju ekki út nema opna klaufina eða býfurnar myndu reyna að brjótast út um hnésbæturnar og þeir myndu fyrr eða síðar falla til jarðar í þeim atgangi .
Nú kútveltast æ fleiri þjóðir um og sjá hvorki út úr augum né geta fótað sig til gangs og fundið fjármálum sínum borgið .
Margt var gáfulegt og gætilegt sagt á fundi iðnrekenda á dögunum .
Því var miður að einstaka maður á því þingi hvarf ofan í klisjurnar frá liðinni tíð og hrópaði á ESB og evru sér til hjálpræðis um leið og hann tók af krafti undir þann söng að landanum bæri að kaupa íslenskt .
En það lag er þó bannað í evrópskum plötubúðum , þar sem það stangast á við jafnræðisreglur skrifræðisins .
Er efasemdamönnum um þá fullyrðingu bent á að blaða í nokkur hundruð þúsunda blaðabindi reglna sambandsins og þá geta þeir sannreynt þetta .
Sumir ætla ekki að kjósa með þjóðinni Og um þessa helgi kjósa menn með eða á móti ríkisábyrgðarlögum um Icesave .
Þó er vitað um tvo sem ekki ætla að kjósa .
Það eru sjálfir ábyrgðarmenn laganna sem kosið er um ! Þeir sömu sem fóru hamförum í byrjun janúar þegar lögum var synjað og þjóðaratkvæðagreiðslan blasti við .
Þá var sagt og étið upp gagnrýnislaust af Ríkisútvarpinu næstu tvo daga , að Íslands biðu ógnir og skelfing , efnahagslegar þrengingar og útskúfun úr " alþjóðasamfélaginu " yrðu lögin ekki samþykkt .
En nú ætla þau Jónanna og Steingrímur ekki einu sinni að að kjósa með lögunum sínum .
Er ekki allt í lagi ? En önnur spurning vaknar .
Munu " frétta " menn RÚV kjósa ? Þeir sem hömruðu heimsendaspárnar samviskusamlega inn í þjóðina .
Til forna var aðeins eitt svar til við slíkri spurningu : " Það má Óðinn vita .
" 