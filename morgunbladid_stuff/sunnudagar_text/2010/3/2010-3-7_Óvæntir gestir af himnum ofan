Þjóðir nota oft skringileg orðatiltæki um mikla rigningu , Danir segja t.d. að það rigni " skósmíðalærlingum " , hjá Tékkum rignir " hjólbörum " , Grikkjum finnst að þá rigni " stólfótum " .
En nýlega urðu nær 700 íbúar þorpsins Lajamanu í norðanverðri Ástralíu fyrir undarlegri reynslu : þar rigndi allt í einu hvítum smáfiski af algengri tegund , mörg hundruð fiskum á nokkrum mínútum .
Sumt af fiskinum reyndist vera lifandi .
Þorpið er á eyðimerkursvæði í um 100 kílómetra fjarlægð frá sjó og langt er líka í næsta stöðuvatn , um 90 kílómetrar .
Christine Balmer , sem veitir forstöðu elliheimili á staðnum , trúði vart eigin augum , að sögn ástralskra fjölmiðla .
" Ég varð að klípa mig í handlegginn .
Það var fiskur út um allt , " sagði hún .
" Fólk tíndi hann upp af jörðinni .
" Ættingjar hennar , sem búa annars staðar , héldu að hún væri búin að tapa glórunni þegar hún sagði frá atburðinum .
En hvað veldur þessu ? Dæmi um að fiskum , froskum og litlum fuglum rigni eru þekkt langt aftur í aldir .
Málið er umdeilt en flestir vísindamenn álíta að skýringin sé að skýstrókar ( stundum kallaðir skýstrokkar ) eða minni tegundir af veðurfyrirbærinu , svonefndir vatnsstrókar , komi við sögu .
" Ógnarhvassar , smáar hringiður " Vatnsstrókar myndast yfir vatni eða sjó , öfugt við skýstrókana stóru og mannskæðu , sem algengastir eru á ákveðnu belti í Norður-Ameríku .
Skýstrókar , stundum nefndir hvirfilbyljir , eru að sögn Vísindavefjarins " ógnarhvassar , smáar hringiður í neðsta hluta gufuhvolfsins " .
Þeim skal ekki ruglað saman við fellibylji sem eru víðáttumikil óveður er ná frá frá yfirborði jarðar upp að veðrahvörfum , leifar þeirra ná stundum hingað .
Skýstrókar minna helst á súlu eða trekt þar sem rakt loft skrúfast upp á við , stundum með nokkur hundruð kílómetra hraða .
Trektin getur verið 100 metra að þvermáli eða meira , hún færist á nokkrum mínútum nokkra kílómetra yfir landið en leysist síðan upp .
Stærstu strókar sjást vel ef í þeim er mikið af vatni eða ryki , þeir geta ef til vill sogað upp vatnið úr heilli tjörn eða stöðuvatni , segja menn .
Algengt er að skýstrókar myndist í fellibyljum en dæmi munu vera um fiska- eða froskaregn í góðu veðri enda geta myndast vatns- eða rykstrókar við ýmiss konar aðstæður .
Síðustu árin hafa þeir stundum sést á Skeiðarársandi .
Fullyrt er að strókar yfir vatni geti við sérstakar aðstæður þeytt smáfiski og öðrum litlum dýrum upp í mikla hæð , jafnvel tvo kílómetra sem getur valdið því að þau frjósi stundum áður en þau falla aftur til jarðar .
Heimildarmenn segja að froskar , sem þola vel að frjósa , séu fljótir að ná sér eftir flugferðina þótt þeir séu greinilega ákaflega skelfdir fyrst í stað .
Færri sögum fer af viðbrögðum fiska við meðferð af þessu tagi en ljóst er að flugið stendur ekki lengi yfir þar sem fiskarnir lifa þetta sumir af .
En bent er á að sé skýringin áðurnefnda rétt ættu öll dýr og fiskar af svipaðri stærð og þyngd á sama svæði að sogast upp , ekki bara ein tegund .
" Vissulega getur verið að skýstrókur hafi valdið þessu og það gæti skýrt fyrirbærið en vandinn er sá að var ekki neinn skýstrókur þarna , " segir Ashley Patterson , veðurfræðingur í Ástralíu .
Það furðulegasta er líklega að þótt fiskaregn sé ákaflega sjaldgæft í náttúrunni er þetta í þriðja sinn sem þorpið kemst í fréttir af þessum sökum .
Árin 2004 og 1974 rigndi líka fiski í Lajamunu .
Fiska- og froskaregn hefur oft valdið óhug og þótt boða illt .
Var heimurinn genginn af göflunum ? Algengastar eru uppákomur af þessu tagi á heitum svæðum .
Sagt er frá því í Gamla testamentinu , nánar tiltekið annarri Mósebók , að Guð hafi sent Egyptum 10 plágur til að tryggja að ánauðugir Ísraelar fengju að yfirgefa landið .
Ein þeirra var að allt var skyndilega þakið froskum , ekki er samt beinlínis sagt að þeir hafi fallið af himnum .
" Þetta þakti stórt svæði á túninu " Jónína Kristjánsdóttir , fyrrverandi formaður Bandalags íslenskra leikfélaga , er húsmóðir í Reykjanesbæ .
Árið 1942 var hún stödd í Dalasýslu ásamt þáverandi eiginmanni sínum , Jóni frá Ljárskógum , og voru þau nýgift .
" Við giftum okkur 7. maí og ég var þarna um sumarið , " segir Jónína .
" Við heyrðum allt í einu að það hefði bókstaflega rignt ósköpum af síld á túnið á næsta bæ við Ljárskóga , Hróðnýjarstöðum .
Ég man ekki lengur hvað bóndinn þar hét , þetta var gamall maður og bráðskemmtilegur , en dóttir hans , Hróðný , var gift Jóhannesi úr Kötlum .
Við ákváðum að ganga upp eftir .
Þarna voru hrúgur af fiski sem mér fannst reyndar of lítill til að vera síld .
En kannski var þetta smásíld eða jafnvel loðna .
Þetta þakti stórt svæði á túninu .
Maður varð svo hissa þegar maður sá þetta .
Ljárskógar eru miklu nær sjónum en Hróðnýjarstaðir og þess vegna fannst mönnum skrítið að þetta skyldi þó ekki koma frekar niður þar , rétt hjá sjónum en ekki inni á landi , hátt í annan kílómetra frá honum .
Ég held að ég hafi svo heyrt sagt frá þessu í veðurfréttum í útvarpinu , þeir sögðu þar að þetta kæmi oft fyrir .
Menn vissu aldrei hvar það myndi gerast .
En ég heyrði aldrei fólk segja frá fleiri dæmum um þetta í Dölunum , " segir Jónína .
Ekki vissi hún hvað varð um fiskinn , sennilega hefur hann verið látinn eiga sig enda eru bæði síld og loðna ágætur áburður á tún .
