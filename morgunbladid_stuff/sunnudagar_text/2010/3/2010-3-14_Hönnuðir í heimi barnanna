Það getur verið mjög forvitnilegt fyrir hönnuði að horfa á heiminn með augum barnsins , það getur smitað skemmtilega inn í heim okkar fullorðna fólksins , ekki síður en að okkar hugmyndir smiti inn í heim barnanna , " segir Tinna Gunnarsdóttir hönnuður .
Hún er sýningarstjóri sýningarinnar Í barnastærðum sem verður opnuð um helgina á báðum hæðum Hafnarborgar .
Gestir fá að kynnast leikföngum og húsgögnum sem eru sérstaklega hönnuð fyrir börn og sækja innblástur í leiki þeirra og hugmyndaheim .
Í tilefni sýningarinnar hafa þrír ungir hönnuðir unnið nýsköpunarverkefni og er árangurinn sýndur .
Þá er einnig sýnd vinna nemenda Tinnu í vöruhönnun við Listaháskóla Íslands , en þeir smíðuðu kassabíla innblásnir af hugmyndum þekktra hönnuða .
Óplægður akur Í aðalsal Hafnarborgar hefur Tinna komið hönnunargripum fyrir í tveimur löngum röðum ; í annarri eru gripir frá 20. öld en í hinni hönnun frá síðasta áratug .
Tinna segir að áður en henni var boðið að setja sýninguna saman hafi hún ekki skoðað hönnun fyrir börn neitt sérstaklega .
" Vissulega hefur margt skemmtilegt verið gert og skoðað á þessu sviði en niðurstaða mín er engu að síður sú að þetta sé óplægður akur , " segir hún .
" Á síðustu áratugum hefur mikil áhersla verið á hönnun , það hefur verið horft til stofunnar , á sófa , stóla , á eldhúsið , en það er mikið svigrúm til að stíga inn í heim barnanna , sækja sér þangað næringu og hugmyndir .
Við sem erum fullorðin getum til að mynda unnið þar út frá fantasíu og leik , velt fyrir okkur hvernig barn fer gegnum þroskaferlið .
Þetta er spennandi viðfangsefni .
" Tinna segir það hafa verið meginmarkmið að skoða hvað hefur verið gert á þessu sviði á Íslandi .
Stór hluti þess sem gert hefur verið af þessu tagi hér eru húsgögn og leikföng sem hönnuðir , arkitektar og listamenn hafa gert fyrir eigin börn og hefur fæst af því komist í almenna framleiðslu .
Eldri hluti sýningargripanna hefur því lítið verið sýndur opinberlega .
Þá eru á sýningunni verk eftir marga unga og kraftmikla íslenska hönnuði .
Einnig eru á sýningunni verk eftir vel þekkta erlenda hönnuði sem hafa ýmist haft áhrif á íslenska hönnun eða sækja í svipaðar hugmyndir .
" Ég set hlutina í línulegt samhengi og það er forvitnilegt að sjá hvernig tíðarandinn , til dæmis í efnisnotkun , endurspeglar tímann .
Þegar krossviðurinn kom inn varð hann til að mynda strax mjög áberandi .
Hann er ennþá sterkur í hönnun fyrir börn .
Um miðja síðustu öld var strigi talsvert notaður en hann sést ekki lengur .
Sýningin veitir gestum innýn í þennan heim , hönnun fyrir börn , og fólk getur gengið kringum hlutina og velt þeim fyrir sér , auk þess sem hægt er að leika sér með þá suma .
" Skyldi vera aukin áhersla í samtímanum á að hanna sérstaklega fyrir börn ? Tinna segir að vissulega hafi stór hönnunarfyrirtæki gert áhugaverða hluti á þessu sviði en það er aðallega einn og einn hlutur á stangli , þetta er ekki markviss hönnunarstefna .
" Þegar húsgögn hafa verið framleidd fyrir börn eru það oft smækkanir á hlutum fyrir fullorðna .
Ég sæki frekar í hönnun þar sem farið er inn í þankagang og þroskaferli barnsins .
" Þegar Tinna er spurð að því hvort hún telji mikilvægt að allt nærumhverfi barna miðist við þroska þeirra , segist hún telja að umhverfið eigi að vera fjölbreytilegt .
" Ég held að hönnunin eigi að koma úr öllum áttum .
Mér finnst þannig gaman að sjá leikföngum barna blandað saman , að sjá þau koma úr ólíkum áttum .
Í dag er mikið til af leikföngum sem eru á tiltölulega afmörkuðu sviði , eins og Barbie-dúkkur , en ég held það sé líka mikilvægt að börnin hafi leikföng þar sem þau geta virkjað ímyndunaraflið á annan hátt .
Börn eru skapandi fólk .
" 