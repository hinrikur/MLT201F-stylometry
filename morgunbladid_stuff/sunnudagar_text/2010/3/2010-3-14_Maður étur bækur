Ég veit af manni sem hefur þann einkennilega sið að éta bækur sínar .
Hann er með athyglisbrest og á erfitt með að vera kyrr þegar hann er að lesa .
Hann fann hið rétta jafnvægi .
Meðan hann les rífur hann spássíurnar af bókunum , setur upp í sig og tyggur .
Þessi maður er mikill lestrarhestur og hefur því étið margar bækur um dagana .
Mér er sagt að kona hans hafi nokkurn ama af þessum sið hans en þar sem þau eru tiltölulega nýgift elskar hún hann ennþá staðfastri ást og umber þennan sérkennilega sið hans án þess að nöldra áberandi mikið .
Þeir sem hafa ást á bókum sínum eiga til að klappa þeim og hjala í huganum við höfundinn .
Oscar Wilde er sá höfundurinn sem ég tala oftast við í huganum af því hann er svo skemmtilegur og ann öllu því fagra .
Svo hef ég ofurást á Charles Dickens og kyssi hann í huganum mörgum kossum af því hann skilur mannlífið og er svo ofurnæmur á fjölbreytileika þess .
Að sumu leyti er það spennandi tilhugsun að éta bækur þessara höfunda , en ég er of pen kona til að geta það .
Ég vil eiga þær heilar .
En mér finnst stórmerklegt að vita af heimili þar sem hálfétnar bækur eru í bókaskápum .
Þeir sem hafa unun af bóklestri koma oftast fram við bækur sínar af sömu ástúð og umhyggju og þeir umgangast þær manneskjur sem þeim þykir innilega vænt um .
Þá er ekki krotað í bækurnar , brett upp á blöð í þeim eða bækurnar lagðar á grúfu án bókamerkis .
Það eru talin helgispjöll að gera slíkt því þá er verið að meiða bækur .
Beinast liggur við að afgreiða bókaát á sama hátt .
En málið er flóknara og kallar á nýja og ferska hugsun .
Fyrstu viðbrögð eru vitaskuld að fordæma þennan gjörning og flokka hann undir viðurstyggilega eyðileggingarstarfsemi .
En svo hugsar maður með sjálfum sér hvort það geti verið að hápunktur þess að ná beinu sambandi við bækur sé að melta þær í bókstaflegustu merkingu þess orðs .
Það hlýtur að skipta máli að fólk taki eftir bókum og geri þær að hluta af sjálfum sér .
Og ef það kýs að éta þær þá er varla hægt að gera athugasemd við það .
Kannski verða bækur aldrei meiri hluti af manneskju en einmitt þegar hún setur þær upp í sig og tyggur af einstökum ákafa .
