Eva María Jónsdóttir er að hætta að vinna hjá Sjónvarpinu , en síðasti útsendingardagur hennar er í Gettu betur nú í kvöld , laugardagskvöld .
Við taka sumarfrí og fæðingarorlof því Eva María á von á sínu fjórða barni .
Eftir það hyggst hún snúa sér að námi í miðaldafræðum við Háskóla Íslands .
" Ég hef ekki hugmynd um hvort ég sný aftur á RÚV , " segir Eva María .
" Mér hefur liðið vel þar en mér finnst alveg jafnlíklegt að ég muni festast í annars konar verkefnum eftir nám .
Haustið 2008 tilkynnti ég yfirmönnum mínum á RÚV að ég ætlaði að láta af störfum og fara í nám í miðaldafræði .
En svo kom kreppan og ég glímdi einnig við mína kreppu í einkalífinu .
Þess vegna var mér ekki stætt á að hætta að vinna þannig að ég tók einungis einn kúrs í Háskólanum samhliða vinnu .
" Heldurðu að þú munir ekki sakna fjölmiðla ? " Það er alltaf jafn gaman að vinna við dagskrárgerð , hvort sem það er fyrir útvarp eða sjónvarp .
Ef ég sæi fram á mjög krefjandi verkefni framundan þannig að mér fyndist að ég væri stöðugt að bæta mig og þróast þá væri enn jafn eftirsóknarvert og áður að vinna við dagskrárgerð .
En nú er fyrirsjáanlegt að hlé verði á nýsköpun í dagskrárgerð sökum fjárskorts .
Ég held að lífið verði áhugaverðara ef maður sökkvir sér ofan í verkefni sem eru krefjandi og nýstárleg .
" Þú hefur verið það sem kallað er sjónvarpsstjarna , var það ekki gott fyrir egóið ? " Nei , það skiptir engu máli , þú veist það sjálf .
Ég hef unnið við dagskrárgerð og slík verk verða opinber af því dagskráin birtist í opnum fjölmiðli .
Sem betur fer hefur það aldrei orðið partur af minni sjálfsmynd að vera það sem fólk kallar sjónvarpsstjarna .
Ég held að sá sem telur sig vera sjónvarpsstjörnu á Íslandi byggi á fremur veikri sjálfsmynd .
Mér finnst ágætt að finna að það hvar ég bý , við hvað ég starfa eða hverjum ég er gift kemur því ekki við hvernig ég upplifi sjálfa mig .
" Ég er stráheil Hef urðu sterka sjálfsmynd ? " Já , núorðið .
Auðvitað var ég broguð sem unglingur .
Mér fannst ég ómöguleg og síðan kom tímabil á fullorðinsárum þar sem mér fannst ég ekki nógu góð í neinu .
En svoleiðis tímabil eru bara til þess að maður átti sig betur á því hver maður raunverulega er og þau kenna manni að treysta ekki á ytri aðstæður .
Fyrir nokkrum árum var ég eitt sinn á fjölmennri kvennasamkomu þar sem við konurnar áttum að segja deili á okkur án þess að nefna starf okkar , stöðu og fjölskylduhagi .
Þetta var ekkert mál fyrir suma en nýjung fyrir mér .
Ég gat auðvitað ekki þolað að hafa ekki gott svar við þessu .
Á þessum tíma var ég byrjuð í mikilli sjálfskoðun þannig að ég linnti ekki látum fyrr en ég gat svarað þessu .
" Og hver ertu ? " Ég er stráheil .
Ég skapaði þá persónu sjálf því það er hún sem ég vil vera .
Heill getur maður ekki verið ef maður er svolítið óheill , það liggur í orðinu .
Auðvitað er ég gölluð , eins og allar manneskjur eru , en þá er mikilvægt að gangast við göllum sínum .
Það er vissulega erfitt því ekki vill maður einblína á gallana en maður getur líka reynt að njóta þess hvað maður er stundum mikill kjáni .
Maður á ekki stöðugt að vera að skamma sjálfan sig .
" Af hverju ákvaðstu að læra miðaldafræði , ertu leið á nútímanum ? " Já , ég er hundleið á nútímanum .
Mér finnst alltaf að heimurinn sé að versna .
Ég er í húsafriðunarnefnd sem segir kannski dálítið um mig .
Ég sæki í að vernda sumt það sem er gamalt og í útrýmingarhættu .
Ein af ástæðunum fyrir því að ég ákvað að snúa mér að námi í miðaldafræðum eru orð sem Ármann Jakobsson sagði í viðtali hjá mér .
Hann vildi meina að við Íslendingar héldum gjarnan að við værum best á hinum og þessum sviðum , í bankamálum , í popptónlist og svo framvegis .
En á einu sviði erum við í fremstu röð og ævinlega miðlæg , það er í miðaldafræði .
Þessi setning kveikti hugmyndina um að fara í miðaldafræði .
Svo varð hrunið og það sannfærði mig fullkomlega um að þetta væri leiðin sem ég ætti að ganga .
Þegar Ísland hrundi var ég í tíma í textafræði í Háskólanum .
Ég sat inni í kennslustofu í Árnastofnun , var umkringd gömlum bókum og hofði á hrörlega kristalsljósakrónu og gömul húsgögn sem eru örugglega búin að vera þarna frá því húsið var byggt .
Ég hugsaði : Hér fyrir utan stendur varla steinn yfir steini , en hér inni er allt jafn verðmætt og það var áður , ef ekki verðmætara .
Þá ákvað ég að fara þessa leið .
" Hvað ætlarðu að gera þegar þú ert orðin miðaldafræðingur ? " Það væri gaman að sameina miðaldafræðin og fjölmiðlaþekkinguna og setja fram bókmenntaarfinn okkar á þann hátt að komandi kynslóðir kveiki á honum , sjái hvað hann er merkilegur , skemmtilegur og mikið djásn .
Þessi gamli bókmenntaarfur þarf alltaf að vera í stöðugri endurskoðun og ég vil gjarnan taka þátt í því .
" Ný ást Fyrr í viðtalinu nefndirðu kreppu í einkalífi .
Þú varst gift Óskari Jónassyni kvikmyndagerðarmanni en þið skilduð .
Skilnaður ykkar hjóna var óvæntur , þið virtust svo hamingjusöm .
Af hverju skilduð þið ? " Dóttir mín spurði mig um daginn : Er raunverulegt band í hjónabandi ? Ég svaraði : Kannski ekki raunverulegt band sem þú getur séð en það er samt band á milli hjóna .
Þá sagði hún : Og slitnar það aldrei ? Ég sagði : Jú , þú sérð hvernig fór fyrir okkur pabba þínum .
Hún spurði : Af hverju slitnar þetta band ? Ég sagði : Þegar fólk fer of langt í burtu hvort frá öðru .
Það eru auðvitað ótal ástæður sem maður getur tínt til fyrir skilnaði .
Maður gerir ekki áætlun um að skilja .
Þetta er sennilega ákveðið einhvers staðar annars staðar .
Maður gerir heldur ekki áætlun um að koma með sjöunda barnið í hópinn .
Þetta eru örlög sem mér hafa verið spunnin og ég er mjög sátt við .
" Er mjög erfitt að ganga í gegnum skilnað ? " Þegar maður gengur í gegnum skilnað kemur í ljós úr hvaða efni maður sjálfur er gerður , og sá sem maður skilur við .
Sem betur fer reyndumst við Óskar ágætlega viðuð .
Ljótleikinn varð aldrei ríkjandi í skilnaði okkar .
Við erum blessuð að því leyti .
" Svo fannstu nýja ást .
" Já , hún kom algjörlega óvænt .
" Hvernig gerðist það ? " Eftir skilnaðinn lagði ein dætra minna fram ósk um það hvernig nýi maðurinn minn ætti að vera .
Hún sagði að hann ætti að vera alltaf í stuði og ekki reykja .
Mér leist ágætlega á þessa lýsingu .
Fólk var oft að spyrja mig hvernig mér liði eftir skilnaðinn og hvernig börnunum liði .
Eitt sinn var ég á vinnutengdum fundi og þegar honum var lokið fór kona að spyrja mig þessara spurninga .
Ég segi : Börnin taka þessu ótrúlega vel og dóttir mín var að benda mér á að nýi maðurinn minn ætti að vera alltaf í stuði og ekki reykja .
Þá segir hún : Ég þekki svoleiðis mann , ertu ekki til í að fara út með vini mínum .
Ég sagði : Jú , jú , á maður ekki að gera það ef maður er skilinn ? Svo fór ég út með þessum manni og við höfum verið saman síðan .
Hann heitir Sigurpáll S. Scheving , er læknir á Landspítalanum og við erum nýflutt saman .
" Var þetta ást við fyrstu sýn ? " Já , að minnsta kosti var ekkert erfitt við fyrstu kynnin .
Þetta gekk mjög eðlilega fyrir sig .
" Tilgangurinn er að elska Þið eigið von á barni sem er stelpa og verður fjórða dóttir þín .
Hvernig mamma viltu vera eða hefurðu verið ? " Fyrst vildi ég vera besta mamma í heimi .
Síðan komst ég að þeirri niðurstöðu að sennilega væri besta samsetningin sú að vera nógu góð mamma .
Það segir sig í raun og veru sjálft að ef mamman er fullkomin og svarar öllum þörfum barnsins strax og jafnvel áður en barnið áttar sig á því sjálft að það hefur einhverjar þarfir þá verður engin örvun og þroski hjá barninu .
Ég er búin að kúvenda í barnauppeldi og þess vegna held ég að ég treysti mér til að eiga fjögur börn og jafnvel fleiri .
Svo verður nýja barnið sjöunda barnið í hópnum því Sigurpáll á fyrir þrjú börn og sjálf á ég þrjú .
" Nú ertu orðin stjúpa en er það ekki frekar auðvelt fyrir konu eins og þig ? " Það er auðvelt að vera góður við börn , miklu auðveldara en að vera vondur við börn .
Það sem skiptir máli er að gera ekki óraunhæfar kröfur til sjálfs sín og barnanna .
Við eigum heldur ekki að vantreysta börnum því þau fæðast fullkomin .
Þau blekkja aldrei .
Ef þau þurfa eitthvað þá biðja þau um það , þau biðjast ekki afsökunar á tilveru sinni .
En við fullorðna fólkið erum gjörn á að reyna að þóknast öðrum , erum stöðugt með undanbrögð og gerum mikið af því að þykjast .
Við getum lært afar margt af börnum .
" Ertu hamingjusöm ? " Já , ég hefði ekki viljað hafa neitt öðruvísi .
Maður heldur að áföll séu hræðileg en svo eru þau til að styrkja mann .
Það er hughreystandi að finna að maður getur farið í gegnum áföll og staðið eftir ekki verri manneskja en áður .
" Þú talar mikið um það hvernig manneskja maður á að vera og að maður eigi að vera heill .
Er einhvers konar trú á bak við þetta viðhorf ? " Ég hef alltaf verið andlega leitandi .
Orðið " holy " ber í sér sömu hugsun og að vera heill .
Heilagir menn hafa orðið heilagir vegna þess hversu heilir þeir vou .
Það er ekki auðvelt að vera heill , þótt við fæðumst heil .
En ef maður vill vera heill þá er það verkefni manns að minna sjálfan sig sífellt á það .
Þá er maður fljótur að átta sig á því þegar maður er ekki alveg heill .
Og þá reynir maður bara betur næst .
" Trúirðu því þá að tilgangur lífsins sé að þroska sjálfan sig ? " Það er ágætt að þroska sjálfan sig , en ég held að tilgangur lífsins sé að elska .
Það er ekkert gaman að lifa ef ekki er ást og kærleikur í lífi manns .
Þá er ég ekki endilega að tala um ást á milli hjóna eða pars heldur það að maður verður að elska lífið , umhverfið og fólkið sem maður mætir .
Það er yndislegt að finna fyrir þeim kærleika innra með sér .
" 