Sjálfsagt þekkja allir samsæriskenningarnar um árásirnar á tvíturnana í New York , World Trade-bygginguna , í september 2001 , en væntanlega líka þær kenningar sem gengið hafa um að ekki sé nóg með að bandarísk stjórnvöld hafi sjálf látið ráðast á turnana heldur hafi þau líka sviðsett árásina á skrifstofur varnarmálaráðuneytisins í Washington .
Í bókinni Voodoo Histories : The Role of the Conspiracy Theory in Shaping Modern History rekur höfundurinn , David Aaronovitch , það hvernig samsæriskenningar hafa litað samtíma okkar .
Hann rifjar upp samsæriskenningar allt frá því Leynireglur Zíonsöldunga komu út 1910 ( komu út á íslensku sem Samsærisáætlunin mikla 1951 ) og fram á okkar daga ; ræðir um morðin á Kennedy-bræðrum , ásrásirnar á Perluhöfn á Hawaii í desember 1941 og tvíturnana sjötíu árum síðar , sýndarréttarhöld í Sovétríkjunum á fjórða áratug síðustu aldar , og ættir Jesú ( að hætti Da Vinci lykilsins ) svo dæmi séu tekin .
Eins og getið er byrjar Aaronovitch bókina á að rekja svínaríið í kringum Leynireglur Zíonsöldunga , sem voru búnar til af rússnesku leyniþjónustunni undir lok nítjándu aldar beinlínis til að ýta undir gyðingahatur ( uppsuða úr skáldsögu sem kom út í Frakklandi 1864. ) Það er og forvitnilegt hve mikið af þeim samsæriskenningum sem eru lífseigastar eiga sér einmitt rætur í gyðingahatri , eins og sú sem fór víða á netinu í Zeitgeist-myndunum .
Í þeim var því haldið fram að til væri leynilegur félagsskapur auðmanna sem ýtti heiminum út í stríð eða kreppur eftir því sem honum hentaði og rímar einmitt vel við gyðingahatur .
Nú hefur því iðulega verið haldið fram að hægrimenn séu hallastir undir samsæri þar sem ríkisvald beiti sér gegn einstaklingum , en vinstrimenn aftur á móti af þeim samsærum þegar einstaklingar hyggja á illt gagnvart ríkisvaldinu .
Í því ljósi er umhugsunarefni að samsæri Zíonsöldunga er til orðið meðal hægrimanna ( íhaldsafla ) en á okkar dögum er það orðið að eftirlæti vinstrimanna og róttæklinga .
Hvað sagði ekki marxistinn Amiri Baraka , lárviðarskáld New Jersey , í ljóðinu Somebody Blew Up America : hver vissi að sprengja ætti World Trade Center hver sagði 4.000 ísraelskum starfsmönnum tvíturnanna að vera heima daginn þann af hverju hélt Sharon sig fjarri ? Þessi þráhyggja vinstrimanna að einhvers staðar úti í heimi ( eða vestur í bæ ) séu samankomin leyniöfl sem hafi hamingju okkar í hendi sér er í senn heimskuleg og skaðleg ; heimskuleg að því leyti að hún byggist á getgátum , óskhyggju og uppspuna og skaðleg að því leyti að hún kemur í veg fyrir málefnalega umræðu og greiningu .
Aaronovitch nefnir ofangreindar kenningar og fleiri til og rekur í stuttu máli og flettir ofan af þeim í leit að skýringum á því af hverju fólk trúi öðru eins bulli .
Hann finnur ekkert einhlítt svar , en nefnir nokkrar hugsanlegar skýringar eins og til að mynda þá að oft séu það þeir sem verða undir sem búa til eða falla fyrir samsæriskenningu til að útskýra eigin vanmátt , en líka að sú staðreynd að þegar séu til samsæri geri önnur samsæri líkleg : Fyrst frammámenn kaþólsku kirkjunnar bundust samtökum um að þagga niður barnaníð , er þá ekki eins líklegt að þeir séu að ljúga til um ættboga Krists ? Annað sem gerir samsæriskenningar eftirsóknarverðar og spennandi er sú staðreynd að þær fela í sér myndun einskonar menningarkima eða kenningarkima þar sem sá sem trúir á kenninguna býr yfir meiri vitneskju og þekkingu en " hinir " ( les : almenningur ) .
Ein af tilgátum Aaronovitch er einmitt að þeir sem trúa samsæri telji sig oft betur upplýsta og greindari en fólk almennt ; þeir búi yfir þekkingu sem aðeins fáir útvaldir hafi aðgang að og þeir sem ekki trúa og / eða skilja eru þá afgreiddir sem grunnhyggnir kjánar eða vélmenni .
Ein forvitnilegasta skýringin sem Aaronovitch veltir fyrir sér er þó sú að það sé í raun tilraun til að henda reiður á óskiljanlegum og óttalegum heimi sem leiði fólk út í átrúnað á samsæriskenningar .
Vænisýkin sé sárabindi á auma und þeirrar þekkingar að heimurinn sé undirlagður óreiðu sem muni gleypa okkur öll á endanum .
Frammi fyrir því að enginn ráði för er viss huggun að ímynda sér að einhver ráði , þótt hann sé vondur .
