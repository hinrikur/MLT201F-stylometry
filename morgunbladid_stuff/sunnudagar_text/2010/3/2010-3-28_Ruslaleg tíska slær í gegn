Fæstir myndu vilja sjá sig íklædda sturtuhengi á almannafæri .
Enn færri létu sig hafa það að hylja sjálfa sig með kaffikorg eða vefja gömlum fiskinetum utan um sig – a.m.k. ekki vísvitandi .
Staðreyndin er samt sú að slík uppátæki færast í aukana hjá fataframleiðendum sem keppast við að breyta alls kyns rusli og úrgangi í tískufatnað .
Gömul kassettubönd , skilti og skrifstofustólar eru þannig dæmi um rusl sem hefur endað sem tískuvarningur í þekktum verslunum .
Vefútgáfa LA-times ræðir m.a. við Jen Rapp , talsmann Patagonia-fyrirtækisins , sem iðulega er nefnt sem brautryðjandi í framleiðslu á tískuvarningi úr rusli .
Árið 1993 byrjaði Patagonia á því að endurvinna plastflöskur undan gosi og vatni með því að blanda þeim saman við pólíester og nota í flísjakka .
Fyrirtækið hefur haldið áfram á sömu braut og nýtir nú gömul sturtuhengi , gamlan fatnað , afgangs filmubúta og gömul skilti úr pólíester í framleiðslu sína .
Allt er þetta mulið niður í frumeindir sínar og notað í þræði sem ofnir eru í vefnað sem nýttur er í útivistarnærfatnað , regnjakka og fleira .
Kaffikorgur gegn svita Endurvinnsla á plasti í fatnað er góð og gömul hugmynd segir Gregory Unruh sem skrifað hefur bókina " Jörðin hf .
" ( Earth Inc .
) .
" Aðalatriðið er að vinnslan á efninu borgi sig , sem hún venjulega gerir .
Þetta er ákaflega rökrétt og fjöldi fyrirtækja stefnir nú í þessa átt .
" Hann nefnir fyrirtæki á borð við Patagonia , Capri Sun og Coca-Cola en síðastnefnda fyrirtækið hefur löngum endurunnið gosumbúðir sínar í eigin fatalínu .
Fleiri nýta sér plast í fatnað , s.s. H & M , Sears og handtöskuframleiðandinn Matt & Nat .
Unruh bætir því við að slík endurvinnsla á rusli kostar minni orku en frumvinnslan , og losar því minna af gróðurhúsalofttegundum út í andrúmsloftið .
En það eru fleiri möguleikar varðandi endurvinnslu á rusli í fatnað en plastflöskur .
Asískur vefnaðarframleiðandi nýtir sér þannig tæknina til að bræða kaffikorg saman við garn úr endurunnu plasti og spinnur svo úr því íþróttafatnað sem vinnur gegn líkamslykt og útilokar skaðlega geisla sólarinnar .
Fyrirtækið er með samning við kaffihúsakeðjuna Starbucks í Taiwan sem skaffar því hráefnið og vonir standa til þess að hægt verði að gera viðlíka samninga við kaffihúsa- og skyndibitakeðjur í Bandaríkjunum .
Fyrirtækið Eco-Panda er á sömu línu og hefur sett í sölu bikiní sem framleidd eru úr gömlum fiskinetum .
Skóframleiðendur á borð við Sanuk og Simple vinna líka með gömul dekk og jógadýnur , en hvort tveggja nýtist prýðilega í skósóla .
