Jæja , lesendur góðir .
Þá er komið að því .
Í dag á þjóðin að greiða atkvæði um það hvort hún er tilbúin til þess að játast undir ríkisábyrgð á lánum frá Bretum og Hollendingum og rýra lífskjör sín og sinna afkomenda sem því nemur .
Ég trúi ekki öðru en mikill meirihluti þeirra sem kjósa segi nei .
Er það ekki alveg á hreinu , í hugum landsmanna , að það var ekki almenningur á Íslandi , sem tók ákvörðun um Icesave-sparnaðarreikninga einkabankans Landsbanka , fyrst í Bretlandi og svo í Hollandi ? Voru það ekki stjórnvöld í Bretlandi og Hollandi sem heimiluðu íslenska einkabankanum að opna netreikninga undir nafninu Icesave , reikninga þar sem boðið var upp á mun hærri innlánsvexti en gekk og gerðist í því samkeppnisumhverfi sem Landsbankinn starfaði í , í þessum löndum ? Er það ekki á allra vitorði að Landsbankinn opnaði reikningana , til þess að safna sparifé erlendra sparifjáreigenda í Bretlandi og Hollandi , til þess að bæta eigin lausafjárstöðu ? Var það ekki Sigurjón Þ. Árnason , þáverandi bankastjóri Landsbankans , sem lýsti þessu sparnaðarformi Landsbankans sem " tærri snilld " ? Hvers vegna ættum við , almenningur í þessu landi – skattgreiðendur , að axla þær klyfjar sem því myndu fylgja að ganga möglunarlaust að kröfum Breta og Hollendinga og borga allt í botn , að þeirra kröfu ? Ég get enga skýringu gefið á því hvers vegna við ættum að gera það og tel þvert á móti , að við eigum að standa í fæturna og segja : Við borgum ekki .
Ég er ekki þar með að segja að við neitum alfarið að borga .
Við höfum sýnt mikla sanngirni í samningaumleitunum okkar við Breta og Hollendinga , frá því að ríkisstjórnin druslaðist til þess að gera það sem hún hefði átt að gera strax fyrir einu ári , að hafa þverpólitískt samstarf við stjórnarandstöðuna um málatilbúnað og að fá sérfræðinga á sviði alþjóðlegra samninga til þess að leiða okkur í gegnum þann frumskóg sem slíkir samningar eru .
Það var strax ljóst að það var viturleg ráðstöfun að fá hinn virta bandaríska sérfræðing , Lee Buchheit , til liðs við okkur Íslendinga .
Ég hef heyrt í samtölum mínum við stjórnarliða og stjórnarandstæðinga , að það hafi skipt miklu máli fyrir okkur og málstað okkar að hafa þennan reynslubolta í forsvari fyrir íslensku viðræðunefndina .
En meira að segja Buchheit getur ekki framkallað nein kraftaverk , því miður , og alls ekki þegar forsætisráðherra og fjármálaráðherra hlusta ekki með nema öðru eyranu á hans ráðleggingar og fara ekki eftir þeim , nema stundum .
Eftir síðustu helgi fékk ég t.d. upplýsingar um að Buchheit hafi lagt ríka áherslu á það í samtölum sínum við Jóhönnu Sigurðardóttur , að hún ætti ekki og mætti ekki gera lítið úr þjóðaratkvæðagreiðslunni sem fram undan væri , því þjóðaratkvæðagreiðslan væri okkar sterkasta samningsvopn gagnvart Bretum og Hollendingum .
Jóhanna óð engu að síður fram og sagðist ekki vita um hvað þjóðaratkvæðagreiðslan ætti að snúast .
Hún teldi hana vera markleysu .
Og í gær lýsti hún því yfir að hún ætlaði ekki að kjósa ! Er þetta ekki dæmalaus framkoma forsætisráðherrans ? Í forsíðufrétt í Morgunblaðinu sl. þriðjudag sagðist Steingrímur J. Sigfússon , fjármálaráðherra , " telja að Íslendingar hafi aldrei fyrr átt jafn gott tækifæri til að ná hagstæðri niðurstöðu í málinu og muni ekki heldur fá slíkt tækifæri aftur .
" Hafa menn heyrt svipuð ummæli fjármálaráðherra áður , t.d. á Alþingi á milli jóla og nýárs , þegar hann dásamaði lögin sem forsetinn synjaði staðfestingar örfáum dögum síðar ? Og nú er fjármálaráðherrann búinn að lýsa því yfir að hann ætlar ekki heldur að kjósa .
Allt er þetta með endemum .
Er ráðherrum ríkisstjórnarinnar fyrirmunað að tala fyrir málstað Íslendinga í Icesave-málum ? Þótt oddvitar ríkisstjórnarinnar hvetji menn óbeint til þess að taka ekki þátt í þessari þjóðaratkvæðagreiðslu , ættum við landsmenn að gefa þeim langt nef og mæta undir drep á kjörstað og segja nei .
Jafnvel að mæta og skila auðu , ef mönnum sýnist svo , því með því að nota atkvæðið með þeim hætti , er kjósandinn líka að taka afstöðu og notfæra sér þann lýðræðislega rétt sem hann hefur til þess að hafa áhrif .
