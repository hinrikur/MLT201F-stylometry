Alveg er það makalaust að á tuttugustu og fyrstu öldinni , í hinum frjálslynda vestræna heimi , er hegðun kynjanna í holdsins lystisemdum , ekki litin sömu augum .
Við erum ekki komin lengra en svo í jafnréttisbaráttu kynjanna að einhleypar konur sem fara og sækja sér drátt þegar þær langar fá á sig svokallaðan dræsustimpil , á meðan einhleypum karlmönnum er hrósað fyrir að " vaða í kerlingum " ef þeir eru duglegir að næla sér í hjásvæfur .
Þeir njóta svokallaðrar kvenhylli en kona með sama hegðunarmunstur er bara drusla .
Getur verið að þetta sé út af því að karlmenn vilji vera gerendur en ekki þolendur í samskiptum kynjanna ? Að þeir finni til karlmennsku sinnar þegar þeir eru í hlutverki veiðimannsins sem sækir sér bráð , en finnist aftur á móti eitthvað niðurlægjandi við það að kona grípi þá sér til handargagns og hafi af þeim þau not sem hún hefur þörf fyrir þá stundina ? Erum við virkilega enn föst í þeirri gömlu klisju um kynin , að konur eigi að vera sætar og prúðar ( alla vega út á við ) , þeim fari bara alls ekki nógu vel að vera svo gróteskar að langa í líkamlegt samband eina kvöld- eða dagsstund , alveg án frekari málalenginga eða eftirmála .
Af hverju er ekkert mál fyrir karl sem er innan um kynbræður sína að lýsa því yfir hvað hann sé nú eitthvað graður þessa stundina og ætli að bregða sér út og ná sér í einhverja til að svala sér á , en aftur á móti er kona litin hornauga ef hún segir stundarhátt innan um aðrar konur að hana dauðlangi að fara og fá sér að ríða og að hún stefni rakleitt út á veiðilendur til að sækja einhvern álitlegan í verkið .
Hvers vegna ætti það að vera meira tiltökumál að kona fái sér snúning á snípinn en að karl fái sér einn á broddinn ? Það vita jú allir að það er alveg meinóhollt fyrir bæði sál og líkama að fá ekki reglulega útrás fyrir holdlegar fýsnir .
Karlar njóta mikils skilnings í þessum efnum á meðan skilaboðin til kvenna eru þau að þær þurfi nú að spara sig fyrir hinn eina sanna og megi ekki safna bólfélögum eins og íþróttamyndum , þá gæti nefnilega orðsporið farið til fjandans .
Þær eru því sífellt að laumast til að sofa hjá .
Þær halda leyndum fjölda rekkjunauta sinna eða fjölda þeirra skipta sem þær fá sér fyrrnefndan snúning ( stundum er það einn og sami aðili sem nýtist vel í langan tíma ) .
Það þykir svo ægilega ópent að vera óseðjandi kona .
En það sér það hver maður að það er ekki nokkur sanngirni í þessu kynjamisrétti .
Og það er óviðunandi tvískinnungur að konur finni fyrir kröfu um penheit á sama tíma og þær fá þau skilaboð að þær eigi sífellt að vera tilkippilegar .
Þetta virðist því vera spurning um á hvers forsendum tilkippilegheitin eru .
Það er ekki hægt að ætlast til þess að einhleypar konur hamist endalaust á steindauðum og sálarlausum víbratorum .
Þó að þær eigi ekki karl vilja þær lifandi lim , heitt hold , stynjandi mann , strjúkandi hendur , tungu og varir .
Snertingu .
Enda hefur verið sýnt fram á það með óyggjandi vísindalegum hætti að við framleiðum meira af sæluefni í heilanum þegar við fáum fullnægingu með lifandi manneskju heldur en þegar eigin hönd eða vélrænt tæki framkallar nægjuna .
Ég hvet því einhleypar konur eindregið til að standa með sínum hvötum og sækja sér lifandi menn til að fullnægja þeim .
Og vera stoltar af því .
