Christian Schoen hefur látið af starfi framkvæmdastjóra KÍM , Kynningarmiðstöðvar íslenskrar myndlistar , eftir að hafa stýrt miðstöðinni í fimm ár .
Hann segist hafa lært margt á þessum tíma en aðstæðurnar þegar KÍM var ýtt á flot hafi ekki verið þægilegar .
Hann telur að stofnunin hafi komið mörgu góðu til leiðar en að hún eigi að leika stærra hlutverk á hinu listpólitíska sviði .
Síðustu fimm , sex ár hafa vissulega verið nokkur annasöm , " segir Christian Schoen sem um mánaðamótin lét af starfi framkvæmdastjóra KÍM , Kynningarmiðstöðvar íslenskrar myndlistar , eftir að hafa gegnt því síðastliðin fimm ár , fyrstur manna .
Hann er fluttur aftur til Þýskalands ásamt fjölskyldunni og segist vera að svipast um eftir nýju starfi .
" Ég nýt þess að geta núna eytt tíma með börnunum .
Ég hef verkum að sinna , við að reka listadagskrá fyrirtækis í München og kenni þar að auki við háskólann í St .
Gallen í Sviss , " segir Christian .
Erindið með símtalinu suður til Þýskalands er að grennslast fyrir um reynslu hans við stjórnvölinn hjá KÍM , þar sem markmiðið er að kynna íslenska myndlist erlendis .
Christian segir að hann hefði alls ekki viljað fara á mis við þessa reynslu .
" Ég lærði gríðarlega margt , en maður lærir bæði af góðum og neikvæðari upplifunum .
Þær neikvæðu eru hluti lífsins , " segir hann .
" Við glímdum við ákveðna erfiðleika , í upphafi , um miðbik starfstíma míns og síðan vitaskuld undir lokin , eftir bankahrunið .
En í heildina tel ég mig geta verið stoltan af því sem við komum til leiðar .
" Christian segir að aðstæðurnar þegar KÍM var ýtt á flot hafi í raun alls ekki verið þægilegar .
Allir sem komu að málum voru samt meðvitaðir um ástæðuna , hvað stofnunin hafði lítið fé til ráðstöfunar .
" Þess vegna pirraði það mig líka svo mikið eftir bankahrunið hvað sjónlistirnar á Íslandi höfðu , ólíkt mörgum öðrum þáttum þjóðlífsins , fengið lítið út úr því sem nefnt hefur verið uppgangstímar , þegar allt þetta fjármagn var í umferð .
Niðurskurðurinn á því sem var lítið fyrir , ógnar því ekki bara einstökum stofnunum listalífsins heldur líka framþróun listanna í landinu , og þar með talinni menntuninni , kynningarstarfinu og mörgu öðru , " segir hann .
" Okkur hjá KÍM tókst að koma mörgum góðum hlutum til leiðar og getum verið stolt af því , en ég er líka raunsær og segi að hefðu aðstæðurnar verið betri þegar starfsemin hófst þá hefði okkur tekist að gera fleira .
Starfið snerist mikið um að finna fjármagn .
Okkur tókst aðeins að hrinda hugmyndum í framkvæmd ef það tókst að finna peninga í verkin .
Fyrst var því að kynna hugmyndirnar , eftir því sem þær voru sýnilegri gekk betur að finna peninga .
Dæmi um það sem tókst ekki að hrinda úr vör var uppbygging dvalar- og starfsaðstöðu fyrir atvinnufólk í heimi listanna .
Það hefði verið afar áhugavert en við höfðum ekki einu sinni fé til að koma grunnvinnu af stað .
Fjárskorturinn var alltaf til staðar , hann var staðreynd sem mótaði allt okkar starf .
Okkur tókst þó mjög vel að finna fjármagn fyrir sýnilegustu verkefnin .
Gott dæmi um það er þátttaka Íslands í tveimur síðustu tvíæringum í Feneyjum , sýningar Steingríms Eyfjörð og Ragnars Kjartanssonar .
Við þurftum að safna um helmingi fjárins hjá einkaaðilum .
" KÍM á að gegna lykilhlutverki Í samtali skömmu eftir að Christian var ráðinn framkvæmdastjóri KÍM , sagðist hann hafa undrast að hafa orðið fyrir valinu , þar sem hann þekkti þá lítið sem ekkert til íslensks listalífs .
" Ég var mjög hissa þegar mér var boðið til Íslands til viðræðna og enn meira hissa þegar ég var ráðinn .
Fyrsta spurningin sem ég spurði stjórnina þegar ég var ráðinn var : Hvers vegna ég ! " Hann hlær .
" Það er sérstakt að vera skipaður eins konar menningarsendiherra þjóðar sem maður þekkir lítið .
Ég tala ekki málið og er ekki sinni kvæntur Íslendingi .
Mér var sagt að sú væri einmitt ástæðan fyrir ráðningunni .
Það tók mig smátíma að ná þessari röksemdafærslu , en það er margt til í þessu .
Mesta áskorunin á Íslandi , á mörgum sviðum , er smæð samfélagsins .
Hún skapar ýmis vandamál – en kostirnir eru líka margir .
" Christian segir að einn af kostunum við að starfa hér og tala ekki tungumálið sé að þá hafi hann haft ákveðna fjarlægð á alla hluti .
Hann hafi þannig fylgst lítið með því sem kalla mætti slúður og flokkadrætti og það hafi verið ágætt .
" Hins vegar var nokkuð auðvelt að kynnast listalífinu og því sem var í gangi , að hitta listamenn og ræða við fólk .
Fyrstu þrjá mánuðina á Íslandi gerði ég varla annað en að hitta listamenn , að kynnast þörfunum og væntingunum sem voru gerðar til þessarar nýju stofnunar og þannig móta mínar hugmyndir .
Á öðrum sviðum hefði verið betra að vera " innanbúðarmaður " og þá er ég ekki síst að tala um stjórnmálin .
Ég átti í mjög góðu samstarfi við utanríkisráðuneytið en samskiptin við ráðuneyti mennta- og menningarmála voru stundum erfiðari og ég held að ástæðan kunni að vera sú að ég var ekki að fullu þátttakandi í íslensku samfélagi .
Ég vona að arftaki minn taki virkan þátt í því hvert verður hlutverk Kynningarmiðstöðvarinnar í framtíðinni ; ég vona að KÍM leiki lykilhlutverk í opinberri og pólitískri umræðu um það hvernig á að flytja íslenska menningu út , hvernig eigi í raun að takast á við allar spurningar um hinar sjónrænu listir .
KÍM er fagleg stofnun og á að gegna lykilhlutverki á sínu sviði á pólitískan hátt ; að minnsta kosti á að hlusta á fulltrúa hennar .
Í upphafi gerðist það nær aldrei að Kynningarmiðstöðin væri höfð með í ráðum þegar verið var að móta stefnu sem þó tengdist þessu fagi , myndlistinni .
Ég tel að stofnunin eigi að leika stærra hlutverk .
Megintilgangurinn með KÍM er að kynna íslenska list erlendis og það fer vel saman , að minnsta kosti að hluta , við það sem menningardeildum ráðuneyta annars vegar mennta- og menningarmála og hins vegar utanríkismála ber að gera .
Þegar ég kom til Íslands taldi ég því víst að þar yrði gott samstarf á milli annars vegar stjórnvalda og ráðuneytanna og hins vegar fulltrúa fagaðilanna og listamannanna í KÍM .
" – Var það ekki raunin ? " Nei , þannig var þetta ekki .
" – Harmarðu það ? " Ég skildi í raun aldrei af hverju við vorum ekki höfð meira með í ráðum , " segir Christian .
" Hins vegar hafði stofnunin mikið frjálsræði og því fylgja ótvíræðir kostir .
Ég held að íslenskt listalíf hagnist á þessu frjálsræði .
Annað módel kynni að vera að setja KÍM undir hatt ráðuneytisins en ég myndi alls ekki mæla með því .
" Stærsta verkefnið sett í salt Eins og Christian sagði er gjörbreytt umgjörð þátttöku á Feneyjatvíæringnum dæmi um þær áherslubreytingar á kynningu á íslenskri myndlist sem KÍM hefur staðið fyrir .
Meira fé er veitt í verkefnið , listamaðurinn fær meiri stuðning og kynningin er markvissari .
" Svona varð að gera þetta , að mínu mati , ef við ætluðum á annað borð að taka þátt í tvíæringnum .
Við yrðum að vinna eins og atvinnufólk eða hætta þessu .
Ef það ætti að gera þetta á grundvelli áhugamanna , eins og fyrr , væri gáfulegra að eyða peningunum í annað .
Feneyjatvíæringurinn er gríðarlega mikilvægur , besta tækifærið fyrir íslenskt myndlistarlíf að koma sér á framfæri .
Þetta segi ég þrátt fyrir að einungis einn listamaður eða listhópur geti verið fulltrúi landsins hverju sinni , því allt listalífið græðir á góðri kynningu og framsetningu í Feneyjum .
" Verkefni KÍM eru fleiri en tvíæringurinn .
" Við settum til að mynda upp styrkjaprógramm sem nýttist mörgum listamönnum .
Bæði var fé útdeilt til verkefna og unnið með fyrirtækjum , eins og flugfélögum , og stofnunum , heima og erlendis .
Þannig var til dæmis stutt við sýningu Katrínar Sigurðardóttur í PS1 í New York .
Þegar ég kom fyrst til Íslands spann ég eiginlega upp það sem kallað var " innrás til Berlínar " en það var þátttaka í listkaupstefnum þar í borg sem eitthvað um 40 íslenskir listamenn tóku þátt í .
Það var þó nokkuð mikil framkvæmd .
Kling & Bang , sem höfðu talsverð tengsl í Þýskalandi , og fleiri komu að því máli .
Stærsta verkefnið sem ég var að vinna að var þó því miður sett í salt við hrunið .
Ég vann að því að alþjóðlega listahátíðin Manifesta færi fram á Íslandi .
Það hefði verið gríðarlega framkvæmd , enda eyddum við mikilli orku í undirbúninginn ...
því miður gekk það ekki upp .
En kannski má endurvekja þessa hugmynd í framtíðinni þegar ástandið batnar .
Það hefði skipt miklu máli fyrir Ísland og íslenska myndlist að fá Manifesta .
Allar liststofnanir og þeir listamenn sem eru aktífir hefðu meira og minna komið að málum , og það hefði örvað faglega og fræðilega umræðu .
" Sérstaðan er ekki náttúran Eins og svo víða neyddi efnahagshrunið framkvæmdastjóra KÍM því til að breyta um stefnu .
" Við vorum þá á kafi í undirbúningi fyrir þátttöku Ragnars í Feneyjum og henni var stefnt í voða .
Við vorum líka á kafi í bókinni Icelandic Art Today , sem virkt þýsk bókaforlag gaf út með umfjöllum um 50 íslenska myndlistarmenn sem eru fæddir eftir 1950 .
Eftir fyrsta áfallið í kjölfar hrunsins hafði ég auðvitað áhyggjur af því hvar ég myndi sjálfur lenda , " segir Christian og hlær .
" Og auðvitað var svekkjandi að sjá stærsta verkefnið , Manifesta á Íslandi , vera lagt til hliðar .
Við eyddum hins vegar miklum tíma og orku í þátttökuna í Feneyjatvíæringnum og í bókina og ég er stoltur af því að hvort tveggja gekk upp .
Það var sérstaklega erfitt að ýta bókinni áfram .
En ég er stoltur af því að það er ekki ein einasta króna af íslensku skattfé í henni .
Stærsti hlutinn var greiddur af erlendum stuðningsaðilum og annað af íslenskum einkaaðilum .
Menn sáu aumur á okkur ...
Bókin var kynnt á Feneyjatvíæringnum og síðan á listkaupstefnunni í Basel , það var skilyrði fyrir fjármögnun .
Þetta er fyrsta bókin af þessu tagi um íslenska myndlist .
Við vildum opna okkur leið inn á hinn alþjóðlega markað með listaverkabækur og það tókst .
Bók sem þessi staðfestir að um áhugaverða atvinnulistamenn er að ræða .
" Nú hefur Christian Schoen hrærst í íslenskri myndlist í fimm ár og áhugavert að heyra hvort hún sé sérstæð að einhverju leyti , að hans mati .
" Það er eitthvað sérstakt við íslenska myndlist – en það er ekki náttúran .
Það hefur frekar eitthvað að gera með aðstæðurnar í sköpuninni .
Smæð samfélagsins er án efa einn þáttur , menntunin er annar .
Neikvæður þáttur á Íslandi er skortur á gagnrýni og fræðilegri hugsun .
Um leið verður stundum eitthvað jákvætt til úr þeim skorti ; það er ekkert hik á fólki .
Listræn sköpun er til að mynda upphafnari hér í Þýskalandi , listræn sköpun er einfaldari á Íslandi og það hefur mér þótt aðdáunarvert .
" Að lokum veltir Christian framtíð KÍM fyrir sér og segir að á þessum miklu breytingatímum , eftir hrunið eigi að nota tækifærið til að hugsa alla þætti samfélagsins upp á nýtt .
Listin og kynningin sé ekki undanskilin .
" Hinar skapandi stéttir á Íslandi ættu að koma sér upp einni rödd .
KÍM er ekki eina stofnunin sem glímir við þann vanda að finnast ekki vera hlustað á það sem hún hefur fram að færa .
Þetta er tími fyrir breytingar og eftirmaður minn , og stjórnin að baki honum , hafa það mikilvæga hlutverk að vera virk í þessari þróun .
Þetta eru spennandi tímar .
Við þurfum að vera heiðarleg og sjálfsgagnrýnin og þannig má styrkja Kynningarmiðstöð íslenskrar myndlistar enn frekar .
" Kynni íslenska myndlist og listamenn erlendis Christian P. Schoen var fyrir fimm árum ráðinn fyrsti framkvæmdastjóri KÍM , Kynningarmiðstöðvar íslenskrar myndlistar .
Hann lét af starfinu um síðustu mánaðarmót og tók þá Dorothée Kirch við framkvæmdastjórastöðunni .
Schoen , sem er fæddur árið 1970 í Þýskalandi , er með doktorsgráðu í heimspeki og meistaragráðu í listasögu .
Áður en hann kom til starfa á Íslandi gegndi Schoen stöðu sýningarstjóra á Lothringer 13 og hefur hann ennfremur verið framkvæmdastjóri listasafns ljósafyrirtækisins Osram .
Þá hefur hann komið að ýmsum verkefnum þar sem hann hefur verið sýningarstjóri , skrifað í sýningaskrár og haldið fyrirlestra um myndlist , auk þess sem hann hefur kennt í háskólunum í München og í St .
Gallen í Sviss .
Efli tengsl við alþjóðlegt listumhverfi Í skipulagsskrá er Kynningarmiðstöð íslenskrar myndlistar ( KÍM ) sögð sjálfseignarstofnun með sérstaka stjórn , en að stofnun hennar stóðu listasöfn , Myndstef , Samband íslenskra myndlistarmanna og Útflutningsráð .
Markmið KÍM er að kynna íslenska myndlist erlendis og auka þátttöku íslenskra myndlistarmanna í alþjóðlegu myndlistarstarfi .
Það á miðstöðin meðal annars að gera með því að eiga frumkvæði að og efna til samstarfs um sýningar á íslenskri myndlist á alþjóðlegum vettvangi , bjóða blaðamönnum , sýningarstjórum og öðrum erlendum aðilum til Íslands í því skyni að efla tengsl við alþjóðlegt listaumhverfi , taka þátt í alþjóðlegu samstarfi um vinnustofur og kynningum á listamönnum sem þar dvelja , taka þátt í öðru alþjóðlegu samstarfi sem forstöðumaður og stjórn telja að þjóni markmiði starfseminnar og eiga frumkvæði að og taka þátt í skipulagningu alþjóðlegra myndlistarviðburða á Íslandi .
Þá á KÍM að hafa forgöngu um listamannatal á vefnum , veita ráðgjöf um kynningu á íslenskri myndlist erlendis , t.d. til utanríkisþjónustunnar , og starfrækja vef þar sem upplýsingum og kynningum er komið framfæri .
Netfangið er CIA.is .
