Því miður held ég að ríkisstjórnin vaði villu og reyk þegar hún heldur því fram að með nýjasta útspili sínu sé hún búin að ná utan um skuldavanda heimilanna .
Vissulega kunna með þeim úrræðum sem kynnt voru á miðvikudaginn að vera stigin skref í rétta átt , en því fer víðsfjarri að vandinn sé leystur .
Enn horfast stjórnvöld ekki í augu við þann forsendubrest sem varð haustið 2008 og því takast þau ekki á við afleiðingar hans , eins sorglegt og það nú er .
Það er að mínu mati margt sem nýju bankarnir þurfa að upplýsa um samninga sína við skilanefndir gömlu bankanna , áður en við , almenningur í þessu landi , skuldararnir , sem eigum að borga fyrir hrunið , sættum okkur við óbreytt ástand .
Að vísu held ég að við eigum ekki eftir að sætta okkur við óbreytt ástand og þar á ég við skuldara myntkörfulánanna og skuldara verðtryggðra lána .
Sennilega er þorri landsmanna , sem á annað borð skuldar , í öðrum hvorum skuldaflokknum og sumir tilheyra báðum .
Er það ekki sjálfsögð og eðlileg krafa okkar Íslendinga að nýju bankarnir upplýsi , lið fyrir lið , á hvaða kjörum þeir keyptu lán úr föllnu bönkunum ? Þegar ég segi kjörum , þá á ég vitanlega við með hversu miklum afföllum lánin voru tekin yfir .
Er það ekki borðleggjandi staðreynd að bankarnir hafa svigrúm til afskrifta , eins og Lilja Mósesdóttir hefur ítrekað bent á ? Það vantar bara upplýsingar um hversu mikið svigrúm þeir hafa .
Er það ekki sjálfsögð og eðlileg krafa tugþúsunda íslenskra skuldara að þeir fái upplýsingar um það , hvað nýju bankarnir ætla að græða mikið á því að innheimta útistandandi lán einstaklinga , hvort sem um er að ræða myntkörfulán eða verðtryggð lán , að fullu og öllu ? Þessir sömu bankar , með Arion-banka í fararbroddi , sem ekki vílar fyrir sér að afskrifa tugi milljarða af skuldum fallinna útrásarvíkinga , eins og þeirra Jóns Ásgeirs Jóhannessonar , Jóhannesar Jónssonar og Ólafs Ólafssonar , til þess eins að afhenda svo sömu mönnum aftur fyrirtækin sem þeir fóru með fjandans til .
Dettur einhverjum í hug að íslensku bankarnir séu góðgerðarstofnanir ? Þeir eru það ekki , ekki frekar en bræður þeirra annars staðar í heiminum .
Þeir eru gróðastofnanir .
Það vill enginn eiga jafnleiðinlega atvinnustarfsemi og banka , nema hann græði hraustlega á því .
Það er kannski skiljanlegt , en það á ekki að vera sauðsvartur almúginn , sem þrælar myrkranna á milli , sem heldur uppi gróðastigi hinna fyrrum erlendu lánardrottna íslensku bankanna , sem eru nú stærstu eigendur Arion-banka og Íslandsbanka , með því að borga öll lán í botn , sem nýju bankarnir tóku yfir á stórfelldum afsláttarkjörum .
Sama gildir vitanlega um Landsbankann , sem er að stærstum hluta í eigu ríkisins .
Bankarnir eiga að sjá sóma sinn í því , að skila aftur til skuldara þessa lands þeim afslætti sem þeir fengu við yfirtöku lánanna úr gömlu bönkunum .
Þannig gæti myndast sátt í þessu samfélagi ósáttar , óeiningar og undiröldu .
Þannig gætum við í sameiningu snúið bökum saman og farið að einbeita okkur að uppbyggingu efnahags- og atvinnulífsins , sem margir hafa haft á orði undanfarin misseri að nauðsynlegt væri að gera .
Nú er ég ekkert ýkja bjartsýn á að þeir sem stjórna nýju bönkunum í dag muni sjá ljósið , þótt ég og aðrir lesi þeim pistilinn .
Þeir eyða miklu púðri í kattarþvott , samanber þá ósk Ara-Jóns-bankans að óska eftir því við sérstaka eftirlitsnefnd , að farið verði ofan í saumana á verklagi bankans við að afskrifa tugmilljarða skuldir fallinna útrásarvíkinga , sem njóta svo mikils trausts og hafa slíka afburða viðskiptasögu að baki , að ekki er nema von að bankinn vilji fá sakavottorð frá eftirlitsnefndinni um að ekkert rangt hafi verið gert á þeim bæ .
