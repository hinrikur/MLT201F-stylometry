Mitte .
Fyrrum miðbær þessarar prússnesku höfuðborgar .
Í kalda stríðinu lenti hluti Mitte á einskis manns landi á milli múrveggjarins sem kommúnistar reistu til að loka kapítalistana inní Vestur-Berlín .
Þess vegna hafði stærstur hluti Mitte-hverfisins verið ósnertur frá því í seinni heimsstyrjöldinni þegar múrinn féll árið 1989 .
Lyktin af stríðinu Þegar ég bjó hér 1994-95 voru kúlnaförin enn á flestum byggingum Mitte-hverfisins frá því að Þjóðverjar og Rússar börðust hér hús úr húsi á hinum síðustu dögum þess blóðuga hildarleiks .
Það var sérkennileg tilfinning að ganga um Mitte á þeim tíma þar sem maður fann lyktina af seinni heimsstyrjöldinni í hverju skrefi .
Grátur þess tíma , blóðið og botnlausa þjáninguna .
Grimmdin og friður dauðans lá í loftinu .
En á árunum eftir fall múrsins hafði fólk flutt inn í rústirnar , kaupmenn opnuðu búðir í drungalegum húsunum og í sumum rústunum urðu til magnaðir skemmtistaðir .
Nútíminn með sprey-áráttu sína teiknaði graffíti á veggjarústirnar .
Ungt svartklætt fólk skemmti sér við háværa teknótónlist .
Það var sérkennileg stemmning að sjá ungt fólk dansa við dúndrandi nútímatónlist inni í vitnisburði þeirrar grimmdar og viðbjóðs sem hér hafði átt sér stað fimmtíu árum fyrr .
Eins og unga fólkið sem var að springa úr lífskrafti yfirynni dauða og hrylling fortíðarinnar .
Þótt maður væri ekki frá því að taktur teknótónlistarinnar væri ekki ólíkur takti hríðskotabyssna sem hér hafði hljómað svo þungt og fast nokkru fyrr .
Plastkennd fegurð Frægastur þessara staða var líklegast Tacheles við Oranienburgerstrasse sem varð að nokkurskonar túristastað fyrir þessa menningu Berlínar .
Aðrir og skuggalegri barir fengu að lifa í skjóli fyrir túristum inni á svæðum sem þeir hættu sér ekki á .
Til dæmis man ég eftir brasilíska barnum sem var komið upp í rústum eins hússins .
Til að komast á hann þurfti maður að klifra yfir girðingar inn á ólýst svæði rústa , ganga yfir skítahaug í myrkrinu og drasl áður en maður fór að heyra óm af tónlist og komst síðan niður í rústirnar þar sem svartklæddir Berlínarbúar drukku ólöglegt bús á ólöglegum stað .
Þar horfðu menn yfirleitt frekar illilega í kringum sig til að halda stemmningu staðarins , þótt enginn hefði nokkurt illt í huga .
En í dag er búið að pússa byssuförin af byggingunum .
Húsarústirnar hafa annaðhvort verið lagaðar eða jafnaðar við jörðu og nýjar og sléttar byggingar reistar í staðinn .
Nútíminn með sinni plastkenndu fegurð og sléttleika hefur gert árangursríka innrás inn í Mitte .
Hann hefur þurrkað út hinn sögulega vitnisburð sundurskotinna húsa og rústa .
Túrisminn er allsráðandi , búðir og hótel í hverju húsi .
Þægilegheitakrafa Vesturlanda hefur sigrað hverfið .
Ekki lengur hin óþægilega tilfinning .
Ekki lengur svo ljós og skýr ; baráttan milli lífskraftsins og dauðaþrárinnar .
Þegar ég geng Oranienburgerstrasse í dag er söknuður í brjósti mínu .
Ég sakna meira að segja dónaskaparins sem Berlínarbúar voru áður stoltir af .
Berlinerschnautze var hún nefnd .
Í dag er fólkið á götunni næs , kurteist og brosmilt .
Ég mæti gullfallegri átján ára stúlku sem horfir í augu mín og brosir .
Ég velti því fyrir mér að áður fyrr hefði hún verið líklegri til að gefa mér fokkmerki en að brosa .
En þar sem hún er svona falleg horfi ég áfram í augu hennar .
Mér dettur fyrst í hug að hún ætli að spyrja mig til vegar en þess í stað spyr hún : " hvað ætlar þú að gera í kvöld ? " með sínu sjarmerandi brosi og ég er dolfallinn yfir breytingunum .
Í staðinn fyrir fokkmerki fær maður bros og áhuga .
Eitt augnablik líður mér eins og ég sé einhver sjarmör .
Ég segi að ég sé að fara að hitta félaga mína en þá grípur hún allt í einu um arm minn og dregur mig að sér og um líkama minn hríslast fiðringur þegar ég finn fyrir brjóstum hennar upp við mig en átta mig síðan loksins .
Hún bætir við : " komdu frekar heim með mér " .
Hún er vændiskona .
Þær koma með plastinu og túristunum .
Hér áður fyrr hefði enginn í Mitte haft efni á vændiskonu .
Ég afþakka gott boð og geng áfram .
Þakka henni samt í huganum fyrir að hafa gefið mér þá tilfinningu í nokkrar sekúndur að ég væri Brad Pitt sem laðaði gullfallegar átján ára stúlkur í fangið á mér við það eitt að ganga framhjá þeim .
Takk , Berlín Ég kem mér fyrir á kaffi Zapata sem er í gamla Tacheles-húsinu .
Stemmningin er í uppreisnaranda Tacheles og bandídatans Zapata sem hann er nefndur eftir .
Dökkt yfirbragðið , húsgögn úr járni og frekar ókurteist þjónustufólk .
Svartklæddir gestir .
En allt er eitthvað öðruvísi .
Mitt í allri uppreisnartilfinningunni sé ég smá skilti á veggnum þar sem stendur skrifað : " Danke Berlin – Riesenerfolg wir bleiben ! " Þetta þakkarskilti til yfirvalda borgarinnar segir allt .
Uppreisnarandinn hefur verið taminn .
Svæðið styrkt og kyrkt af yfirvöldum .
Andinn múlbundinn og þægilegur .
