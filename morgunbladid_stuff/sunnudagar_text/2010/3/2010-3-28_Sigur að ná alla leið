Sigurjón Pétursson og Magnús , sonur hans , tóku þátt í erfiðri vélsleðakeppni í Alaska nýverið .
Hjónin Sigurjón og Þóra Hrönn Njálsdóttir tókust á við sama verkefni í fyrra en urðu að hætta þegar sleði bilaði .
Skapti Hallgrímsson skapti@mbl.is Ljósmyndir : Sigurjón Pétursson , Magnús Sigurjónsson og Þóra Hrönn Njálsdóttir Feðgarnir Sigurjón Pétursson framkvæmdastjóri og Magnús Sigurjónsson flugmaður þeystu alls 1.850 kílómetra á fjórum dögum og komust fyrstir allra á leiðarenda , ásamt tveimur öðrum sem óku með þeim síðasta spölinn .
Íslendingarnir voru reyndar ekki skemmstan tíma á keyrslu , vegna þess að þeir hvíldust minna en aðrir , en mesta afrekið er í raun að komast alla leið .
Feðgarnir segja það reyndar oft viðkvæðið á þessum vettvangi ; að sigurinn felist í því að ljúka keppni .
Keppnin er nefnd Iron Dog ; járnhundarnir kalla vissulega ekki allt ömmu sína frekar en hundar almennt á þessum slóðum , en þegar Sigurjón og eiginkona hans , Þóra Hrönn Njálsdóttir , tóku þátt í keppninni fyrir réttu ári gafst sleði Þóru Hrannar upp að loknum þremur og hálfum sólarhring þegar framdempari eyðilagðist í 50 stiga frosti á Celcius .
Í raun virkaði enginn dempari á neinum sleðanna eins og hann átti að gera .
" Allt fraus fast og sleðarnir létu ekki lengur að stjórn .
Auk þess kól Þóra Hrönn í andliti og Wil Smith , sem var í sama teymi og við , kól svo mikið í andliti að hann gat ekki haldið áfram .
Því var sjálfhætt , " segir Sigurjón við Morgunblaðið .
Þá var kuldakast á svæðinu en veðrið var betra nú ; frostið " aðeins " 25-30 stig og lítil sem engin úrkoma nema fyrsta daginn .
Vert er að geta þess að vindkæling er ekki innifalin í þessum tölum .
Kuldinn er því í raun mun meiri .
Vélsleðakeppnin hefur verið haldin árlega síðan 1984 og ekin er sama leið og í hinni frægu Idatarod hundasleðakeppni sem jafnan er haldin tveimur vikum eftir að vélsleðamennirnir hafa lokið sér af .
" Það voru gríðarleg vonbrigði að þurfa að hætta keppni í fyrra , " segir Sigurjón .
Undirbúningur stóð í níu mánuði ; hjónin æfðu sig mikið á sleðum , stunduðu líkamsrækt af krafti , lásu sig til , öfluðu stuðningsaðila og sendu að minnsta kosti 200 tölvupósta , auk þess sem þau vörðu töluverðu fé svo draumurinn mætti verða að veruleika .
" Væntingarnar voru gríðarlegar .
Ég get fullyrt að ekkert hef ég tekist á hendur í lífinu sem hefur veitt mér jafn mikla ánægju en jafnframt valdið mér eins miklum sálarkvölum eins og að taka þátt í Iron Dog keppninni í fyrra .
Ég vaknaði nánast á hverri einustu nótt í fjóra mánuði eftir keppnina hugsandi um hvað við hefðum átt að gera öðru vísi .
Í einu orði sagt var ég óhamingjusamur ; þetta lagðist á mig .
Ég geri mér því fullkomna grein fyrir því hvernig meira en helmingi keppenda líður nú þar sem þeir náðu ekki að ljúka keppni þetta árið .
" Iron Dog-keppninni er skipt í tvo flokka ; Íslendingarnir voru í áhugamannaflokki , þar sem ekki er keppt um sæti , vel að merkja , heldur reynt að hafa gaman af öllu saman – þó að öllu gamni fylgi vissulega töluverð alvara – en þeir sem teljast atvinnumenn þurfa að leggja að baki um það bil tvöfalt lengri leið áður en endamarksflaggið fer á loft .
Alls um 3.200 kílómetra .
Keppni þeirra er sögð lengsta og erfiðasta sleðakeppni í heiminum ár hvert og þar er barist um töluverð peningaverðlaun .
Lagt er af stað frá Big Lake við Wasilla , sem er í grennd við Anchorage og eknar leiðir sem innfæddir nota dags daglega .
Í Alaska er hefðbundið vegakerfi ekki nema í syðsta hluta ríkisins .
Áhugamennirnir ljúka keppni í Nome skammt frá Beringssundi , sem skilur að Bandaríkin og Rússland .
Í Nome hvílir atvinnumannahópurinn sig í um það bil tvo sólarhringa , snýr síðan við og linnir ekki látum fyrr en í Fairbanks , langt inni í landi , eftir um það bil þriggja daga akstur til viðbótar .
Keppt er í tveggja manna liðum .
Þau voru alls 44 að þessu sinni og 21 komst alla leið , þar af um þriðjungur í áhugamannaflokknum .
Að minnsta kosti tvö lið þurftu að hætta keppni strax á fyrsta degi , í öðru voru þaulvanir kappar , Scott Davis og Todd Palin , en sá fyrrnefndi slasaðist .
Hann hefur sjö sinnum farið með sigur af hólmi í keppninni og Todd fjórum sinnum .
Palin er þekktur maður í Alaska ; eiginkona hans , Sarah Palin , er fyrrverandi ríkisstjóri þar og varaforsetaefni Repúblikana í forsetakosningunum í Bandaríkjunum 2008 .
Sigurjón og Þóra Hrönn voru í hópferð á vélsleðum í Alaska fyrir nokkrum árum þegar þau fréttu af Iron Dog-keppninni .
Þau hafa lengi stundað akstur á vélsleðum og ýmsa aðra útivist og áhugi kviknaði strax þegar ævintýrið bar á góma .
Slógu því til þegar tækifæri gafst í fyrra .
Nú tók Magnús sæti móður sinnar í keppnisliðinu en Þóra Hrönn var með í för og skipaði þjónustulið feðganna ásamt Alaskabúanum John Scudder , fjölskylduvini og fyrrverandi forseta félags vélsleðamanna í Anchorage .
Þau Scudder dvöldust þar í borg meðan feðgarnir voru á leiðinni , tilbúin að aðstoða , og einu sinni þurftu þau að hafa hraðar hendur þegar dempari í sleða Magnúsar laskaðist .
Útveguðu nýjan í skyndi og sendu með flugi til eins þorpsins þar sem feðgarnir gistu .
Í óbyggðum Alaska er meira en að segja það að standa í slíku .
Þeir Magnús gátu sem betur fer lappað upp á skemmdirnar til bráðabirgða , með góðra manna hjálp , þannig að hægt var að halda áfram þar til nýr dempari kom .
Feðgarnir lögðu af stað á föstudegi en Þóra Hrönn flaug til Nome á mánudegi og tók á móti þeim þar .
Eftir kuldakastið í fyrra var íslenska liðið við öllu búið .
" Nýir frostþolnir demparar voru settir á sleðana , " segir Sigurjón .
" Við öðluðumst mikla reynslu og þekkingu í fyrra auk þess sem við kynntumst nánast öllum sem koma að keppninni , bæði skipuleggjendum og þátttakendum .
" Þau tengsl , reynsla og þekking á leiðinni hafi átt stóran þátt í því hve vel tókst til að þessu sinni .
" Nú vissi ég hvar flestir stoppa til að hvílast yfir nótt og vissi því hversu mikið lengra þyrfti að aka á hverjum degi til að ná forskoti .
Þannig náðum við að verða fyrstir í mark og slá met .
Aldrei áður hafa sleðar í áhugamannaflokki lokið keppni á fjórum dögum og komist í mark á undan sleðum í atvinnumannaflokknum .
Fyrir þetta fengum við verðlaunin Coin of Excellence frá Þjóðvarðliðinu .
" Feðgarnir segjast hafa verið mjög heppnir með veður að þessu sinni .
Frostið fór mest í 30 gráður á síðasta hluta leiðarinnar .
" Það er gott að keyra í 25-30 stiga frosti inni í skóginum , " segir Magnús sem fór nú þarna um í fyrsta skipti .
Ferðin var að því leyti þægilegri en hann átti von á .
Oft er snarvitlaust veður á þessum slóðum eins og nærri má geta en náttúruöflin voru í spariskapinu meðan á keppninni stóð þannig að úrkoma og vindur var í lágmarki .
" Ég var búinn að fá góðar lýsingar á aðstæðum en það sem kom mér mest á óvart var hve mikill skógur er þarna .
Við keyrðum klukkustundum saman inni á milli trjáa .
Ég átti heldur ekkert sérstaklega von á því að þurfa að keyra marga tugi kílómetra í engum snjó ! " Þeir fóru um það bil 80 kílómetra leið þar sem aðstæður voru þannig ; mestmegnis þúfur , mold og jafnvel möl .
Ferðalagið var samfellt ævintýri .
Aksturinn reynir á en Magnús segir upplifunina einstaka .
" Náttúran er stórkostleg og dýralíf á leiðinni fjölbreytt .
Við keyrðum fram á snæuglu , elg , vísunda , refi og seli , svo eitthvað sé nefnt .
Selir eru undir ís á vetrum en koma upp um leið og birtir þannig að mikið var um þá .
Einu sinni flaug rjúpa í fangið á mér og einn sleðamaðurinn ók á elg .
Báðir komust þó heilir frá ! " segir Magnús .
Þeir feðgar hófu keppni í rigningu en frostið var um 30 stig þegar komið var á leiðarenda .
" Fyrsta daginn var rigning og slydda og þá keyrðum við í gríðarlega djúpum og þungum , nýföllnum snjó ; hann náði upp undir geirvörtur .
Undanfararnir lentu í vandræðum vegna þessa ; þeir áttu að leggja slóð en festust þannig að hópurinn náði þeim og eftir að sleðarnir þeirra voru losaðir urðu allir keppendur að keyra í einum hnapp .
" Lítil úrkoma var að loknum fyrsta degi nema hvað aðeins snjóaði á kvöldin og kuldinn gerði keppendum í raun ekki erfitt fyrir nema þegar ekið var í frostþoku eftir Yukon-ánni .
" Það var langur kuldapollur .
Maður fann vel þegar leiðin var um það bil hálfnuð norður hve mikið hafði kólnað .
" Alaska er gríðarlega stórt ; töluvert stærra en þrjú næststærstu ríki Bandaríkjanna til samans , Texas , Kalifornía og Montana .
Íbúar eru aðeins um 600 þúsund og því gefur auga leið að strjálbýlt er í ríkinu .
" Landið er 15 sinnum stærra en Ísland en íbúafjöldinn jafngildir því að 16 manns byggju á Manhattan , " segir Sigurjón .
Þeir sem gengið hafa um eyjuna þá í New York borg skilja samanburðinn .
Ferðalangar eru því ekki algengir í þeim litlu þorpum þar sem sleðamennirnir komu og feðgarnir segja heimamenn mjög áhugasama um ferðalangana .
" Allir sýna keppninni mikinn áhuga , bæði eskimóarnir og indíánarnir .
Fólkið er mjög hjálplegt og tekur þátt í þessu með okkur eins og fjölskyldumeðlimir .
" Þeir segja fólkið leggja mikla áherslu á að veita alla mögulega þjónustu og bjóði jafnvel gistingu .
Feðgarnir æfðu sig í nokkra daga eins og aðrir , frá og með 14. febrúar ; þeyst var um sléttur og upp til fjalla að nóttu sem degi áður en alvaran tók við .
Fjórði æfingadagurinn þróaðist ekki eins og ráð var fyrir gert því Magnús var þá lagstur í bælið með flensu , tveimur dögum áður ballið byrjaði .
En hann náði sér og var til í slaginn á réttum tíma .
Lagt var af stað að morgni föstudagsins 19. febrúar .
Þá var hitinn um frostmark og fegðarnir segjast hafa þurft að gæta þess að vera ekki of vel klæddir .
" Tvenn algengustu mistök byrjenda eru að klæðast of mikið og vera með of mikinn og þungan búnað með sér .
Auk þess er mjög algengt að menn drekki allt of lítið vatn .
Ofþornun vegna áreynslunnar og frostsins er algeng .
" Fyrsti kafli leiðarinnar er sá ósléttasti , átökin því töluverð og þá kom sér vel að hafa verið duglegur í ræktinni .
" Álagið er mikið á hendur , axlir og læri .
Við höfðum hugsað okkur að vera búnir að keyra mikið á sleða hér heima áður en við færum út en það var erfitt vegna þess hve lítill snjórinn hefur verið .
Í staðinn vorum við dálítið á fjórhjóli og þeim mun duglegri í ræktinni , " segir Magnús .
Að kvöldi var komið að fyrsta dvalarstaðnum við Puntilla-vatn í Alaska fjallgarðinum , í námunda við Denali , hæsta fjall Norður-Ameríku , eftir 10 tíma keyrslu í miklum snjó og rigningu .
Haldið var af stað á ný snemma næsta morgun og komið til McGrath eftir 12 tíma ferð .
Þann dag var ekin löng leið þar sem enginn var snjórinn á kafla og því ekki farið mjög hratt yfir .
En allt gekk að óskum .
" Fyrsta kvöldið gistu allir á sama stað en þegar við komum þangað sem átti að sofa eftir annan keppnisdaginn fengum við okkur að borða og héldum svo áfram .
Vorum eina liðið sem keyrði þá yfir að næstu eftirlitsstöð og gisti þar .
Sú ferð tók ekki nema tvo tíma .
" Þeir Magnús og Sigurjón kunna því vel að aka eftir að farið er að rökkva .
" Alaskabúarnir virðast smeykari við að keyra í myrkri ; við urðum líka vör við þetta í fyrra , þeim tveimur sem óku með okkur þá virtist vera illa við að ferðast eftir að komið var myrkur en okkur finnst það betra ef eitthvað er en þegar allt er hvítt í dagsbirtunni , " segir Sigurjón .
Fljótlega eftir að þeir feðgar lögðu af stað daginn eftir gaf dempari sig í sleða Magnúsar og á meðan þeir komu honum í lag fóru tvö lið fram úr þeim .
" Þegar við komum að næstu eftirlitsstöð voru þau lið að leggja í hann aftur , þannig að við stoppuðum stutt ; tókum bensín og héldum svo áfram á eftir þeim .
" Þegar aðrir lögðust til hvílu þar sem áætlað var að gista næstu nótt , í þorpinu Galena , héldu feðgarnir áfram ásamt liði 58 sem þeir höfðu gengið í bandalag með og keyrðu 160 kílómetra til viðbótar eftir Yukon-ánni áður en þeir lögðu sig á næstu eftirlitsstöð í þorpinu Kaltag .
Þeir sögðu enga hættu á að týnast ; allir væru með GPS-staðsetningar og vel merkta leiðina þannig að tiltölulega auðvelt væri að rata .
Í Kaltag bauð einn heimamanna , Earl Esmailka , þeim að gista ; gamall þátttakandi í sleðakeppninni .
" Hann hvatti okkur til þess að fara alla leið næsta dag í stað þess að gista aftur og við það kom keppnisskapið upp í manni ! " segir Sigurjón .
" Við ákváðum að fara að hans ráðum og maður leit oft um öxl síðasta daginn til þess að athuga hvort aðrir hefðu ákveðið að fara alla leið þann dag .
En svo var ekki .
Það er best að vera fyrstur því þá sleppur maður við að vera í halarófu og á ekki á hættu að keyra fram á menn með bilaðan sleða .
" Við þær aðstæður stöðva menn alltaf og hjálpa til .
" Annað kemur ekki til greina .
Maður gæti lent í því sjálfur daginn eftir að festa sig einhvers staðar í óbyggðum , " segir Magnús .
" Við tókum eitt og hálft dagsverk á þriðja degi og aftur daginn eftir .
Það varð til þess að við komum svona snemma í mark .
Þeir næstu komu 24 tímum seinna en voru þó með betri brautartíma ; keyrðu hraðar en ekki eins langt á hverjum degi .
" Feðgarnir , sem töldust vera lið 57 , komu á endastöð í Nome á mánudagskvöldi ásamt Matt Subitch og Glenn Johnmayer ; liði 58 , sem varð þeim samferða frá Puntilla á laugardagsmorgni .
Ekki var gert ráð fyrir fyrstu keppendum til Nome fyrr en um það bil sólarhring síðar þannig að formlegt endamark hafði ekki verið sett upp , en Þóra Hrönn , sem flogið hafði til bæjarins , var á staðnum þegar eiginmaðurinn og sonurinn luku keppni .
Var þá glatt á hjalla .
" Keppnishaldararnir voru samferða mér í flugvélinni frá Anchorage til Nome á mánudeginum .
Þegar komið var um borð spurðu þeir mig hvað ég væri að gera ; mér lægi ekkert á fyrr en á morgun því fyrstu keppendur kæmu ekki fyrr en annað kvöld , " segir Þóra .
" Ég sagði mína menn koma í kvöld en þeir sögðu það misskilning ; engum í áhugamannaflokknum hefði tekist að aka þetta á fjórum dögum .
Stysti tíminn væri fimm dagar .
Ég sagði þeim þá að mínir menn hefðu lagt upp frá Kaltag um morguninn , hefðu verið komnir til Unialakleet fyrir hádegi og hefðu lagt þaðan út á hafísinn áleiðis til Nome .
" Sigurjón og Magnús eru sammála um að vel hafi til tekist og þeir séu spenntir að fara aftur .
" Ég verð að segja að mig langar mikið til að taka þátt í atvinnumannaflokknum , " segir Magnús .
Tekur fram að það kosti reyndar mun meira , bæði sé búnaðurinn meiri og dýrari og þátttökugjöldin hærri .
" En það er aldrei að vita hvað við gerum .
Ég vona að næst getum við að minnsta kosti keyrt á eftir atvinnumönnunum alla leið til Fairbanks jafnvel þó að við keppum ekki .
" Magnús dásamar náttúruna í Alaska og fólkið , en það þriðja sem kom honum skemmtilega á óvart var bandaríski herinn , sem er helsti styrktaraðili Iron Dog-keppninnar .
" Ég er mikill tækjanörd og hafði þess vegna gaman af því þegar herinn kom á tveimur Pave Hawk-risaþyrlum á einn af þessum afskekktu stöðum langt úti í óbyggðum , tjald var blásið upp á skammri stundu og allt í einu var boðið upp á þrjár símalínur og nettengingu .
Viltu hringja til Íslands ? Ekkert mál ! " www.icelandalaska.com 