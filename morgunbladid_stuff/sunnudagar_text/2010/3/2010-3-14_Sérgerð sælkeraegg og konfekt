Konfektið hans Hafliða Ragnarssonar , súkkulaðimeistara í Mosfellsbakaríi , er löngu orðið þekkt , alla vega meðal hinna fágaðri súkkulaðigrísa landsins .
Hafliði hóf að gera konfektið árið 2003 og hefur leiðin bara legið upp á við síðan .
" Það kom nú smáskjálfti í mann þegar allt fór á hliðina hér heima , enda er ég háður því að kaupa bæði hráefni og umbúðir erlendis frá .
En það ýtti bara á mann að nota hugmyndaflugið og ég hef verið svo heppinn að eftirspurnin eftir konfektinu hefur alveg haldist .
Raunar hefur hún frekar aukist en hitt því við finnum vel fyrir því að salan til útlendinga hefur aukist mikið .
" Molarnir eru allir handgerðir og eingöngu unnir úr sérvöldu , ósviknu súkkulaði sem Hafliði fær frá fyrirtækjum í Frakklandi , Belgíu og Sviss .
Hafliði hefur gert það að list sinni að setja saman óhefðbundin bragðefni við súkkulaðið .
" Ef ég á að nefna einn mola sem hefur verið vinsæll dettur mér í hug pistasíumolinn , sem er orðinn alveg klassískur , " segir Hafliði .
" Ég er alltaf með ákveðið fast úrval í borðinu hjá mér fyrir utan það sem er breytilegt , en maður er alltaf að prófa sig áfram með nýjar bragðsamsetningar .
Fólk er enda mjög spennt fyrir nýjungum þannig að yfirleitt selst allt sem maður gerir .
" Og það er mikill annatími framundan hjá Hafliða því þessa dagana er hann önnum kafinn við páskaeggjagerð fyrir komandi hátíðir .
Sjálfur á hann alfarið heiðurinn af súkkulaðinu sem er í eggjunum því hann gerði sér ferð í verksmiðjurnar ytra þar sem hann bjó til blönduna í það .
" Ég notaði til þess baunir frá Venesúela og Madagaskar , sem eru mín uppáhaldssvæði , en súkkulaði úr þeim baunum er ávaxtaríkt og með alveg sérstakan karakter .
Hvert egg er svo handskreytt og ég reyni að hafa þau mismunandi þannig að þau hafi öll sinn eigin stíl og verða á vissan hátt listaverk í sjálfu sér .
" 