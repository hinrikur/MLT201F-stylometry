ALEX Chilton , leiðtogi Big Star , varð bráðkvaddur í vikunni .
Hann var 59 ára gamall er hann lést af völdum hjartaáfalls .
Chilton var við sæmilega heilsu er slagið reið yfir og andlátið því nokkurt áfall fyrir aðstandendur sem og aðdáendur .
En hver er þessi maður ? Chilton gaf út þrjár plötur á áttunda áratugnum með hljómsveitinni Big Star sem þykja einar merkustu rokkplötur sögunnar .
Áhrif þeirra rötuðu þó ekki beint í eyru hlustenda , fáir keyptu þær á sínum tíma og snemma grófust þær niður í eyðandi sandgloppu tímans .
En upp úr 1980 fóru fleiri og fleiri hljómsveitir að nefna Big Star sem áhrifavalda , R.E.M .
t.a.m. og forvitnin jókst jafnt og þétt .
Big Star var orðin að svokallaðri költsveit ; hljómsveit sem fáir þekkja til en dýrka að sama skapi eins og heilagan hlut .
Tónlistarrit eins og Mojo , Uncut og núna sérhæfðar bloggsíður og vefrit hafa síðan skrifað hverja lofgjörðina á fætur annarri og því mikil pressa á alla tónlistarnörda með vott af sjálfsvirðingu að kynna sér efnið .
En hver svo galdurinn ? Í hverju liggur snilldin ? Arfleifð sveitarinnar byggist mestanpart á tveimur fyrstu plötunum , 1 Record og Radio City sem komu út 1972 og 1974 .
Um er að ræða ægigrípandi og melódískt popprokk , kröftugt bæði og ástríðufullt ; þar sem rödd Chiltons sveiflast á milli þess að vera löngunarfull og hálfpartinn brothætt .
Misklíð Chiltons og Chris Bells , sem voru Lennon og McCartney sveitarinnar , bætti þá enn frekari dýnamík við .
Chilton þótti sérlundaður mjög og þræddi hann tónlistarlegt einstigi árin eftir að Big Star hætti , sem var í kjölfar útgáfunnar á Radio City .
Árið 1992 komu þessar tvær fyrstu plötur út saman á geisladiski og hægust eru heimatökin að byrja þar .
Svo er ágætt að kippa Third / Sister Lovers , þeirri þriðju , inn síðar .
Þeir sem geta ekki hamið sig ættu að fara strax inn á youtube , slá inn " Big Star September Gurls " og draga inn í sig þrjár mínútur af popprænu meistaraverki .
Njótið vel .
Arnar Eggert Thoroddsen 