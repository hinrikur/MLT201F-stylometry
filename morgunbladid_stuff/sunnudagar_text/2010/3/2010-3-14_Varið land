Myndlist Tryggva Ólafssonar kallar á mörg lýsingarorð .
Eitt þeirra – örlæti – lýsir henni þó betur en flest önnur .
Einhverjum kann að þykja auðveldara að heimfæra þetta orð á geðríkan lista- og lífsnautnamanninn sjálfan , sem áratugum saman skaut skjólshúsi yfir umflakkandi Íslendinga í margskonar ásigkomulagi meðan hann bjó í Kaupmannahöfn , trakteraði þá á mat , músík og heillandi frásögnum .
En þetta á engu síður um myndlist Tryggva , enda varla við öðru að búast af svo heilsteyptum manni .
Þetta " örlæti " er að sumu leyti innbyggt í þá myndlistarstefnu sem Tryggvi hefur verið helgaður frá því um miðjan sjöunda áratuginn , nefnilega popplistina .
Sú list grundvallast ekki á viðteknum módernískum hugmyndum um nýsköpun frá grunni , heldur á meðhöndlun listamannsins á myndrænum ummerkjum nútíma neyslu- og fjölmiðlasamfélags , teiknimyndasögum , blaðaljósmyndum , auglýsingaskiltum , vöruumbúðum , kvikmyndabútum og fleiru í þá veru , og matreiddum í sérkennilegri blöndu af aðdáun og kaldhæðni .
Þekkt dæmi eru myndir Errós upp úr hasarblöðum og myndir Rosenquists af spaghettipökkum .
En þótt gjörvallt myndróf nútímalegrar hversdagstilveru hafi staðið helstu forkólfum þessarar myndlistarstefnu til boða , einkennast verk þeirra flestra langt í frá af því örlæti sem hér er fjallað um , heldur miklu frekar af vaxandi sérhæfingu , fækkun hugmynda niður í fáein stef , fækkun merkingarbærra hluta og mótífa .
Sem er ákveðin tegund nánasarháttar .
Í myndlist af þessu tagi er listamaðurinn alltaf eins konar " gestgjafi hlutanna og myndflöturinn sá rúmfræðilegi staður sem hann hefur stefnt þeim á " , eins og góðvinur Tryggva , listgagnrýnandinn Peter Michael Hornung , segir í ágætri grein um hann .
Og þótt Tryggvi sé veitull gestgjafi hefur hann tæpast efni á því , fremur en við hinir , að halda að staðaldri " opið hús fyrir óákveðinn fjölda ótilgreindra gesta " , svo aftur sé vitnað í Hornung .
Engu að síður kallar hann til fundar við sig á striganum nógu margt úr myndforðabúri heimsins til að koma af stað frjóum samræðum um tónlist , kvikmyndir , bókmenntir , mannfræði , myndlistarsöguna og umfram allt um mannkynssöguna .
Í þessu örlæti felst vissulega ákveðin áhætta : hvaða trygging er fyrir því að allt þetta lið , segjum Louis kallinn Armstrong , dönsk dragdrottning , listaskáldið góða , Jean Luc Godard , Carl Th. Dreyer , grísk hofróða , Henri Matisse og steinaldarmaður í vígahug , geti verið á innbyrðis spjalli ? Hvað þá að við getum öðlast hlutdeild í þeim samræðum ? Framar öðru hefur lífsstarf Tryggva falist í því að þróa myndmál og litróf sem standa undir þessum díalóg andstæðnanna , mál sem er greinilegt , einfalt og sterkt , um leið og það gefur ótal margt í skyn .
En gefum okkur að þessar samræður gangi greiðlega fyrir sig á hinu myndræna plani – myndlistarferill Tryggva virðist staðfesta það – hvað eiga þær að fyrirstilla ? Er hægt að draga af þeim haldbærar ályktanir um það sem listamaðurinn vill fá út úr þeim ? Að sönnu er af býsna mörgu að taka .
En við nánari skoðun mynda þær það sem einn bókmenntafræðingur , Matthías Viðar Sæmundsson , hefur nefnt " rímbundið samhengi " .
Sem þýðir að hin ýmsu svið myndrænnar samantektar slá neista hvert af öðru , uns eftir stendur eitthvað sem kalla mætti " hugmynd um manninn " .
Sem Tryggvi af lítillæti sínu kallar " heimspeki til heimabrúks " .
Manneskjan alltaf söm Snemma á ferli sínum málaði Tryggvi mynd sem hann nefndi Varið land , með augljósri tilvísan til umdeilds félagsskapar með sama nafni .
Árið 1977 hefur eflaust verið litið á þessa mynd sem innlegg í áróðursherferð íslenskra herstöðvarandstæðinga , en í dag , í ljósi þess sögulega yfirlits sem sýning Tryggva í Listasafninu á Akureyri myndar , öðlast það aðra og víðtækari merkingu .
Í myndinni raðar Tryggvi saman minnum – mér finnst rangt að kenna myndmál hans við tákn , sem gæfi til kynna að það væri hluti af ákveðnu og læsilegu kerfi – sem í sameiningu draga upp mynd af ástandi sem kalla mætti " íslenskt tímaleysi " .
Við sjáum gamlan torfbæ , máf svífa þöndum vængjum , mann við málaratrönur úti í náttúrunni og hægindastól sem gefur fyrirheit um hvíld .
En það á sér stað " rof " í myndinni , þessu " tímaleysi " er spillt með inngripi pólitískra afla ( mynd af Bjarna heitnum Benediktssyni ) , herþotum , hálfum hermanni ( ! ) , handsög sem klýfur myndflötinn , skammbyssu og reykjarkófi ( eftir sprengjuárás ? ) .
Og myndin spyr : Hvað gerðist og hvað er til varnar ? Í því " rímbundna samhengi " sem verk Tryggva færa okkur erum við stöðugt minnt á það að hvernig sem veröldin veltist er manneskjan í umróti atburðarásarinnar alltaf söm .
Hvort sem hún veifar lærlegg af stórgrip eða Kalashnikov-riffli , gaumgæfir vængjablak fuglanna eða flýgur þotum á ljóshraða , lofsyngur ástina eða stundar vændi , lifir í eymd eða allsnægtum .
En frá því Tryggvi hóf að mála þessar margbrotnu og gagnorðu myndir hefur hann líka gefið sterklega til kynna að þó að við göngum að því sem gefnu að maðurinn sé , og hafi alltaf verið , leiksoppur tímans og sögunnar , þurfum við engu að síður að vaka yfir manngildinu , því sem Þjóðverjar mundu nefna Menschlichkeit , verja það með öllum tiltækum ráðum .
Þetta áréttar listamaðurinn í hverri myndinni á fætur annarri .
Og hnykkir stöðugt á þeirri brýningu með risastórri mannshönd með armbandsúr sem teygir sig inn í atburðarásina og segir með skáldinu Hannesi Sigfússyni : Svona upp með þig það er glas .
Varnarleysi lítilmagnans Ein af fyrstu stóru myndum Tryggva ( 122 x 183 ) heitir Útifundur ( 1968 ) , og er að mestu leyti samsett úr mannsandlitum , litlum og stórum , sem klippt hafa verið út úr blöðum og tímaritum og þjappað saman um miðbik flatarins .
En hér á sér einnig stað " rof " , því yfir þessi andlit gengur " möppudýr " á ( skítugum ) skónum .
Réttur fólksins hefur verið fótum troðinn í bókstaflegum skilningi .
Hver er málsvari þess / okkar ? Í dag könnumst við óneitanlega við þessa óþægilegu tilfinningu .
Síðan er nánast sama hvar okkur ber niður í myndum Tryggva sem tengjast stríðinu í Víet-nam ( Indókínaleikur , Hermaðurinn í skóginum , Fimm mínútur yfir ellefu ) , þar er inntakið ekki ofbeldi stórþjóðar , heldur fyrst og fremst varnarleysi lítilmagnans .
Myndröð af annars konar leiksoppum , strengjabrúðum eða gínum , sem stjórnað er af utanaðkomandi aðilum , eru framlenging á þessum myndrænu hugleiðingum Tryggva um varnarleysið .
Annars konar varnarleysi er til umfjöllunar í myndum listamannsins af ýmiss konar menningarverðmætum sem eiga undir högg að sækja , handritalýsingum , gömlum hofum eða grískum og rómverskum styttum sem búið er að spilla með einhverjum hætti .
Upp í hugann koma ljósmyndir af þjóðlistasöfnunum í Bagdad , eftir að innrásarher og óþjóðalýður höfðu farið um þau ránshendi .
Í ljósi þessa viðhorfs er skiljanleg sú mikla upphafning lítilmagnans í okkur sjálfum , barnsins , sem á sér einnig stað í verkum Tryggva .
Hún birtist ekki einasta í fjölmörgum uppstillingum listamannsins af alls kyns barnleikföngum sem hann hóf að gera á níunda áratugnum , um það leyti sem hans eigin börn fóru að vaxa úr grasi , heldur einnig í myndröð til heiðurs snillingnum og stóra barninu H.C .
Andersen , loks í myndum þar sem risastórir sætabrauðsdrengir , staðgenglar barnsins , leika lausum hala .
Að ógleymdum myndum Tryggva frá síðustu tveimur áratugum , þar sem hann gerist sjálfur homo ludens , eins og heimspekingurinn Jan Huizinga skilgreindi þá manngerð , og fær þannig útrás fyrir barnið í sjálfum sér .
Leikgleðin í þessum litríku myndum er nánast yfirþyrmandi ; eins og barn með skerta athyglisgáfu fer listamaðurinn á ógnarhraða úr einu í annað : rauður bolti rekst á gula skál sem inniheldur hvíta fjöður sem nemur við blátt segl sem rennur saman við grænt lauf sem liggur á gulum rugguhesti .
Og svo framvegis .
Barátta fyrir óspilltu manngildi Margar myndir Tryggva frá síðustu árum virðast í fyrstunni algjörar andstæður þessara eldri hugleiðinga um nauðsynlega brjóstvörn mannúðar og sakleysis .
Berum saman tvö málverk með sama nafni , Á ströndinni , draumkennda mynd frá 1979 og snöggtum minni mynd frá 2001 .
Sú fyrri sýnir okkur nokkurs konar strandparadís með hitabeltisplöntum , fuglalífi og ungu pari sem frílystar sig áhyggjulaust í námunda við seglbát sinn .
En súr og ískyggileg birta liggur eins og mara yfir þessum Edens ranni : mengunin , hverrar ímynd er óhugnanlegt mannshöfuðið með sólgleraugun og klútinn fyrir vitunum , hefur spillt honum til óbóta .
Og aftur grípur stóra höndin inn í frásögnina .
Svona upp með þig ...
Nýrri myndin er eins konar kyrralífsmynd þar sem óskyld fyrirbæri , í þessu tilfelli stífærð lauf , fugl , þota , sleif , leirdúfa , bein og ýmislegt fleira , koma saman og mynda órofa heild .
Á einhverju stigi áttar áhorfandinn sig á því að á þessari ákveðnu " strönd " , sem jafnframt er eitt af þeim mörgu húsum sem listamaðurinn reisir utan um vitund sína ( og býður gestum að sækja sig heim ) er engu spillt , ekkert rof á sér stað , heldur ríkir þar samræmið eitt .
Breski rithöfundurinn E.M .
Forster taldi að viðkoma siðmenningar væri háð hæfileikum listamanna til að tengja saman það sem sundrast hefur ( " Only connect " ) .
Þessi síðari verk Tryggva eru eins konar birtingarmyndir þeirrar samtengingar , helsta haldreipis okkar í þeirri baráttu sem við verðum stöðugt að heyja fyrir óspilltu manngildi .
