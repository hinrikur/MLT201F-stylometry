Þau voru ófá ungmennin sem fóru aftur og aftur í kvikmyndahús í lok áttunda áratugarins til að berja augum bláeygðan glókoll sem barðist fyrir frelsi og réttlæti úti í alltumlykjandi geimnum .
Á meðan ungmeyjar voru andaktugar yfir fegurð þessa svipbjarta manns fengu ungpiltar glýju í augum yfir þeirri birtu sem stafaði frá geislasverðinu hans .
Jú , rétt til getið , þarna var enginn annar á ferðinni en Logi geimgengill , í Stjörnustríðsmyndunum fyrstu .
Logi hinn fagri birtist heiminum í líki Marks nokkurs Hamill , ungs bandarísks leikara sem skaust upp á stjörnuhimininn ( í orðsins fyllstu merkingu ) þegar honum bauðst aðalhlutverkið í Star Wars myndum Spielbergs árið 1977 .
Svo mikill varð vegur hans að ekki var óalgengt að sjá kappann í fullri líkamsstærð á plakötum í heimahúsum á litla Íslandi .
Hamill lék í þremur Stjörnustríðsmyndum á árunum 1977 til 1983 en eftir það var engu líkara en að geimurinn hefði gleypt hann .
Sú var ekki raunin en þær kvikmyndir sem á eftir komu færðu honum hvorki mikla frægð né frama .
Hamill átti hins vegar feril sem sviðsleikari á Broadway á níunda áratugnum og lék þar í verkum á borð við Amadeus og Fílamanninn og hlaut bæði verðlaun og jákvæða dóma fyrir .
Sömuleiðis kom hann fram í sjónvarpsþáttum og vakti t.a.m. athygli þegar hann var gestur Prúðuleikaranna ásamt félögum sínum úr Stjörnustríðsmyndunum , þeim C3PO , Chewbacca og R2-D2 .
Hamill hefur lítið sést á hvíta tjaldinu hin síðari ár en heyrst þeim mun meira .
Hann hefur léð hinum ýmsu karakterum rödd sína en frægastur þeirra er án efa Jókerinn í Emmy-verðlaunuðum teiknimyndaþáttum um Batman sem gerðir voru á árunum 1992 til 1995 .
Þykir Hamill hafa sýnt sérstaklega góða spretti í andstyggilegum hlátursrokum Jókersins , en hann hefur haft lifibrauð af því að raddsetja illmennið aftur og aftur í hinum ýmsu þáttaröðum , kvikmyndum , tölvuleikjum og DVD-myndum .
Framganga hans í því hlutverki hefur aftur fært honum vinnu við að raddsetja aðra fanta í kvikmyndum og sjónvarpi , gjarnan í ævintýramyndum um kynjakvikindi á borð við Hulk , Kóngulóarmanninn og fleiri .
Þrátt fyrir að hinn sviphreini Logi sjáist varla lengur á hvíta tjaldinu er Hamill enn í fullu fjöri við talsetningu .
Stundum ljær hann einni og einni hetju rödd sína svo hver veit nema að næst þegar setningin : " Ég er kominn til að bjarga þér , " kveður við af skjánum , komi hún úr barka hins bjarta geimgengils .
ben@mbl.is 