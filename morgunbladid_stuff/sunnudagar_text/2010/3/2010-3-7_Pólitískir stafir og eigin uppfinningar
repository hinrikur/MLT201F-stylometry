Sigrid Valtingojer hefur verið í fremstu röð íslenskra grafíklistamanna síðustu þrjátíu ár og hefur hlotið fjölda verðlauna og viðurkenninga fyrir verk sín .
Í dag , laugardaginn 6. mars , verður opnuð sýning á verkum hennar í Listasafni ASÍ við Freyjugötu , í Ásmundarsal , Arinstofu og Gryfjunni .
Er þetta í raun afmælissýning en Sigrid verður 75 ára í vikunni .
Á sýningunni eru tólf ný verk en einnig getur að líta eldri verk , röð af ætingum , Landslag , en fyrir þau verk hlaut Sigrid Grand Prix-verðlaun á Ítalíu .
Ljósmyndir teknar á einni sumarnótt og glermyndir frá árinu 2008 er einnig að finna á sýningunni .
" Í nýju verkunum mála ég með lakki á ál , set svo fínan sand yfir og prenta síðan myndirnar .
Þetta er alveg sérstök tækni sem ég beiti þarna , " segir Sigrid .
Hún segir sérstakan boðskap að finna í myndunum .
Pólitísk myndverk " Kveikjan að þessum myndum eru örlög milljóna manna sem á síðustu áratugum hafa leitað skjóls í Evrópu .
Þetta er fólk sem býr að allt annarri menningu og talar allt annað tungumál en Evrópubúar , " segir Sigrid .
" Þetta eru að mörgu leyti erfið umskipti fyrir þetta fólk því sagan sýnir að sambúð manna af ólíkum uppruna er flókin , innflytjandinn þarf að tileinka sér nýtt tungumál , og ólík trúarbrögð og siðir geta skapað vandamál .
En um leið er þessi breyting mikill sjóður .
Innflytjandinn , sem kannski hefur verið að leita að griðastað , kynnist nýjum heimi og fær ný tækifæri Flutningar þessa fólks til Evrópu gera okkur Evrópubúa ríkari og gefa okkur tækifæri til að endurskoða hlutina .
Það er mikil gerjun þar sem fólk af ólíku þjóðerni býr saman og þá sérstaklega í listum .
Ég reyni að koma einhverjum smáhugmyndum um þessa flutninga yfir í myndirnar .
Ég reyni það á þann einfalda hátt að setja inn í þær stafi .
Í sumum löndum eru stafir myndlist .
Ég set í myndirnar stafi sem ég hef ímyndað mér , kannski eru einhverjir þeirra til í raunveruleikanum en ég hef ekki rannsakað það .
Það má segja að ég sé að leika mér með skrift sem er ekki til .
Þetta eru mínir eigin stafir og mín eigin uppfinning .
" En er þá pólitík í þessari myndlist ? " Jú , það má segja það og það er nokkuð sem er alveg nýtt í mínum verkum .
Ég ferðast mikið erlendis og í sumum borgum eru heilu hverfin byggð af innflytjendum sem lifa þar í von um betra líf en þeir áttu í föðurlandi sínu .
Þessi ferðalög hafa auðgað mig og áhrifin sem ég hef orðið fyrir af þeim skila sér núna í verk mín .
" Ísland hefur gefið mér allt Sigrid , sem fæddist árið 1935 , ólst upp í Þýskalandi , flutti til Íslands árið 1961 og hefur því búið og starfað hér á landi í nær fimmtíu ár .
Í grafíkmyndum sínum hefur hún sótt innblastur í íslenska náttúru .
Meðal verka á sýningunni í Ásmundarsafni er landslagssería frá árinu 1986 .
" Þetta eru landslagsmyndir , sem sýna jökla og fjöll en það er ekki hægt að kenna þessar myndir við ákveðna staði .
Þetta eru í rauninni táknmyndir , " segir Sigrid um seríuna .
Er íslensk náttúra öðruvísi en annars staðar ? " Já , þegar ég kom til Íslands fannst mér stundum eins og að náttúran hefði verið einmitt svona þegar sköpun heimsins átti sér stað .
Í öðrum löndum eru skógar , og þeir eru ekki eins og einstaklingar , meðan hvert einasta fjall á Íslandi er persóna .
Hvað kemur fram í andliti fólks þegar það eldist ? Jú , maður sér lífsreynsluna í andliti þess .
Maður sér þetta sama í fjalli , öll reynslan sem hefur safnast fyrir á öllum þessum mörgu , mörgu árum .
" Hve rnig er fyrir þig sem ert fædd erlendis að vera listamaður á Íslandi ? " Það hefur gefið mér allt .
Ef ég hefði ekki komið hingað hefði ég orðið allt öðruvísi listamaður og væri að gera allt annað en ég hef verið að gera .
Það að fara út í íslenska náttúru eða bara það að virða hana fyrir sér er í mínum huga ótæmandi brunnur .
Maður fer út og kemur aftur heim og hefur hrifist eða fengið hugmynd .
Ég hef alltaf reynt að túlka þessi hughrif og gera abstrakt landslag .
Ég er mjög ánægð með það að erlendis skilja menn þessar myndir og skynja í þeim kraftinn og fegurðina sem býr í íslenskri náttúru .
" Hið langa ferli Þú hefur einbeitt þér að grafíklistinni .
Af hverju ? " Ég er svo hrifin af samtvinnun sköpunar og handverks .
Í grafík vinnur maður mjög hægt , stundum tekur mig einn mánuð að gera mynd .
Þetta er ekki sama ferli eins og þegar maður málar mynd og sér strax hvað maður er að gera .
Þetta er langt og endurtekningarsamt ferli en mér finnst það ágætt því þá get ég hugsað á meðan .
" Hvernig hefur þér gengið að lifa á listinni ? " Ég var heppin .
Ég kom hingað til lands sem auglýsingateiknari og fór svo í Myndlista- og handíðaskólann og þar lærði ég grafík og kenndi um tíma .
Þegar ég fór að sýna gekk mér mjög vel .
Þetta var góður tími fyrir grafíkina , hún var fremur ný grein og fólk sýndi henni mikinn áhuga .
Nú er áhuginn minni en mér hefur gengið vel .
Það er erfitt að vinna í grafík og maður þarf að vinna með sýrur , sem er ekki mjög heilsusamlegt .
Sumir gefast upp vegna þessa .
Svo er þetta líka líkamlega erfitt því maður þarf að gera allt sjálfur , eins og að þrykkja og prenta .
Auðvitað hugsa ég stundum : Ætti ég ekki að teikna meira og mála , því það væri auðveldara .
Við sjáum til hvað verður .
" 