Það eru mikil umbrot undir Eyjafjallajökli .
Daglega mælast tugir skjálfta , misstórir og á ýmsum stöðum og mismunandi dýpi .
Fyrir fáeinum dögum mældist einn undir toppgígnum .
Sá var um 3 á Richter-skalanum .
Vísindamenn lesa í þessa atburðarás .
Þeir segja ekki útilokað að hrinan leiði til þess að gos verði í jöklinum .
En reynslan sýni einnig að ró geti færst yfir svæðið á ný og gosi gæti seinkað um ár og jafnvel áratugi .
Vísindamennirnir eru trúir fræðum sínum og þeim kröfum sem vísindin gera til ályktana og fullyrðinga .
Óvísindamennirnir Stjórnarherrarnir setja sér engar slíkar skorður .
Í heilt ár hafa þeir haft uppi spár um hvað óhjákvæmilega muni gerast " eftir örfáa daga " ef þingheimur , almenningur , forsetinn og allir aðrir verði ekki við því að axla ólöglegar skuldbindingar gagnvart erlendum innistæðueigendum .
Og í heilt ár hefur ekkert gerst , nema hið gagnstæða við illspárnar .
Málstaður Íslands hefur fengið aukinn skilning , þótt rök forystumanna þjóðarinnar , hávær og heimskuleg , hafi sífellt unnið gegn honum .
Þegar tilkynnt var í byrjun janúar að forsetinn treysti sér ekki til að staðfesta ríkisábyrgðarlög gegn áskorunum 60 þúsund Íslendinga hófst einhver ósvífnasti hræðsluáróður sem menn hafa orðið vitni að .
Ríkisútvarpið fór hamförum og sló jafnvel baugsmiðlana út það sinnið .
Um leið og lotan stóð yfir var gerð könnun sem sýndi að herferðin hafði heppnast og þjóðin ætlaði í skelfingu sinni að samþykkja óskapnaðinn .
En það reyndist á hinn bóginn rétt að ekki er hægt að blekkja allan fjöldann endalaust .
Smám saman tók fólkið í landinu að sjá í gegnum spunann .
Og könnun Ríkisútvarpsins um meirihlutasamþykki ríkisábyrgðarlaganna snerist upp í ríflega 90 prósenta höfnun og eftir stóð um og yfir 1 prósent samþykki .
Hinni sögulegu þjóðaratkvæðagreiðslu ákvað Ríkisútvarpið að gera sömu skil og prófkosningum Frjálslynda flokksins .
Falin er í illspá hverri , ósk um hrakför sýnu verri En hvers vegna hefur ekki verið farið yfir skelfingarspárnar ? Þær eru allar til .
Því er ekki horft ofan í hið efnahagslega hyldýpi , sem átti að myndast ? Hinar dramatísku lýsingar eru enn til og ekki er vitað annað en að hinir fimu fræðimenn , sem voru svo til í tuskið , séu enn á launum og við sæmilega heilsu .
Af hverju er ekki rætt við þá ? Allir vita hvernig umheimurinn átti að lokast .
Allir muna hvernig gengið átti að hrynja enn frekar .
Allir geta rifjað upp hvernig verðbólgan átti að rjúka upp og Seðlabankinn yrði að hækka vexti .
Flestir muna líka hvernig matsfyrirtækin áttu að færa hið íslenska lögheimili í lökustu slömm veraldar .
Og hinir sömu muna líka hvernig Bretar og Hollendingar , seinþreyttir til vandræða , illir og reiðir áttu endanlega að taka íslenska þjóð í nefið .
Og bræðraþjóðirnar á Norðurlöndum ættu í kjölfarið að svíkja okkur formlega og ódulbúið og stíga þar með skrefinu lengra en þær þegar hafa stigið .
Gerðist eitthvað af þessu ? Ekki allt , bara eitthvað ? Las ekki gengið hrakspárnar ? Af hverju hefur það styrkst ? Eru matsfyrirtækin virkilega hætt að trúa því að það sé mjög gott fyrir langtímalánstraust Íslands að hrúga skuldum á landið ? Ríkisstjórnin og Seðlabankinn hafa þó trúað fastar á þetta en hræddu börnin á Grýlu og Lepplúða .
Og Bretar og Hollendingar brugðust við með þeim hryllilega hætti að slá 80 milljarða af kröfum sínum .
Og norski utanríkisráðherrann er aðeins farinn að sjá að sér , þótt enn sé nokkuð í land .
Verðbólgan fer minnkandi og hið eina sem heldur henni uppi eru skattahækkanir ríkisstjórnarinnar .
Seðlabankanum er ekki stætt á að hækka vexti til að bregðast við skattahækkunum , því þær eru nú einu sinni til þess fallnar að draga úr þenslu í þjóðfélaginu .
Það er reyndar ekki það brýnasta um þessar mundir .
Hvernig væri að Ríkisútvarpið færi yfir fréttir sínar eftir synjun ríkisábyrgðarlaganna og bæði þjóðina afsökunar í kjölfarið ? Eldurinn brennur á fólki og fyrirtækjum En á meðan forystumenn ríkisstjórnarinnar sjá ekkert nema Icesave , sem er málefni Hollands og Bretlands fremur en Íslands , þá brennur eldurinn glatt heima fyrir .
Fyrirtækin sjá ekki út úr augum .
Fjölskyldur sundrast af því að vonirnar hrundu og loforð ríkisstjórnar um hjálp og úrræði voru innihaldslaus orð .
Atvinnuleysi eykst dag frá degi .
Óróleiki og kvíði fer vaxandi .
Og helstu ráðamenn þjóðarinnar hafa mestar áhyggjur af velferð Breta og Hollendinga .
Slökkviliðið upptekið í öðru Og hitt sem við er að fást og fjármunum er fleygt í og stjórnkerfið allt er undirlagt við að sinna svo það getur ekki snúið sér að hagsmunamálum þjóðarinnar , hvað er það ? Jú , þar er innganga Samfylkingarinnar í Evrópusambandið .
Nú vill það svo til að slík innganga er brot á sjálfri stjórnarskrá landsins .
Hefur það verið útskýrt fyrir búrókrötum í Brussel af hinum búralega krata í utanríkisráðuneytinu ? Lögfræðingar deila um margt .
En ekki um það að Ísland geti ekki gengið í Evrópusambandið að óbreyttri stjórnarskrá .
Hefði ekki verið rétt að nefna það við þjóðina hvort hún vildi gera slíka breytingu á stjórnarskránni áður en menn melduðu sig sem beiningamenn með betlistaf í Brussel ? Hefði það ekki verið hin sjálfsagða röð atburða ? Ráðamenn Samfylkingar afhentu Svíum umsókn um aðild að ESB tvisvar af því að Össur Skarphéðinsson langaði á mynd .
Í framhaldi var tilkynnt um að hin íslenska umsókn hefði verið sett um borð í sérstaka hraðlest .
Hefur einhver spurst fyrir um þá hraðlest ? Er ekki flest sem bendir til að hún sé enn við brautarpallinn ? Væri ekki hægt að ræða við Svía um að Samfylkingin fengi að afhenda umsóknina í þriðja sinn og hóað yrði í ljósmyndara af því tilefni ? Að vísu náðist á dögunum mynd af íslenska utanríkisráðherranum þar sem hann sat við hlið hins sænska starfsbróður síns .
Það hefði verið betra að þeirri mynd hefði verið sleppt .
Og besta leiðin og sú heilladrýgsta hefði verið sú að sá íslenski hefði haldið sig heima .
Því blaðamaður var að spyrja sænska utanríkisráðherrann út úr og fá skýringar á fjandsamlegri framgöngu í garð Íslands .
Ráðherrann sagði að Svíar hefðu þegar látið Íslendinga hafa milljarða ofan á aðra milljarða af sænskum skattpeningum .
Svo þeir skyldu bara hafa sig hæga .
Um þessa skattpeninga hafði enginn heyrt .
Íslenski utanríkisráðherrann sat þegjandi hjá hinum sænska og staðfesti með þögn sinni og viðveru þessar sérkennilegu fullyrðingar .
Svíar hafa ásamt hinum Norðurlandaþjóðunum vissulega lofað lánum , sem þeir hafa skilyrt með óboðlegum hætti .
Þau lán verða á vöxtum sem eru ekki lægri en þeir vextir sem Svíar geta fengið við varðveislu gjaldeyrisvarasjóðs síns erlendis .
Þessi lánsloforð er auðvitað þýðingarmikil , en fyrirvararnir sem hengdir eru á þau hækka vextina í raun upp í mestu okurvexti sem þekkjast , þótt þeir myndu ekki greiðast til Svía nema að litlu leyti .
Sannir vinir Íslands eins og Færeyingar og Pólverjar létu sér ekki detta í hug neina slíka óþurftargerð .
Myndi nokkur annar stjórnmálamaður í forystu þjóðar hafa setið þegjandi hjá þegar mynd af aðstoð við landið hans var afskræmd með slíkum hætti á fjölsóttum blaðamannafundi ? Nú vill svo til að í hlut átti einhver kjaftagleiðasti stjórnmálamaður sem Ísland hefur alið og er þó Steingrímur J. talinn með .
Maður sem svo ótal sinnum áður mátti að skaðlausu þegja .
En ekki þarna og ekki þá .
Hver er skýringin á þessari hegðan ? Er hún sú að ráðherrann hafi metið það svo að héldi hann fram málstað þjóðar sinnar gæti það hugsanlega skaðað áform Samfylkingar um aðild að Evrópusambandinu ? Því miður er sú skýring líklegust .
Sú óráðsgerð verður sífellt dýrkeyptari .
