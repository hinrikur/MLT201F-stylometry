Þetta er dagurinn sem rithöfundar skríða úr hýði sínu og blanda geði .
Það er höfundakaffi í höfuðstöðvum Forlagsins .
" Það eru allar félagslegar æfingar þegnar í þessu einmanalega starfi , " segir Sigurður Pálsson kíminn – á sinn skáldlega hátt .
Hann vinnur við æskudrauma þessa dagana – skrifar minningabók um barnæskuna , sem kemur þó ekki út fyrr en á næsta ári .
Þetta er því ekki framhald Minningabókar , sem var frá Parísarárunum , " heldur afturhald ! " Svo hrósar hann kaffivélinni .
– Jafnast hún á við Le Sélect ? " Hún fer langleiðina , " svarar hann .
" Ljósin í henni minna mann á diskótek fremur en nokkuð annað .
Sem er fínt ! " Hann gengur að kaffivélinni .
" Blessaður Siggi ! " er kallað digrum rómi .
Einar Kárason er mættur í hús .
Þá eru þrír ferðafélagar frá Route 66 á staðnum , rithöfundarnir Einar og Ólafur Gunnarsson , og forleggjarinn og myndasmiðurinn Jóhann Páll Valdimarsson , en þeir fóru á " reykspólandi Kadilakk yfir Ameríku " .
Árni Bergmann hefur frekar beint sjónum sínum austur á bóginn , enda talar hann rússnesku .
Þó ekki þennan daginn .
Fleiri höfundar skjóta upp kollinum , Stefán Máni , Sigrún Eldjárn , Bragi Ólafsson og Bergljót Arnalds með nýfætt stúlkubarn .
" Þarna er yngsti höfundurinn kominn – hún er fjögurra mánaða , " segir Sigurður .
Einhver hefur orð á því að hún muni landið erfa .
" Það verður nú lítið annað en bækur , " segir Bergljót .
" Literatúrinn ! " segir Einar .
Hann gaumgæfir ungabarnið .
" Hvað heita svona fínar manneskjur ? " " Hún er ekki komin með nafn , " svarar Bergljót .
Einar stenst ekki mátið .
" No Name-manneskja ársins ! " Sigurður grípur orðið .
" Mér hefur alltaf þótt nafn franskrar dóttur André Breton fallegt .
Hún heitir Aube .
Dögun .
" " Ég ætlaði að skíra Forlagið Dögun á sínum tíma , en þá var til byggingarfélagið Dögun , " skýtur Jóhann Páll inn í .
" Þú mælir með Dögun ? " spyr Bergljót .
" Já , " segir Sigurður .
" En byggingarfyrirtækið ? " spyr Einar .
Eydís berst í tal sem nafn .
" Eighties ? " spyr Sigurður .
En hann er ekki hættur við Dögun .
" Það þyrfti eins atkvæðis " no nonsense " nafn með Dögun .
Dögun Sif .
" " Er hún ekki komin með nafn ? " spyr Sif Jóhannsdóttir , sem sest við borðið með fimmtu kynslóð forleggjara í fanginu .
" Dögun ? " segir Bergljót spyrjandi .
" Ókei , " segir Sif .
" Ef bóndinn samþykkir , " flýtir Bergljót sér að bæta við þegar hún sér blaðamann skrifa .
pebl@mbl.is 