Seinni fjórir þættirnir af Heilsubælinu í Gervahverfi komu út á mynddiski í vikunni .
Gísli Rúnar Jónsson og Þórhallur Sigurðsson , Laddi , segja mikinn áhuga á þessum rúmlega tvítugu grínþáttum koma sér ánægjulega á óvart .
Ekki dugi þó að kryfja brandara , frekar en froska .
Orri Páll Ormarsson orri@mbl.is Gísli Rúnar Jónsson gengur hröðum skrefum að borðinu .
Hann er svona " fashionably late " , eins og sagt er í útlöndum .
Hann heilsar okkur Ladda og Golla ljósmyndara með virktum .
" Fyrirgefið hvað ég er seinn , drengir .
Ég lenti á fundi , síðan tafðist ég í umferðinni og þegar ég leit á úrið var það bilað .
Trúiði þessu ekki örugglega ? " spyr hann og brosir vandræðalega .
" Jú , jú , " flýtir Laddi sér að segja .
" En er þetta ekki Rolex ? " " Ha ? " segir Gísli Rúnar .
Laddi rifjar upp sögu af leigubílstjóra sem var einhverju sinni spurður hvað klukkan væri .
" Heyrðu , " svaraði leigubílstjórinn og renndi höndinni upp eftir berum handleggnum .
" Hún er orðin svo margt að hún er bara farin ! " Errin eru úfmælt .
Þá er komið að myndatökunni .
Golli vill fá þá kumpána " nef í nef " .
Það þýðir að annar þarf að fórna sér og snúa vondu hliðinni að myndavélinni .
" Þetta er ómöguleg hlið fyrir mig , " segir Laddi og snýr þeirri hægri að okkur .
" Það þekkir mig ekki nokkur maður .
Sjáiði bara ! Þetta er Halli .
" Gísli Rúnar býðst þá til að snúa hægri hliðinni fram en hún er víst lakari hjá honum líka .
Meðan Golli mundar myndavélina segir Gísli Rúnar Ladda mergjaða sögu og notar tækifærið til að snúa honum í leiðinni .
Laddi hlustar andaktugur en áttar sig síðan á bragðinu .
" Nei , heyrðu mig nú ! " Dátt er hlegið .
Sumum gengur illa að vera fyndnir í heilan dag , aðrir eiga vont með að vera fyndnir í fimm mínútur og enn öðrum er fyrirmunað að segja fyndinn brandara .
Það er engin tilviljun að þessir menn hafa haft atvinnu af því í áratugi að vera fyndnir .
Húmorinn er í blóðinu .
Diskurinn virkar ekki strax Tilefni fundarins er útgáfa á seinni hluta gamanþáttanna Heilsubælisins í Gervahverfi á mynddiski en hann kom í verslanir á fimmtudag .
Enn eru tveir dagar í það þegar við hittumst og þegar Gísli Rúnar laumar að mér diski lætur Laddi þess getið að ekki þýði að setja diskinn í tækið að svo stöddu .
Hann sé ekki kominn út og virki þar af leiðandi ekki .
Heilsubælið í Gervahverfi var frumsýnt á Stöð 2 árið 1987 við miklar vinsældir .
Alls átta þættir .
Fáir gamanþættir höfðu á þeim tíma verið gerðir hér á landi og fyrir vikið renndu menn blint í sjóinn .
Gísli Rúnar leikstýrði þáttunum , var aðalhöfundur og kom fram í tveimur gestahlutverkum af því tagi sem meðal innvíðgra er kallað " Hitchcock cameo-appearance " en auk Ladda voru öll aðalhlutverk í höndum Eddu Björgvinsdóttur , Júlíusar Brjánssonar og Pálma Gestssonar .
Stöð 2 hafði rétt til að endursýna Heilsubælið í tvö ár en eftir það lágu þættirnir óbættir hjá garði í meira en áratug , líkt og Gísli Rúnar kemst að orði .
" Þrátt fyrir sífellt utanaðkomandi kvabb árum saman vildum við ekki gefa þættina út á myndbandi .
Okkur þótti eðlilegra að efnið yrði endurflutt í sjónvarpi meðan það var enn vinsælt og eftirspurn áskrifenda umtalsverð .
Samningar um endurflutning náðust þó ekki fyrr en um aldamótin .
" Gísli Rúnar segir þorra velunnara þáttanna standa í þeirri meiningu að Heilsubælið hafi verið í stöðugri endursýningu .
" Sem er út af fyrir sig gleðilegur misskilningur .
Sannleikurinn er sá að kunnugleiki fólks við þættina , brandarana og karakterana er fyrst og fremst gegnum myndbandsupptökur sem gerðar voru í heimahúsum á sínum tíma .
Og enda þótt það sé hvorki góð né lögleg latína , getum við þakkað fyrir að velunnarar okkar skyldu " beygja " lögin örlítið , því fyrir vikið lifði efnið með þjóðinni .
" Þrjár aðdáendasíður á netinu Gísli Rúnar og Laddi hafa reglulega verið minntir á þættina gegnum árin en undanfarin misseri mun áhugi á þeim hafa færst í vöxt .
Haldið er úti þremur aðdáendasíðum á netinu og þar hefur Gísli Rúnar komist að því að fólk úti í bæ virðist þekkja þættina betur en hann sjálfur .
" Það er með ólíkindum hvað sumir eru vel að sér um efni þáttanna , " segir hann .
Hugmyndinni um útgáfu á mynddiski óx fiskur um hrygg og þegar óskir þess efnis voru farnar að hlaupa á þúsundum inni á aðdáendasíðunum varð mönnum ljóst að aðhafast yrði í málinu .
" Við höfðum hugsað okkur að gera þetta á nostalgískum forsendum seinna meir , svona til minningar um Heilsubælið og Gríniðjuna sálugu , en eftirspurnin var greinilega meiri en okkur grunaði , " segir Gísli Rúnar .
Það sem vakti athygli Ladda var að margir sem hvöttu til útgáfunnar voru ungir að árum , jafnvel ekki fæddir þegar þættirnir voru gerðir .
" Það var mjög ánægjulegt , " segir hann .
Árið 2007 , á tuttugu ára afmæli Heilsubælisins , fóru aðstandendur þáttanna að leita hófanna um útgáfuna .
Illa gekk að finna útgefanda , sem var tilbúinn að gera þetta af alúð og metnaði , fyrr en Laddi benti á Myndform ehf. í Hafnarfirði .
" Þeir hafa aldrei brugðist mér , " segir hann .
" Aðkoma Myndforms að málinu hefur verið til mikillar fyrirmyndar en það er ekkert mál að gera svona lagað slælega , " segir Gísli Rúnar .
Vinsælla en annað íslenskt efni Fyrri þættirnir fjórir komu út á mynddiski í október síðastliðnum og mæltust ákaflega vel fyrir .
" Þær raddir höfðu heyrst að það yrði fámennur flokkur sem myndi vilja kaupa Heilsubælið á mynddiski , " segir Gísli Rúnar .
" Annað kom á daginn .
Þetta var langsamlega vinsælasti mynddiskurinn fyrir jólin .
Náði margfalt meiri útbreiðslu en nýjasta og að sögn langvinsælasta gamanefni íslensks sjónvarps síðustu missera .
Það kom ánægjulega á óvart .
" Laddi tekur undir þetta .
" Já , mig dauðlangaði sjálfan í þessa þætti .
Ég var löngu búinn að glata öllum upptökum af Heilsubælinu og var því feginn að menn skyldu ráðast í þessa útgáfu .
Hljómar eins og ögn eigingjarnt viðhorf , en svona er það nú samt .
Það var auðvitað ánægjulegt að fleiri skyldu hafa áhuga á þessu líka , " segir Laddi og brosir út í annað .
Tíska er að láta viðbótarefni fylgja með mynddiskum þessi misserin og svo er einnig um Heilsubælið , en á nýja diskinum er m.a. hinn ómissandi kjaftagangur eða m.ö.o. spjall og athugsemdir aðstandenda á sérstakri hljóðrás en í nafni lýðræðisins var spurst fyrir um það á aðdáendasíðunum hvernig efni fólki hugnaðist helst .
Svarið var skýrt : Heimildarmynd um gerð þáttanna og viðtal við aðstandendur .
Mönnum leist vel á þá hugmynd en sá galli var á gjöf Njarðar að sáralítið viðbótarefni er til frá gerð þáttanna á Stöð 2 .
Það var einfaldlega tekið yfir það .
Gísli Rúnar og félagar létu það ekki á sig fá , heldur skrifuðu handrit að heimildarmynd um Heilsubælið og Gríniðjuna .
Víða var leitað fanga að myndefni og tekin hafa verið viðtöl við helstu gerendur .
Enn er unnið að því að finna gjaldgengt myndefni og fyrir vikið var ákveðið að láta heimildarmyndina ekki fylgja nýja mynddiskinum , heldur gefa hana út sérstaklega síðar .
Vonast Gísli Rúnar til að það verði á næstu mánuðum .
Í stað heimildarmyndarinnar fylgir Herðablaðið , ársþriðjungsrit Heilsubælisins , mynddiskinum .
" Það eru æsifréttir af bælinu í anda vinsælla og geðþekkra íslenskra tímarita á borð við " Skekkt og skert " og " Slef og hor " , " segir Gísli Rúnar .
Þarna fá aðdáendur þáttanna nýjustu fréttir af sínu fólki og hulunni er svipt af ótrúlegustu leyndarmálum .
Búkhljóðin eru sígild Spurðir hvort húmor hafi mikið breyst í tímans rás og hvers vegna meira en tveggja áratuga gamalt spaug nái fótfestu meðal fólks í dag horfa félagarnir hvor á annan .
" Það er endalaust hægt að velta því fyrir sér hvort húmor hafi breyst , " byrjar Gísli Rúnar .
" Sumsé , hvað sé fyndið , hvenær það er fyndið , hvers vegna og svo framvegis .
En í því sambandi kveð ég mér til liðsinnis Mark sáluga Twain sem kvað brandara vera eins og frosk , væri hann krufinn hefði það tafarlaust andlát í för með sér .
Það er fátt nýtt undir sólinni í því efni sem öðru og í tímans rás hefur fólk hlegið nokkurn veginn að sömu hlutunum , bara með smá tilbrigðum .
Það eru einkum tveir flokkar gamanmála sem staðið hafa allt af sér .
Annars vegar búkhúmor , sem ekki skyldi ruglað saman við búktal .
Búkhljóð eru á hinn bóginn undirflokkur búkhomorsins og sígildur .
Mælskuhúmor er hinn flokkur spaugsins sem er líka rammsígildur .
Þessar tvær hliðar sömu skiptimyntar hafa ætíð verið ær og kýr okkar Ladda og skráðar samkvæmt húmorgengi í takt við þann gjaldeyri sem alþýðuhollastur var á hverjum tíma , " segir Gísli Rúnar og glottir .
Laddi kveður róttækustu breytinguna á spaugi í sögu upptroðslulistanna einkum felast í umbúðunum og framsetningunni .
" Þegar við vorum að byrja í bransanum voru gamanleikþættir eða sketsar iðulega langhundar miklir og gríðarlega hægfara .
Svo þegar t.d. Gísli og Júlli Brjáns byrjuðu með Kaffibrúsakarlana urðu stuttir og hnitmiðaðir brandarar í öndvegi .
Og það var þá sem norðlendingi einum úr frændgarði Júlíusar varð að orði : Þetta er enginn brandari , það er svo stutt þetta helvíti ! " Þessari uppákomu lýsir Laddi vitaskuld í anda Stefáns á Útistöðum .
Gísli Rúnar segir húmor hafa þann ágæta og þénanlega sið að bíta í skottið á sér .
" Þegar við Júlli vorum ungir og nutum sem mestrar hylli sem Kaffibrúsakarlarnir höfðum við horn í síðu eldri grínista fyrir að bjóða bara upp á gamanvísur og eftirhermur .
Núna sé ég ekki betur en okkar kynslóð skemmtikrafta sé húðskömmuð fyrir þetta sama af yngri upptroðurum .
Svona fer þetta í hringi , " segir Gísli og kímir illkvitnislega .
Skrefin verða þyngri Laddi hefur haft atvinnu af því að vera fyndinn í hartnær fjóra áratugi .
Spurður hvort þetta sé alltaf jafn auðvelt brosir hann góðlátlega .
" Nei , skrefin upp á svið verða stöðugt þyngri með árunum .
Kannski er það bara aldurinn .
Maður er fullur efasemda .
Það hefur enginn gaman af þessu ! hugsar maður með sér .
Þegar maður er kominn upp á svið er þetta hins vegar alltaf jafn rosalega gaman .
Ég tala nú ekki um ef viðtökurnar eru góðar .
Fyrir næstu sýningu tekur sama ferlið svo við aftur .
" Frægt var þegar Laddi ætlaði að fagna sextugsafmæli sínu með einni eða tveimur sýningum í Borgarleikhúsinu vorið 2007 , sem þeir höfðu skrifað saman , hann og Gísli Rúnar , sérstaklega af þessu tilefni .
Sýningar áttu að verða í hæsta lagi fjórar .
Uppfærslan gekk þó engu að síður fyrir fullu húsi í heil tvö ár .
" Kom mér mjög á óvart , segir Laddi hugsi .
" Það kom mér hins vegar ekkert á óvart , " segir Gísli Rúnar .
" Hávær minnihluti meinhorna hafði nefnilega trúað Ladda fyrir því að þetta væri vonlaust , hann ætti ekki lengur nein ítök í húmortaug landans .
Þetta voru sömu velunnarar okkar og eru t.d. ítrekað að segja Björgvin Halldórssyni , Sigga Sigurjóns og öðrum gamalmennum að ráðlegast sé að leggja söng- og spaugskóna á hilluna – upptroðurum sem fylla hverja Laugardalshöllina á fætur annarri eins og að drekka vatn .
" Einstakt persónugallerí Þegar Heilsubælið er skoðað kemur á daginn að mannskapur þar á bæ nýtur nokkuð góðs af kameljónhæfni Ladda .
Gísli Rúnar telur persónugallerí Ladda algjörlega sér á parti .
" Ég hef ekki fundið neinn þekktan grínista í hinum vestræna heimi sem hefur í mannsöfnuði sínum a.m.k. tuttugu karaktera sem eru svo skýrt mótaðir að þeir eru eins og hvert annað íkon , fyrir svo utan alla hina sem skipta hundruðum .
Sjálfur á ég bara tvo af þessu tagi og þykist nokkuð góður .
Fólk þarf bara rétt að sjá þessa karla og kerlingar hans Ladda og getur þá tafarlaust nefnt nafn og starfsheiti .
" Nei , Skúli rafvirki ! " – " Saxi læknir ! " Og svo mætti lengi telja .
Með íkon á ég við afdráttarlausar ásjónur fólks á borð við Buster Keaton , Charlie Chaplin og svoleiðis týpur .
" Flestir skemmtikraftar eiga sér einkunnarorð sem allir þekkja .
Laddi er þó sennilega sá eini sem Gísli Rúnar veit um í heiminum sem hefur tekist að gera einkunnarorð ( e. catch frase ) úr einsatkvæðisorði : " Já " .
Þá á hann vitaskuld við öðlinginn Dengsa , sem lætur að svo mæltu á sér kræla við borðið .
" Jaaaaaaaaá , Hemmi minn .
" Svo þróaðir eru helstu karakterar Ladda að Gísli Rúnar er ekki í vafa um að Laddi gæti hæglega verið í karakter , t.d. sem Skúli rafvirki , í heila viku .
" Laddi myndi vita upp á hár hvernig hann ætti að bregðast við öllum mögulegum aðstæðum .
Svo vel þekkir hann Skúla .
" " Hvað segiru ? " glymur þá frekjulega í Skúla .
Ég meina Ladda .
Hvað erum við eiginlega margir við þetta litla borð ? Að vakna af dvala Eftir að hafa legið í dvala um langt skeið eru karakterarnir úr Heilsubælinu í Gervahverfi farnir að láta á sér kræla .
Það hafa þeir gert inni á aðdáendasíðum þáttarins á netinu .
Þar hafa þeir átt í gagnvirkum samskiptum við aðdáendur sína – fyrir atbeina Gísla Rúnars .
Það hefur sumsé verið hægt að spjalla við Saxa lækni , Simonettu Sörensen , Adolf Litla og alla hina sérvitringana .
Fyrir bragðið hafa ótalsinnum komið óskir frá velunnurum um meira af svo góðu .
Gísli Rúnar og félagar hafa nú í fyrsta skipti léð máls á því en eins og kom fram í Morgunblaðinu á föstudag er í fullri alvöru verið að kanna möguleika á gerð nýrra þátta um Heilsubælið þessa dagana .
" Stöð 2 bað okkur strax eftir að sýningum á fyrstu þáttaröðinni lauk að gera fleiri þætti en við vildum það ekki .
Vorum hrædd um að ofbjóða fólki .
Eftir á að hyggja var það auðvitað bölvuð vitleysa , " upplýsir Gísli Rúnar .
Í stað þess að halda Heilsubælinu opnu bauðst hópurinn til að gera nýja þætti , Hótel Sódavatn , og var það samþykkt .
Þegar handrit lá fyrir og tökur voru að hefjast var hins vegar skipt um eigendur á Stöð 2 og blésu þeir nýja þáttinn af .
" Það voru víst ekki til peningar , " segir Gísli Rúnar .
" Það var bagalegt enda höfðum við lagt mikla vinnu í þetta verkefni .
" Læknavísindunum hefur fleygt fram á síðustu 23 árum og Gísli Rúnar brennur í skinninu að taka nýjar deildir í notkun á Heilsubælinu , svo sem lýtalækningadeild og detox-deild .
Þá segir hann freistandi að stefna fleiri karakterum úr galleríi Ladda á bælið , til dæmis Dengsa , Þórði húsverði , Elsu Lund og Marteini Mosdal .
Laddi horfir á hann : " Þau yrðu þá öll á geðdeild ! " Herðablaðið stækkað til að herða blaðið Herðablaðið , ársþriðjungsrit Heilsubælisins , fylgir með nýja mynddiskinum .
Það var stofnað sem einblöðungur árið 1953 af Herði Litla , bróður dr. Adolfs Litla .
Fljótlega var Herðablaðið stækkað upp í heila opnu með það fyrir augum m.a. að herða blaðið , en það var lengi vel framan af notað sem blævængur fyrir asnasjúklinga hælisins á heitum sumardögum .
Í Herðablaðinu eru nýjustu fréttir af starfsfólki og sjúklingum á Heilsubælinu .
Þar segir m.a. : " Búist var við því að Olgeir Ólafsson ( 61 ) , stundum einnig nefndur Olli Offviti , gæti útskrifast af Heilsubælinu í dag .
Í gærmorgun fjarlægðu læknar gifsið sem hann hefur haft á hægra fæti í rúm 22 ár .
Nýtt gifs var þó tafarlaust sett á hann aftur er í ljós kom að það var holt að innan og fóturinn horfinn .
Telja læknar jafnvel líkur á því að Olli hafi aldrei haft neinn fót en hafi smyglað sér einfættur inn á Heilsubælið , á sínum tíma , á fölskum forsendum til þess að þurfa ekki að vinna .
Nefnd undir stjórn dr. Adolfs vinnur nú í málinu .
" Ævisaga á frímerki Í tilkynningu frá sjoppu Heilsubælisins kemur fram að væntanleg sé í búðir ævisaga Lilla aumingja .
Verður hún gefin út á frímerki .
Einnig er greint frá því að dæmisögubæklingurinn " Hvað á barnið að heita ? " eftir séra Svavar sé væntanlegur í enskri þýðingu undir titlinum " Don ' t mess with me .
" Loks er við hæfi að vitna í Heilráðabók Saxa læknis : " Eitt léttvínsglas á dag getur verið afbragðsgott gegn hjartasjúkdómum .
Gallinn er sá að glerbrotin geta unnið óbætanleg spjöll á þarmaveggjunum .
" Og : " Miðaldra karlar koma iðulega hingað á stofuna og kvarta undan roða í kinnum .
Mitt ráð til þeirra er yfirleitt vinsamlegt en svohljóðandi : Hvernig væri að nota aðeins minni kinnalit , helv ...
klæðskiptingurinn þinn ! " 