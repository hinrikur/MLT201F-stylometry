Gróðurinn í Þórsmörk er ekki í hættu vegna eldgossins , að sögn Haraldar Sigurðssonar eldfjallafræðings .
En það stefnir í mikið sjónarspil nái hraunið inn á Krossáreyrar .
Hér sést Haraldur eftir að gufusprenging hafði orðið í gilinu , þar sem hraunfossinn rennur niður , og má sjá andlit í mekkinum – kannski kölska sjálfan ? Ljósmyndir : Ragnar Axelsson Texti : Pétur Blöndal Þetta er spennandi eldgos , " segir Haraldur Sigurðsson eldfjallafræðingur .
" Það var mikið forspil með þessum skjálftum sem hafa verið undir Eyjafjallajökli í mánuð .
Þeir voru lengst af djúpt , á fimm til tíu km dýpi , en síðasta fimmtudag grynnkaði á þeim , skjálftarnir færðust ofar , upp í fjögurra , tveggja og eins kílómetra dýpi , og jafnvel minna en það .
Ég bloggaði einmitt um það á bloggsíðu minni , á blogginu ykkar , sýndi að þeir væru að færast ofar , og kastaði fram þeirri spurningu hvort kvika væri að koma upp á yfirborðið .
Svo byrjaði eldgosið tveim dögum seinna .
" Haraldur segir að það hafi verið vitað í mánuð að mikil kvika væri á ferðinni , sem lægi djúpt og hefði ekki grynnkað á fyrr en um miðja vikuna .
" Þetta byggðist á gögnum Veðurstofunnar .
Þar er frábært kerfi , sem safnar gögnum um jarðskjálfta og birtir í töfluformi á bloggsíðunni .
Það er heimsmet hvað Veðurstofan safnar fínu efni og kemur því frá sér um leið og það gerist – þetta er sjálfvirkt kerfi , sem allir geta séð , en svo er annað mál að vinna úr því .
" Eldgosið sem hófst um síðustu helgi byrjaði lítið , að sögn Haraldar .
" Þetta er 250 metra löng sprunga , en ég minni á að sprungan var 25 kílómetra löng í gosinu í Skaftáreldum árið 1783 þegar móðuharðindin skullu yfir .
Framleiðnin af kviku upp úr jörðinni er tengd stærð gosopsins eða lengd sprungunnar og þetta er því lítið gos .
" Ferðamannagos Haraldur fór að gosstöðvunum síðdegis á fimmtudag .
" Þá var frekar að draga úr gosinu .
Kvikan kemur af fimm til tíu kílómetra dýpi .
Það er engin kvikuþró grunnt undir Eyjafjallajökli , sem er mikilvægt að vita , og við vitum líka að efnasamsetningin er svipuð og í Surtsey .
Ef þú skoðar landakort , þá séðu að Eyjafjallajökull , Vestmannaeyjar og Surtsey mynda línu , sem er áframhald eystra gosbeltis Íslands ; hún liggur frá Eyjafjallajökli út í sjó og um Vestmannaeyjar og endar í Surtsey .
Þessi kvika er skyld þeirri sem kemur upp í Vestmannaeyjum og Surtsey .
Hún kemur úr möttli jarðar , sem er undir jarðskorpunni , á um 20 kílómetra dýpi .
Þaðan kemur hún upprunalega .
Hún hafði staðnæmst síðasta mánuð og hlaðist upp á fimm til tíu kílómetra dýpi .
Sem sagt , kvikan er komin djúpt að .
" Erfitt er að segja til um framhaldið .
" En það er spennandi að hraunið rennur í mjög mjórri rennu niður Hrunagil í áttina að Þórsmörk .
Það er komið hálfa leið niður í Þórsmörk .
Ef það heldur áfram í daga eða vikur , þá fer það út á Krossáreyrar og breiðist þar út , kannski niður að Básum og skálanum .
Þá verður barátta á milli hraunsins og Krossár , mikil orrusta , því þegar hraun rennur út í stóra á verða miklar gufusprengingar og við það myndast aska .
Það yrði mikið sjónarspil .
Þá yrði hætt við að Krossá og aðrar ár að austan stífluðust , hraunstífla myndaðist yfir eyrarnar .
Þá safnast vatnið fyrir og brýtur sér svo leið yfir hraunstífluna .
Það verður spennandi að fylgjast með því .
En til allrar hamingju er þetta ekki á svæði , þar sem mikið er af mannvirkjum , og engin hætta þannig séð – sem gerir þetta að ferðamannagosi .
" Krossá í fastan farveg Hann segir að á meðan hraunið renni á eyrunum spilli það ekki náttúruperlunni Þórsmörk .
" Krossá flæmist yfir eyrarnar og þess vegna er þar enginn gróður , bara möl og grjót .
Hraunið sem rennur ofan á myndar bara varanlegt slitlag – þá er búið að innsigla eyrarnar með hrauni .
Það hefði þau áhrif að Krossá myndi finna sér varanlegan farveg en ekki flæmast yfir allt .
Og það getur verið jákvætt .
Sennilega fyndi hún sér farveg alveg við norðurhlíðina í Þórsmörk .
En það eru bara vangaveltur .
Gróðurinn er hins vegar allur í hlíðunum og hraunið nær ekki þangað .
En það kemur náttúrlega gas frá kvikunni , töluverður brennisteinn er í því , sem kemur úr stróknum .
Sá brennisteinn myndar úða af brennisteinssýru , sem berst undan vindi og getur náttúrlega haft áhrif .
En þetta er það lítið að sennilega skapast ekki nein hætta af því .
" Einu spjöllin sem hafa verið af gosinu hingað til varða gönguleiðina yfir Fimmvörðuháls , að sögn Haraldar .
" Gönguleiðin liggur undir eldstöðinni .
Það er sérkennilegt að ganga þarna , því stikurnar enda undir hrauni – ein stika var alveg við hraunið .
En þá verður gönguleiðin bara meira spennandi – vestur fyrir hraunið , í kringum það og niður Marinsheiði , sem er gamli vegurinn .
Það gerir gönguleiðina bara fjölbreyttari .
" Sér engin tengsl við Kötlu Haraldur segir afar litlar líkur á því sprungan lengist .
" Yfirleitt byrja gos sterk og dvína .
Það er sjaldgæft að þau byrji lítil og stækki .
Ég tel að sprungan verði ekki lengri og af þeim sökum tel ég að ekki fari að gjósa undir jöklinum .
Enn er töluverð fjarlægð frá sprungunni að jöklinum .
Óttast var að sprungan næði undir hann , bræddi hann og ylli flóðum .
En ég sé enga ástæðu til að hafa áhyggjur af því .
" Einnig hefur verið rætt um að Kötlugos fylgi mögulega í kjölfarið .
" Já , það er nú það , " segir Haraldur .
" Það hefur verið rætt um að stundum hafi komið Kötlugos skömmu eftir gos í Eyjafjallajökli .
Þá er spurningin hvort það sé tilviljun eða orsök og afleiðing .
Ég sé ekki nein tengsl þar á milli .
Kvikan sem kemur þarna upp er ekki sú sama og við höfum séð í Kötlu .
Kvikan í Kötlu er sérkennileg með hátt títan og járn .
Hvergi í heiminum er til hraunkvika með jafnmikið títan og í Kötlu , 5% títan , sem er verðmætur málmur .
Það er bara dýrt að vinna hann úr berginu .
Kvikan í öllum eldfjöllum hefur viss efnafræðileg einkenni , sem eru eins og fingraför – hvert eldfjall hefur sitt fingrafar .
Við getum fundið ösku í hafi og greint hvort hún er úr Öskju eða Kötlu .
Þetta er eins og erfðagreining .
Hvert fjall hefur sinn persónuleika hvað snertir efnafræðina .
Og annar persónuleiki kemur fram í Eyjafjallajökli en Kötlu .
Enginn veit hvað gæti gerst , en ég sé ekki ástæðu til að halda því fram að þetta sé forspil fyrir Kötlu .
Ég bendi líka á að engin óvenjuleg skjálftavirkni er í Kötlu eða í Goðabungu , sem er á milli Eyjafjallajökuls og Kötlu , austan Fimmvörðuháls .
" Sprengingar í hrauninu Hraunfossinn er einstæður sem myndaðist .
" Hann er 200 metra hár og 50 metra breiður , mesti hraunfoss sem ég hef vitað af , " segir Haraldur .
" Sprungan er mjög nálægt fjallsbrúninni niður í Þórsmörk , hún er það norðarlega á Fimmvörðuhálsi , um 200 metra frá brúninni .
Hraunið byrjaði fljótt að renna þarna niður í Hrunagljúfur og það er Hrunaá – ég vil helst að fellið nýja verði kallað Hrunafell , því það myndast í miðju hruni .
En það eru aðrir sem ráða því hvaða nafn verður fyrir valinu .
Hraunelfan fellur niður í gljúfrið og þar er mikil snjófönn og ís .
Þegar hraunið þekur ísinn , 1.150 til 1.200 stiga heitt , þá bráðnar allur ísinn og snjórinn í hvelli .
En þar sem hann er undir hrauni , þá myndast mikill þrýstingur í þessum gufupúða , sem hraunið liggur á , þangað til þrýstingurinn verður svo mikill að hann sprengir af sér hraunið í gufusprengingu .
Þá tætist hraunið upp í ösku og kastast upp á barmana á gljúfrinu .
Það eru sprengingar sem tengjast ekkert eldstöðinni sjálfri , heldur endanum á hrauninu .
Þessar sprengingar færast neðar og neðar í gljúfrinu , eftir því sem hraunið rennur lengra .
Þær eiga eftir að halda áfram og verða jafnvel enn meiri , ef hraunið rennur út í Krossá .
" Bæta þarf aðgengi Búast má við að margir leggi leið sína að eldgosinu um helgina .
" Mér finnst að allir Íslendingar þurfi að sjá þetta gos , " segir Haraldur .
" En það er ekki fyrir hvern sem er að ganga Fimmvörðuhálsinn , þar eru djúpir skaflar og leiðin er flókin .
Vonandi verður bætt úr því og fólki gert auðveldara að komast þarna inn eftir , af því að það stafar engin hætta beint af gosinu .
Íslendingar eru vanir því að fara fram á fjallsbrún eða röndina á virkum hverum , þannig að ekki þarf að halda í höndina á öllum .
En persónulega finnst mér að allir sem hafi áhuga þurfi að hafa aðgang að þessari leið .
Nú skilst mér að töluvert af fólki fari á vélsleðum frá Sólheimum og yfir röndina á Mýrdalsjökli , sem sagt Goðabungu , og yfir að gosstöðvunum .
Það er klukkutíma keyrsla á góðum vélsleða og það er ein leið til að komast að gosinu .
" Hægt er að skoða gosið frá fleiri stöðum , meðal annars fjallinu Þríhyrningi .
" Það er ágætt að horfa á gosið úr fjarska , " segir Haraldur .
" Það sést líka vel úr Múlakoti í Fljótshlíð .
Ég var þar á fimmtudag .
Þá sést alveg inn í gosstöðvarnar .
Það er eiginlega auðveldasti staðurinn fyrir fólk sem ætlar sér ekki í langa göngu .
Ef það hefur kíki með sér , þá sér það beint inn í gosstöðvarnar .
Það gæti líka verið fallegt á kvöldin að sjá glæringarnar .
Það er innan við tveggja tíma akstur þangað .
" Andy Warhol í Stykkishólmi Haraldur var við rannsóknir á eldfjöllum í rúma tvo mánuði í vetur í Indónesíu .
" Það er það land í heiminum sem hefur flest eldfjöll og þau eru mjög virk , þar eru yfirleitt mörg gos í einu .
Svo var ég það sem eftir lifði vetrar í Bandaríkjunum , en ég hef verið prófessor við Rhode Island-háskólann í 35 ár .
Núna er ég kominn á eftirlaun en hef mína rannsóknaraðstöðu þar eins og ég hef haft öll þessi ár .
Ég vinn þar öðru hvoru en ákvað að koma heim 15. mars .
Svo þegar ég kom heim var komið gos – þannig að tímasetningin var góð .
" Haraldur verður á eldfjallasafninu í Stykkishólmi í sumar en það var opnað í fyrrasumar .
" Það er vísir að eldfjallasafni .
Það sem við sýnum aðallega núna eru listaverk af eldgosum víðsvegar að úr heiminum , ljósmyndir og málverk meðal annars frá Íslandi , Indónesíu , Ítalíu og Mexíkó .
Þar á meðal er eldfjallamynd eftir Andy Warhol , eina landslagsmyndin sem hann gerði , og er hún af Vesúvíusi .
Svo höfum við elstu myndina af Heklugosi , en hún er frá 1551 , ári eftir að Jón Arason var hálshöggvinn .
Ég reyni að ná til Íslendinga með myndlist og nota tækifærið til að tala um eldgosið , fjallið og jarðfræðina .
Ég lít á vísindi sem hluta af menningu og listum , því hvernig mannfólkið lítur á umhverfið , og það er gaman að sjá listamenn frá mismunandi löndum túlka eldgosin .
Svo er margt annað til sýnis sem viðkemur eldgosum .
Við tókum undir þetta gamalt samkomuhús , sem byggt var um 1900 , en vonandi verður reist veglegra safnhús í framtíðinni – þegar kreppan er búin ! " Af bloggi Haraldar Sigurðssonar Haraldur Sigurðsson bloggar á vefsíðunni Vulkan.blog.is .
21. mars Þá er gosið komið , en það hófst rétt fyrir miðnætti í gær , 20. marz á Fimmvörðuhálsi .
Gosbjarminn kom á vefmyndavélina á Heklu um kl. 23.36 .
18. mars Eitt heimsmet í viðbót á Íslandi – og þetta er ekki miðað við fólksfjölda ! Hvergi á jörðu er landmótun hraðari en hér , en það orsakast vegna hraðrar upphleðslu lands af völdum eldfjalla og niðurrifs lands af völdum skriðjökla .
18. mars Í dag hafa skjálftar færst hratt nær yfirborði og eru nú á 1 til 4 km dýpi , eins og kemur fram lengst til hægri á myndinni .
Takið eftir að aðeins skjálftar stærri en 2 eru sýndir hér .
Er þetta kvika sem er loks að færast nær yfirborði eldfjallsins ? Það verður spennandi að fylgjast með framgangi mála .
Eldgosið 1821 með orðum Jónasar Frá landnámi hefur fjórum sinnum gosið í Eyjafjallajökli ; fyrst um 920 , síðan 1612 , 1821 og nú 2010 , " segir Bragi Þ. Ólafsson sagnfræðingur í handritadeild Landsbókasafns Íslands – Háskólabókasafns .
En þar er varðveitt lýsing á eldgosinu 1821 .
" Hana er að finna í handritinu ÍB 11 fol , en það eru drög að jarðeldasögu Íslands sem Jónas Hallgrímsson skáld og náttúrufræðingur tók saman á árunum 1840-1845 .
Jónas studdist við ýmsa annála við þessa samantekt .
" Um gosið 1821 segir ( fært til nútímastafsetningar ) : " Þetta gos hófst svo : í rökkri og um vökuna miðvikudaginn 19. des. 1821 , sáust oft leiftranir í heiðskíru veðri og daginn eftir um miðmunda sást hæst á Eyjafjallajökli lítill hvítleitur skýjabólstur og lagði á svipstundu hátt upp á loft og varð að þykkum reykjarmekki er sortnaði því meir sem frá leið .
Veður varð heiðskírt og lygnt .
Um sólsetur hvarf reykurinn , en skömmu seinna gekk enn meiri mökkur upp af jöklinum og voru ofarlega í honum leiftranir og eldglæringar , svo menn gengu úr skugga um að þetta var verulegt eldgos .
Frá 21. til 27. gekk mökkurinn ákaft upp með landnorðanveðri og lagði fram og vestur af fjallinu ; dökknaði þar jökullinn fyrir af öskufallinu , en mökkurinn óx æ meir og dreifðist út um veðurloftið , varð þá mikið öskufall undir Ytri-Eyjafjöllum og Austur-Landeyjum .
Einstaka sinnum brá fyrir eldi á jörðunum neðan til við mökkinn , og fyrstu dagana uxu nokkuð vötn og ár og vestur með Eyjafjallajökli heyrðust óttalegir dynkir í honum eins og hann mundi þá og þegar springa fram .
Hlýtt veður var um alla þá daga .
Öskufallið rénaði skömmu eftir nýár 1822 og náði aldrei til manna nema yfir þær sveitir sem áður eru nefndar .
Úr því rauk alltaf úr gjánni og brestirnir héldust í jöklinum við og við en sjaldan sást til elds eða verulegra gosa fyrr en hallandi Jónsmessu að öskufallið hófst á ný og var mjög vægt en langvinnt og varð að mestu tjóni miðsveitir undir Austur-fjöllum .
Ekki flýðu menn byggðir sínar að staðaldri , en þó fylgdu nokkrir skepnum sínum á burt um stund og þær sem eftir voru urðu mjög gagnslitlar og þrifust illa á heyjunum veturinn eftir .
Svo þrengdi að þeim sveitum að lá við bjargarleysi og urðu aðrar sveitir að hjálpa þeim með gjöfum .
Öskufallið sáldraðist úr jöklinum við og við allt fram um árslokin og enn var að gufa úr honum hvítleitur vatnsreykur meir en tvö ár úr því .
Magnús hreppstjóri Sigurðsson gekk á jökulinn við þriðja mann vorið 1823 og skoðaði eldgjána .
Lá hún frá norðri til suðurs þar sem áður er sagt , og virtist þeim hún hér um bil 1.000 faðma löng og 30 faðma breið þar sem mjóst var og botnlaust klettagljúfur að sjá .
Á þrem stöðum öðrum rauk þá upp úr jöklinum um göt með allmiklu millibili suðvestur af gjánni .
" 