Ég hef margoft rekið mig á að ungt fólk á dálítið erfitt með að rýna í texta og átta sig fullkomlega á merkingu hans .
En þegar það hefur " ráðið gátuna " gleðst það .
Eitt af því sem reynist nemendum erfitt er orðaröð í vísum og ljóðum .
Ég skal sýna dæmi um vísu sem ég hef beðið nemendur að setja í eðlilega orðaröð ( án þess að breyta öðru ) : Stundin harma sú var sár sundur armlög slíta ; hrund af hvarmi höfug tár hrundu á barminn hvíta .
Nemendur á þrítugsaldri hafa átt erfitt með að leysa þetta verkefni .
Nú bið ég lesandann að spreyta sig á því áður en hann heldur lengra .
En svona mætti taka saman : Sú harma stundin var sár [ að ] slíta armlög sundur .
Höfug tár féllu af hvarmi hrund á hvíta barminn .
Þetta er falleg lýsing á skilnaði elskenda .
Stephan G. Stephansson mun hafa verið 16 ára þegar hann orti þetta .
Óneitanlega er dýrt kveðið því að ekki er einungis um innrím í 2. kveðu ( harm / arm / hvarm / barm ) að ræða , heldur ríma einnig upphafsorðin í hverri línu ( stund / sund / hrund / hrund ) .
" Hvernig getur unglingur í 10. bekk ort svona ? " spurði einn nemandinn .
Hann vissi reyndar að Stephan G. naut ekki skólamenntunar .
Hugsanlega þyrfti að staldra við orðið hrund [ kona ] sem þarna stendur í þágufalli : Tárin hrundu hrund ( þgf. ) af hvarmi , sbr. þau hrundu henni af hvarmi eða af hvarmi henni .
Þessi leið , að fá nemendur til að setja texta eins og þennan í eðlilega ( sjálfgefna ) orðaröð neyðir þá til að velta fyrir sér bygginu setninga : frumlagi , umsögn , andlagi o.s.frv. og fá þannig fullkomna merkingu í textann .
Ef þeir gera það ekki missa þeir af einhverju , skilja bara svona nokkurn veginn .
Ég held við kennarar ættum að gera meira af að rýna vel í texta með nemendum til að efla lesskilning og tilfinningu fyrir máli og styrkja þá jafnframt orðaforðann .
Ég hlustaði um daginn á leikskólakennara sem sagði frá því að hann ( hún ) léti leikskólabörnin glíma lengi við sömu þjóðsöguna , m.a. til að efla orðaforðann .
Þessi kona sagðist ekki einfalda texta þjóðsagnanna en hún gætti þess aftur á móti að skýra öll orð vel .
Hún greindi frá skemmtilegu atviki : Móðir eins barnanna hafði að dómi barnsins ekki staðið sig sem skyldi og barnið hafði sagt : " Þú ert duglaus og dáðlaus .
" Móðirin undraðist þetta en komst svo að því að barnið hennar hefði verið að glíma við söguna af Gilitrutt í leikskólanum sínum .
Umrædd móðir fór eftir þetta að sýna starfinu í leikskólanum aukinn áhuga .
Það er til fyrirmyndar .
Ég held að allt of víða skipti foreldrar sér ekki af námi barna sinna .
Gaman væri að sjá breytingu á þessu .
Ég sé fyrir mér foreldra glíma við kvæði eða smásögu sem barninu hefur verið sett fyrir .
Í huganum heyri ég þá ræða við börnin um orðaröðina í fyrrgreindri vísu Stephans G. Þetta er orðinn fjölskylduleikur en ekki einangrað fyrirbæri í íslenskutíma .
Svo er kannski smásaga lesin upphátt fyrir svefninn .
Þannig fer menntun fram .
Þannig skapast virðing fyrir bæði skólastarfi og móðurmáli .
Þannig kemst íslenskan í tísku .
Þannig styrkist orðaforði okkar , en prófessor Hrafnhildur Ragnarsdóttir , sem hefur rannsakað orðaforða barna og unglinga , hefur hvað eftir annað bent á hve mikilvægt það sé að efla hann og styrkja , ekki síst á unglingsárum .
Skólavefurinn gerir nú tilraunir í nokkrum skólum með námsefni í íslensku sem er ætlað miðstigi grunnskólans .
Þar er markmiðið m.a. einmitt það að tengjast foreldrum sem best með aðstoð netsins og stuðla þannig að umræðu eins og þeirri sem hér var minnst á .
Að lokum langar mig að benda á tvær algengar " villur " sem auðvelt er að ræða og finna rök gegn : Mánaðar mót , segja menn gjarnan og skrifa .
En þetta eru mót tveggja mánaða ( eignarfall fleirtölu ) , mánaða -mót .
Eiður skaut í slánna , segja menn og skrifa .
En hann skaut reyndar í slána , hina hvítu slá : greinirinn vill hafa þarna eitt n í þolfalli , kvenkyni , eintölu .
Niðurstaðan er þá þessi : Það þyrfti að ræða meira um tungumálið og beita þeim hugtökum sem málfræðin býr yfir .
Þá verður allt svo skemmtilegt .
