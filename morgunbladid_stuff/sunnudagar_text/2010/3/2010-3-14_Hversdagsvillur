Ég er ekki alveg viss um hvenær áhugi minn á íslenskri stafsetningu vaknaði .
Víst er þó að það var löngu eftir að ég tók fyrsta stafsetningarprófið mitt á 7. áratugnum í Kópavogsskóla hjá Guðmundi gamla Vernharðssyni .
Þegar ég fékk úrlausnina aftur í hendurnar var strikað undir fjölda orða með rauðum penna .
Samviskusamleg , pen , rauð strik .
Við nánari athugun sá ég að orðið um var skrifað með tveimur emmum í annarri hverri línu .
Og alls staðar var strikað undir seinna emmið .
Það gerði ansi margar villur allt í allt .
Áhrifarík sjokkmeðferð og áhrifin varanleg – ég skrifaði aldrei aftur villu í þessu orði ! Sem atvinnuáhugamanneskja um íslenska stafsetningu hef ég lengi fylgst með því hvernig Íslendingar skrifa og hef að sjálfsögðu haft áhyggjur af stöðu mála eins og alvöru áhugamenn hafa jafnan .
Ég hef tekið eftir því að sömu villurnar koma gjarnan fyrir aftur og aftur .
Villur þeirra sem eru slakir í stafsetningu eru af margvíslegum toga en villur þeirra sem eru þokkalegir í stafsetningu eru nokkuð einhæfari .
Ég kalla þær stundum hversdagsvillur , villur sem fólk myndi til dæmis ekki láta frá sér að yfirveguðu máli eða villur sem auðvelt ætti að vera að forðast .
Dæmi um þannig villur eru í eftirfarandi upptalningu .
á næsta leiti en ekki á næsta leyti fimmleytið en ekki fimmleitið annarra en ekki annara allan og stóran en ekki allann og stórann Maður lifandi en ekki Maður Lifandi jarðarför en ekki jarðaför jarðarber en ekki jarðaber sólarhringur en ekki sólahringur nýi en ekki nýji fjörutíu en ekki fjörtíu báðum megin en ekki báðu megin fjölbrautaskóli en ekki fjölbrautarskóli þátttaka en ekki þáttaka aðallega en ekki aðalega anddyri en ekki andyri skírteini en ekki skýrteini Mér finnst að með öllum þeim úrræðum sem fólk hefur aðgang að í dag þurfi enginn að láta frá sér texta sem inniheldur villur af þessu tagi .
Slíkt er bara trassaskapur .
En það eru ekki aðeins stafsetningarvillur sem þarf að forðast .
Ýmsar ambögur og villur tengdar lélegri máltilfinningu eru líka áhyggjuefni .
Ég nefni hér örfá dæmi úr texta sem rak á fjörur mínar nýlega .
Vandað mál Krakkarnir í skólanum hjálpa hver öðrum .
Hún fór í leikhús ásamt vinkonum sínum .
Þau fór til Bjargar Maríu og Sóleyjar Hrundar .
Ég tel að fleiri rannsóknir séu mikilvægar .
Hún hefur lítið nám að baki sér .
Fyrst þú segir það .
Hún arfleiddi dóttur sína að eigum sínum .
Þar er mikill skortur á húsnæði .
Óvandað Krakkarnir í skólanum hjálpa hvort öðru .
Hún fór í leikhús ásamt vinkonum hennar .
Þau fóru til Björg Maríu og Sóley Hrund .
Ég tel að fleiri rannsóknir eru mikilvægar .
Hún hefur lítið nám á baki sér .
Víst þú segir það .
Hún erfði dóttur sína að eigum sínum .
Þar er mikil vöntun á húsnæði .
En hvað er þá til ráða ? Í raun er hægt að gera svo ótalmargt án þess að hafa mikið fyrir því .
Ég nefni hér örfá atriði sem ég tel skipta máli .
Fyrsta skrefið er hins vegar að láta sig málið varða .
* Vera vakandi fyrir hlutverki sínu sem málfarsfyrirmynd .
* Vera jákvæður fyrir gagnrýni eða ábendingum .
* Biðja aðra að lesa yfir texta sem þarf að senda frá sér og lesa yfir fyrir aðra .
* Skoða skrif um málnotkun .
* Vera gagnrýnin ( -n ) á eigin skrif , umorða og betrumbæta eins og þarf .
* Nota villuleitarforrit .
* Hafa orðabækur og handbækur um íslenskt mál tiltækar á hverju heimili , á hverjum vinnustað , í hverri skólastofu .
* Hengja upp minnismiða eða spjöld með gagnlegum ábendingum eða vandrituðum orðum .
Meðal gullmola Guðmundar Finnbogasonar í bók hans Lýðmenntun frá 1903 eru eftirfarandi orð sem alltaf eiga við : " Vér Íslendingar , sem eigum svo fagurt og þróttauðugt mál , megum ekki vanrækja það , ata það með útlendum köguryrðum , en láta ónotuð máttug og hljómþýð íslensk orð , af þekkingarleysi og leti .
" 