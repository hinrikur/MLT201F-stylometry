Nú er réttur mánuður þangað til Avatar , ein mikilfenglegasta stórmynd allra tíma og sú langvinsælasta um allan heim á stóra tjaldinu , kemur út á mynddiski .
Spurningin sem leitar örugglega á margan aðdáanda hennar er sjálfsagt þessi : Hvernig passar hún innan veggja heimilisins ? Þessa áskorun þarf 20th Century Fox , framleiðandi Avatar , að glíma við .
Það hefur verið ákveðið að Blue-ray- og DVD-útgáfan verði ekki hlaðin aukaefni , eins og venjan er þegar slík stórvirki koma út á diski , heldur verður öll áhersla lögð á myndina sjálfa , sem er nánast það eina sem verður á diskinum .
Áherslan verður hins vegar lögð á að hljóðgæðin komist öll til skila jafnt sem sjóngæðin .
Samkvæmt því sem best er vitað mun Avatar verða skráð á spjöld sögunnar sem fyrsti Blue-ray / DVD-stórmyndardiskurinn sem verður settur á markað án nokkurra stikla ( sýnishorna ) eða snefils af kynningarefni .
Fox ákvað hvað Avatar snertir að fara nýjar leiðir og sýna myndina á diskinum á sem bestan mögulegan hátt hvað gæðin snertir .
Þetta er mynd sem hefur gert hið óvænta á nánast öllum stigum , mynddiskaútgáfan ekki undanskilin .
Ekkert aukaefni til að taka pláss frá kvikmyndinni .
Ekkert til að trufla áhorfandann – hann fær Avatar beint í æð ; efni , hljóð og brellur .
Einn þáttur Avatar-töfranna fær örugglega að hvíla í friði , sem er þrívíddin .
Rétt eins og Cameron beið í áravís eftir þeirri sjónrænu hátækni sem hann sætti sig við að prýddi kvikmyndina þá bíður hann með þrívíddina á mynddiskaútgáfunni uns hún er komin á svipað gæðastig .
Sú bið getur einnig tekið ár .
Sögusagnir um að þrívíddardiskurinn verði tilbúinn um jólin koma úr lausu lofti staðfestir kvikmyndaverið .
Það fullyrðir hins vegar að tvívíddarútgáfan sem verður sett á markaðinn í apríl muni slá við öllum fyrri viðmiðum hvað snertir skerpu , liti , hljóð og sjóngæði .
Fox vonar að diskurinn brjóti blað í sögunni og nái metsölu á skemmstum þekktum tíma , slái við The Dark Knight , sem seldist í þremur milljónum eintaka á fyrsta degi í Norður-Ameríku í desember 2008 .
