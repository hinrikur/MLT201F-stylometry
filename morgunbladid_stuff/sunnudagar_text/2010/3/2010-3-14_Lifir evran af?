Þótt Grikkir hafi boðað aðhaldsaðgerðir í fjármálum er vandi þeirra langt frá því að vera leystur og þrýstingurinn á evruna heldur áfram .
Í Evrópu hafa ráðamenn veist að spákaupmönnum fyrir að veðja gegn evrunni , en þeir horfa fram hjá því að allt frá því að hinn sameiginlegi gjaldmiðill var tekinn upp hafa aðildarríkin reynt að svindla á og komast fram hjá hinum ströngu aðildarskilyrðum .
Í raun má segja að hinn íslenski hugsunarháttur hafi ráðið ríkjum og menn hafi sagt : Þetta reddast .
Spákaupmennirnir nýta sér þá veikleika , sem þessi hegðun hefur leitt af sér .
Þegar aðhaldsaðgerðir Grikkja voru kynntar fyrir rúmri viku barst lof úr ýmsum áttum .
Angela Merkel , kanslari Þýskalands , hrósaði grískum stjórnvöldum .
Hún sagði að þau hefðu á undraverðum tíma sett saman áætlun um trúverðugar aðgerðir og " stöðugleiki evrusvæðisins væri tryggður " .
Georgios Papandreou , forsætisráðherra Grikklands , þakkaði pent og ítrekaði að hann hefði ekki beðið um fjárhagslega hjálp .
Áætlanirnar eru hins vegar ekki vinsælar heima fyrir .
Á fimmtudag skall á allsherjarverkfall öðru sinni á tveimur vikum .
Meðal þess , sem fer fyrir brjóstið á verkfallsmönnum , eru fyrirætlanir um að hækka meðaleftirlaunaaldur úr 61 ári upp í 63 ár á næstu fimm árum .
Hinn lági eftirlaunaaldur er hins vegar ein ástæðan fyrir því að almenningi í öðrum evruríkjum , les : Þýskalandi , hugnast ekki að niðurgreiða skuldir Grikkja .
Þýskir skattborgarar vilja ekki senda peninga til Grikklands til að Grikkir komist á eftirlaun fyrr en þeir sjálfir .
Amadeu Altafaj , talsmaður framkvæmdastjórnar Evrópusambandsins í efnahagsmálum , sagði að Evrópusambandið hefði bolmagn til að hjálpa Grikkjum " á morgun " yrði það talið nauðsynlegt .
Það væri hins vegar ekki talið nauðsynlegt á þessari stundu .
Annað mál er hins vegar ef skuldatryggingarálagið verður svo hátt að fjárfestar þora ekki lengur að líta við grískum ríkisskuldabréfum .
Þá munu Grikkir þurfa hjálp og spurning hvort hægt verði að tryggja stöðugleika evrusvæðisins .
Sligandi skuldir Skuldir gríska ríkisins eru 300 milljarðar evra ( 52,3 billjónir króna ) .
Áður en maí er á enda munu 20,5 milljarðar evra ( 3,5 billjónir króna ) gjaldfalla á gríska ríkið .
Reyndar er staða þeirra fimm evruríkja , sem eiga í mesta baslinu , ekki öfundsverð .
Samtals eiga 404,6 milljarðar evra ( 70,5 billjónir króna ) eftir að gjaldfalla á Portúgal , Ítalíu , Írland , Grikkland og Spán ( farið er að nota skammstöfunina PIIGS um þessi lönd ) á þessu ári .
Gjaldþrot eins þeirra hefði keðjuverkandi áhrif á öll hin löndin á evrusvæðinu og gæti á endanum skaðað lánstraust Þýskalands , svo vitnað sé til Thomasar Mayers hjá Deutsche Bank .
Aðgerðir gegn spákaupmönnum hafa verið í umræðunni vegna áhlaupsins á evruna .
Papandreou tók málið upp þegar hann var í Bandaríkjunum í vikunni og sagði að Barack Obama forseti hefði tekið vel í evrópskar áætlanir um að hrinda áhlaupi spákaupmannanna .
Bandaríska dómsmálaráðuneytið rannsakar nú hvort það hafi verið samantekin ráð nokkurra fjármálastofnana að gera áhlaup á evruna , en það telst ólöglegt .
Undir grun liggur meðal annars George Soros , sem 1992 varð moldríkur af því að gera atlögu að sterlingspundinu svo hrikti í stoðum bresks fjármálakerfis .
Breskir og bandarískir fjölmiðlar hafa einnig verið vændir um að tala evruna markvisst niður .
Til marks um það þykir að bresk dagblöð héldu því fram að verið væri að íhuga hugmynd um að bankar og opinberar stofnanir veittu Grikkjum stórt lán þótt það hefði verið slegið út af borðinu í Berlín og stjórnvöld þar hefðu komið því á framfæri við viðkomandi blöð .
Þegar Grikkir kynntu aðhaldsaðgerðirnar var tvennt gert .
Hótað var að frysta spákaupmennsku með afleiður og látið var berast að svo gæti farið að evrópski seðlabankinn myndi veita einkareknu matsfyrirtækjunum samkeppni með eigin mati á lánshæfi ríkja .
Þótti mat Moody ' s á sparnaðaraðgerðum Grikkja óvenju lofsamlegt .
Þetta var sigur í ímyndarorrustunni , en á endanum þarf að taka á undirliggjandi veikleikum eigi evran að lifa af .
Grískir talnaleikir Samkvæmt skilmálunum um aðild að evrusvæðinu má halli á rekstri ríkissjóðs ekki fara yfir 3% af vergri þjóðarframleiðslu .
Grikkjum hefur einu sinni tekist að ná því .
Þá bættu þeir vændi , svörtum viðskiptum og veðmálum við tölfræðina þannig að þjóðarframleiðsla jókst um 25% árið 2006 og fjárlagahallinn mældist 2,9% af þjóðarframleiðslu .
Við búum í dag við stríðsástand " Hér ríkir neyðarástand og allir verða að gera sér grein fyrir því .
" Georgios Papandreou , forsætisráðherra Grikklands , 21. október 2009 .
" Í fyrsta skipti síðan 1974 ógnar þráteflið í ríkisfjármálum fullveldi okkar .
" Papandreou , 9. desember 2009 .
" Þið skuldið okkur 70 milljarða fyrir rústirnar , sem þið skilduð eftir ykkur .
" Nikitas Kaklamanis , borgarstjóri Aþenu , vísar til hernáms Þýskalands á Grikklandi í seinni heimsstyrjöld í ummælum 23. febrúar 2010 .
" Við búum í dag við stríðsástand .
" Papandreou kvaðst 2. mars óttast að við Grikklandi blasti " martröð gjaldþrots þar sem ríkið gæti hvorki greitt laun né eftirlaun " .
" Ég vil ekki að komið sé fram við Grikkland eins og krabbamein .
" Gríska söngkonan Nana Mouskouri sagði 3. mars að hún myndi láta eftirlaun sín frá Evrópuþinginu renna til gríska ríkisins .
" Að yfirgefa evrusvæðið er fráleit tilgáta .
" Jean-Claude Trichet , forseti Seðlabanka Evrópu , 4. mars .
" Þið viljið stríð , þið fáið það ! " Borði í mótmælum vegna fyrirhugaðs niðurskurðar í Grikklandi 4. mars .
" Papandreou sagðist ekki vilja eitt sent – í öllu falli ætlar þýska stjórnin ekki að gefa eitt sent .
" Rainer Bruderle , viðskiptaráðherra Þýskalands , 5. mars .
Samantekt : AFP 