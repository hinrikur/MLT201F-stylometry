Í ár eru 250 ár síðan séra Björn Halldórsson í Sauðlauksdal ræktaði kartöflur fyrstur íslenskra manna , en tveimur árum áður hafði sænski baróninn Hastfer ræktað kartöflur á Bessastöðum .
Það er ekkert undarlegt við að þær skyldu ekki vera ræktaðar hér fyrr ; það var einmitt um þetta leyti sem kartöflur fóru að verða útbreiddar í Norður-Evrópu .
Kólnandi veðrátta hafði þar áhrif því kartöflurnar voru harðgerðari en margar aðrar matjurtir og þrifust betur .
Víða þurfti þó hvatningu og jafnvel þvinganir yfirvalda til að fá fólk til að rækta og borða kartöflur .
Reyndar liðu 100-150 ár þar til kartöflur urðu algengar um allt land .
Ég hef stundum velt því fyrir mér hvort þær hefðu ekki getað bjargað lífi margra í móðuharðindunum ef ræktunin hefði verið orðin útbreidd en kannski hefðu grösin ekki þolað móðuna og annað sem gosinu fylgdi .
Þau þola að minnsta kosti ekki næturfrost í júlí eins og sýndi sig í fyrrasumar ; þá heyrðust dómsdagsspár um kartöfluskort og hrollur fór um þá sem höfðu búið sig undir efnahagslega einangrun Íslands og að þurfa lifa á því sem landið gefur .
Samt er ekki farið að bera á kartöfluskorti enn .
En þegar að því kemur að flytja þurfi inn kartöflur – aðrar en bökunarkartöflur – þá vona ég eins og allir sem muna vorið 1984 að þær verði ekki frá Finnlandi .
Þá hafði kartöfluuppskeran nefnilega brugðist nær algjörlega haustið áður og Grænmetisverslun ríkisins greip til þess að flytja inn finnskar kartöflur sem voru þvílíkt óæti að minnstu munaði að efnt yrði til búsáhaldabyltingar gegn þeim ; Neytendasamtökin skoruðu á fólk að kaupa þær ekki og gott ef þetta var ekki upphafið að endalokum Grænmetisverslunarinnar .
Það má vel vera að Finnar rækti afbragðskartöflur nú á tímum en ég er hrædd um að á Íslandi sé orðspor finnskra kartaflna alónýtt .
Írar , sem voru álíka fátækir og Íslendingar fyrr á öldum , voru hins vegar fljótir að taka upp kartöflurækt og þjóðin lifði meira og minna á kartöflum um aldir , sem kom henni í koll þegar kartöflumyglan eyðilagði uppskeruna ár eftir ár á 19. öld .
Í bók um sögu írskrar matargerðar segir að það hafi verið algengt að kartöflurnar væru soðnar aðeins til hálfs en harður kjarni skilinn eftir í miðju .
Fólk borðaði svo það sem meyrt var utan af en gleypti harða bitann ; meyri hlutinn meltist fljótt en sá harði entist mjög lengi í maganum svo að hungrið svarf ekki eins fljótt að .
Mér datt í hug þegar ég las þetta hvort ekki væri kominn þarna efniviður í aldeilis frábæran megrunarkúr ; allavega ekki vitlausara en margt annað í þeim dúr .
Ég hef þó aldrei komið því í verk að nýta þessa frábæru viðskiptahugmynd og markaðssetja Írska kartöflukúrinn .
Írsk kartöflu- og blaðlaukssúpa Hér eru nokkrar kartöfluuppskriftir .
Sú fyrsta er einmitt írsk en þar eru kartöflurnar reyndar soðnar í gegn og svo maukaðar , svo að þær standa ekki lengi við í maganum .
Súpan er þykk en það má líka nota meiri mjólk .
Hún er líka góð upphituð .
7-800 g bökunarkartöflur 3 meðalstórir blaðlaukar 50 g smjör 750 ml vatn 2 tsk kjúklinga- eða grænmetissoð pipar ( helst hvítur ) salt 200 ml mjólk eða matreiðslurjómi Kartöflurnar flysjaðar og skornar í teninga , um 2 cm á kant .
Blaðlaukurinn snyrtur , græni hluti blaðanna skorinn frá ( hann má nota í soð eða súpu ) , ljósi hlutinn skorinn í kross eftir endilöngu , þveginn vel og vatnið kreist úr honum áður en hann er saxaður .
Smjörið brætt í víðum potti og blaðlaukurinn látinn krauma við meðalhita í nokkrar mínútur án þess að brúnast .
Þá eru kartöflubitarnir settir út í og síðan er bætt við vatni , krafti , pipar og salti , hitað að suðu og látið malla við vægan hita undir loki í svona 12 mínútur , eða þar til kartöflurnar eru meyrar .
Þá er öllu saman hellt í matvinnsluvél og maukað ( í nokkrum skömmtum ef matvinnsluvélarskálin er lítil ) .
Hellt aftur í pottinn , mjólk eða rjóma bætt við , hitað að suðu og bragðbætt með nokkuð miklum pipar og salti eftir smekk .
Borin fram með góðu brauði .
Kartöflupítsa með rósmaríni og gráðaosti Kartöflur , gráðaostur og rósmarín er góð samsetning , til dæmis í pítsu eða böku .
Ég gef uppskrift að pítsubotni en einfaldast er að nota tilbúið , útflatt deig – pítsudeig eða bökudeig .
Það er mikilvægt að skola og þerra kartöflusneiðarnar áður en þær fara á pítsuna .
Botn : 1 tsk þurrger 125 ml volgt vatn 2 tsk ólífuolía ½ tsk salt 250 g hveiti , helst brauðhveiti ( eða eftir þörfum ) Gerið leyst upp í volgu vatninu og olíu , salti og hveiti hrært saman við .
Deigið hnoðað vel og látið lyfta sér við stofuhita í um 1 klst. Þá er deigið flatt út í hring eða ferhyrning , fremur þunnt .
Álegg : 4-5 kartöflur , meðalstórar ( helst Gullauga ) 2 rósmaríngreinar 4 msk ólífuolía salt nýmalaður pipar 85 g gráðaostur , rifinn Ofninn hitaður í 225°C .
Kartöflurnar þvegnar , þerraðar og skornar í þunnar sneiðar ( 1-2 mm á þykkt ) .
Sneiðarnar skolaðar vel úr köldu vatni til að ná úr þeim sem mestri sterkju og síðan þerraðar vel á hreinu viskastykki eða með eldhúspappír .
Nálarnar teknar af rósmaríngreinunum og saxaðar smátt .
Um þrír fjórðu hlutar af rósmaríninu settir í stóra skál ásamt olíu , salti og pipar og kartöflusneiðunum velt vel upp úr .
Pítsudeigið sett á pappírsklædda bökunarplötu og kartöflusneiðunum raðað á það þannig að þær skarist .
Afganginum af olíunni dreypt yfir og gráðaostinum dreift jafnt yfir allt saman .
Brett aðeins upp á kantana á deiginu .
Bakað í miðjum ofni í 18-20 mínútur , eða þar til deigkantarnir eru fallega gullinbrúnir og kartöflurnar meyrar .
Þá er pítsan tekin úr ofninum , afganginum af rósmaríninu stráð yfir og borið fram .
Kartöflugratín með beikoni Svo er hér sérlega gott en einfalt kartöflugratín .
Galdurinn er að sjóða kartöflurnar þar til þær eru næstum meyrar og nota soð en ekki bara vatn .
Það má nota alls konar ost og rífa ostafganga saman við en mér finnst þó best að nota blöndu af cheddar og gouda .
1 kg bökunarkartöflur 2 tsk kjúklinga- eða grænmetissoð 200 g beikon 1 laukur nýmalaður pipar salt 250 g rifinn ostur smjör til að smyrja mótið 250 ml matreiðslurjómi Kartöflurnar flysjaðar , skornar í bita , 3-4 cm á kant , settar í pott með svo miklu vatni að rétt fljóti yfir og kraftinum bætt í pottinn .
Hitað að suðu og látið malla undir loki í 8-10 mínútur .
Á meðan er ofninn hitaður í 210°C , beikonið skorið í bita og steikt á pönnu og laukurinn saxaður og látinn krauma með því .
Hellt í skál .
Kryddað með pipar og e.t.v. svolitlu salti , en munið að beikonið er salt .
Soðinu hellt af kartöflunum ( tilvalið að geyma soðið og nota það í annað ) og þeim blandað saman við ásamt ostinum .
Dreift jafnt í smurt , eldfast mót , matreiðslurjómanum hellt jafnt yfir , sett í ofninn og bakað í um 20 mínútur , eða þar til gratínið hefur tekið fallegan lit .
Þetta gratín má vel hafa sem aðalrétt með salati en það er líka gott meðlæti með ýmsum réttum og þá má minnka beikonið eða sleppa því jafnvel .
