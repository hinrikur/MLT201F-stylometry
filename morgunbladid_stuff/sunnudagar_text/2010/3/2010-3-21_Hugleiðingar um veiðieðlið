Veiðieðlið býr innra með okkur .
Ég er sannfærður um það .
Reyndar hélt ég hinu gagnstæða fram um tíma ; fyrir um tuttugu árum fullyrti ég það í grein í Skírni , sem fjallar um bókina Mýrarenglarnir falla eftir Sigfús Bjartmarsson , að þetta eðli væri ekki í mér .
Að ég hefði týnt því á unglinsárunum .
En svo kom það skyndilega í ljós , einn góðan sumardag norður við Brunná , hafði bara legið í dvala .
Síðan má segja að ég hafi haft mikinn áhuga á einum þætti veiðinnar , fluguveiði með stöng .
Veiðieðlið býr nefnilega í okkur öllum , þar er bara misdjúpt niður á það .
Eitt af því sem heillar við fluguveiðina er að hægt er að sinna áhugamálinu allan ársins hring .
Á veturna spjalla menn og konur um veiði , hnýta flugur og ræða um þær , rifja upp liðnar ferðir og velta fyrir sér ókönnuðum veiðislóðum .
Og lesa .
Veturinn er tími sófaveiða með bók í hönd .
Veiðimaðurinn í náttúrunni Veiðibækur eru merkileg bókmenntagrein og í þeirri flóru má finna virkilega fína hluti .
Ein af mínum eftirlætis veiðibókum er A River Never Sleeps , sem bresk-kanadíski friðardómarinn Roderick Haig-Brown sendi frá sér árið 1948 .
Í þessu vandaða og persónulega verki fjallar höfundurinn um veiði á ólíkum slóðum alla mánuði ársins .
Í septemberkaflanum er mikilvægur hluti bókarinnar , þar sem höfundurinn veltir fyrir sér hvers vegna menn veiða .
Þessar rúmlega sextugu vangaveltur eiga fullkomlega við enn þann dag í dag .
Haig-Brown segist veiða sér til gleði og ánægju .
Hann vitnar í hið fræga rit Treatise of Fishing sem Dame Juliana ritaði einhvern tíma um 1420 og er elsta veiðibók sem til er á ensku .
Hún lýsir veiðimanni sem nýtur þess að vera hluti af náttúrunni og fylgjast með fuglum og gróðri á veiðislóð ; enginn er sælli en sá .
" Ég fæ , eins og ég veit að hún gerði líka , " skrifar Haig-Brown um Juliönu , " meiri hvíld og slökun á klukkutíma þar sem ég stend úti í á en á heilum degi við að sinna öðrum áhugamálum .
" Snýst ekki um fisk í matinn Haig-Brown segist ekki veiða til að anda að sér hreinu lofti eða halda sér í þjálfun ; þótt hann fái nóg af hvoru tveggja við veiðar .
Hann veiðir heldur ekki til að ná sér í fisk að borða ; að þurfa að borða veiðina er þvert á móti einskonar refsing sem veldur því að hann er ekki eins kappsamur við að veiða og hann gæti verið .
Hann hefur kastað flugum heilu dagana án þess að veiða neitt og samt snúið heim glaður og án eftirsjár .
Haig-Brown segist vissulega vilja setja í og landa fiskum þegar hann fer að veiða , en hann sækist eftir svo miklu fleiru en því , og finnur það án þess að snúa heim með fisk í matinn .
Hann veiðir nefnilega sér til gleði og ánægju og gleðin stafar af mörgu .
" Við erum siðmenntað fólk , ekki bara veiðimenn í leit að mat að borða , " segir Haig-Brown .
" Við veiðum okkur til ánægju og gleðin eykst í samræmi við aukna þekkingu og hæfileika .
Rétt eins og skotveiðimaðurinn tekur stangveiðimaðurinn líf þegar hann leitar ánægjunnar .
Það er því eðlilegt að fara þess á leit við veiðimanninn að hann reyni að hafa upplifunina af veiðinni eins meðvitaða og ánægjulega og honum er frekast unnt , og leitist við að þroska sig um leið .
" 