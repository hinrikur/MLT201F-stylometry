Krýningarmessa Mozarts verður flutt í grænlensku menningarmiðstöðinni í Katuaq í Nuuk á Grænlandi um páskana .
Meðal flytjenda verður íslenska söngkonan Þórunn Elín Pétursdóttir , en af öðrum söngvurum má nefna Ida Heinrich , sem sögð er eina óperusöngkona Grænlendinga .
Tónleikarnir eru á vegum Norræna tónleikakórsins sem starfað í Nuuk , en hann leitaði til tónlistarfólks frá öðrum Norðurlöndum , enda er verkið umfangsmeira en hann gæti ráðið við .
Aðalaðstoðin berst frá Konunglega leikhúsinu í Kaupmannahöfn , en þaðan koma Þórunn Elín og einnig söngvararnir Jørn Pedersen , Sune Rémi Hjerrild og Pernille Bruun Dyreborg .
Á vefsíðu kórsins má lesa að hann hefur undirbúið tónleikana síðastliðin tvö ár , en kórfélagar eru frá ýmsum stöðum á vesturströnd Grænlands .
Auk söngvaranna slást einnig nokkrir hljóðfæraleikarar í hópinn víða að á Norðurlöndunum , en fjórir undirleikaranna eru þó búsettir í Nuuk .
Krýningarmessa Mozarts hefur ekki áður verið flutt á Grænlandi .
