Hinir gríðarlega vinsælu þættir Fangavaktin urðu sigursælir á Edduverðlaunahátíðinni sem haldin var um síðustu helgi .
Björn Thors fékk verðlaun fyrir leik sinn í þáttunum en hann fór með hlutverk fangans Kenneth Mána og túlkaði hann með einstöku samblandi af fyndni og samúð .
Þetta eru ekki fyrstu verðlaunin sem Björn fær á leikferli sínum sem hann hefur áður hlotið Grímuna fyrir leik í Græna landinu og Vestrinu eina .
Hann er fyrst spurður hvort verðlaun skipti hann máli .
" Það er gaman að fá verðlaun og þau skipta máli því þau varpa kastljósi á vel unnin störf , " segir hann .
" Það sem er sérlega ánægjulegt við Edduverðlaunin er að þau eru veitt af fagfólki úr geiranum .
Það er gott að fá klapp á bakið frá félögum sínum .
Á hinn bóginn eru verðlaun dálítið eins og að fá góða gagnrýni .
Það er mjög gaman að fá góða gagnrýni en hún skiptir ekki miklu máli til framtíðar .
Þegar maður fer sjálfur að leggja of mikla meiningu í verðlaun er maður kominn út á hálan ís .
Ég reyni því að forðast að leggja of mikla og þunga merkingu í verðlaun , aðra en þá að það er gott og gaman að fá þau .
" Í Fangavaktinni lékstu á móti Jóni Gnarr , Pétri Jóhanni Sigfússyni og Jörundi Ragnarssyni sem í Næturvaktinni og Dagvaktinni sköpuðu einstaka karaktera .
Fylltistu keppnisskapi þegar þú fórst að leika á móti þeim og ákvaðst að láta þá ekki skyggja á þig eða hugsarðu ekki á þennan hátt ? " Nei , ég hugsa alls ekki þannig .
Leiklist er í eðli sínu samvinna .
Keppnismennska í listum er auðvitað til en endar venjulega úti í móa .
Það að fara í keppnisskap innan verkefnis er eins og að ætla að verða besti fótboltamaðurinn á vellinum .
Að lokum er þér er skipt út af því þú gefur aldrei boltann á meðspilara þína .
Maður hlýtur að vilja sækja styrk sinn í liðsheildina , sérstaklega ef maður spilar með góðu liði .
Í þessu samstarfi í Fangavaktinni var það framlag margra sem skilaði þessum fína árangri .
Ég vann með frábæru fólki og allt gekk upp .
Þetta var mikil samvinna .
" Maður verður var við að þeim sem hafa séð Fangavaktina þykir vænt um Kenneth .
" Við þekkjum öll einfeldninga .
Kenneth er óskaplega vel meinandi en tekur rangar ákvarðanir og lendir úti á kanti í lífinu .
Við Ragnar Bragason ræddum það mikið að hann er alls Ekki vondur maður og vill ekki gera öðrum illt en er móttækilegur og auðtrúa .
Við þekkjum öll þannig manneskjur og þess vegna held ég að það sé svo skemmtilegt að halda með Kenneth .
Hluti af því að Kenneth varð svona vinsæll er að það er auðvelt að hafa samúð með manneskju sem í sínum einfaldleika stendur þó svona mikið með sjálfri sér .
" Sem stendur leikurðu í Gerplu þar sem þú ferð með hlutverk Þormóðs .
Sýningin hefur fengið afar misjafna dóma , verið lofuð og einnig verið Sjálfstæð þjóð en stikkfrí " Með tímanum hef ég orðið æðrulausari gagnvart gagnrýni .
En gagnrýni hefur áhrif og það sem maður óttast mest hverju sinni er að hún hafi áhrif á aðsókn .
Mér finnst ákveðinn hátíðleiki fylgja frumflutningi á nýju leikverki í Þjóðleikhúsinu sem byggist á menningararfi okkar , og mér þætti sorglegt ef fólk færi á mis við upplifunina af Gerplu .
Mér finnst reyndar að allir eigi að sjá Halldór Laxness í Þjóðleikhúsinu .
Gerpla er sýning sem ég myndi sjálfur vilja sjá í leikhúsi .
Umræða um gagnrýni er merkilega lifandi innan leikhússins .
Þar er mikið talað um gagnrýnendur og dóma þeirra og leikhúsfólk lætur illa skrifaða og ómálefnalega gagnrýni fara sérstaklega fyrir brjóstið á sér .
Sumir leikarar kjósa reyndar að lesa ekki umfjöllun um sýningar .
Þetta er skiljanlegt því umfjöllun gagnrýnenda verður stundum mjög persónuleg og jafnvel rætin .
Sumt sem þar er skrifað situr lengi í mönnum .
Oft er ljóst strax af fyrirsögn á dómum að meiningin er ekki að fjalla um leiksýninguna sem slíka heldur er einblínt á það sem miður fer .
Og af því að sýningin varð ekki nákvæmlega eins og gagnrýnandinn hafði fyrirfram séð fyrir sér tekur hann þá afstöðu að fjalla ekki bara um sýninguna heldur taka hana af lífi .
Fyrir vikið gerir gagnrýnandinn sjálfan sig að aðalatriði í staðinn fyrir að rýna í verkið og uppfærsluna .
En mér finnst leiðinlegt að tala um gagnrýnendur , tölum um eitthvað annað .
" Tölum um Gerplu .
Hvernig skáldsaga finnst þér hún vera ? " Hún er frábær og óskaplega skemmtileg , dálítil strákabók .
Ég hef gaman af því hvernig Halldór afhelgar fornsögurnar og sveipar allar persónur kaldhæðni .
Af hverri einustu síðu drýpur stílsnilld Halldórs Laxness .
Það er stundum eins og hann sé að monta sig , hrista sig og sýna hvað hann er óskaplega flinkur .
Fyrir vikið verður bókin dálítið köld , ekki bara vegna þess að hún er íronísk heldur líka vegna þess að stílistinn leggst stundum yfir síðurnar og eignar sér þær .
Mér fannst líka gaman að lesa Gerplu í ljósi þess að ég er að vinna í Íslandsklukkunni þar sem ég leik Magnús í Bræðratungu .
Það er ótrúlega sláandi að lesa Gerplu og Íslandsklukkuna með stuttu millibili og sjá í þeim báðum sýn Halldórs á samfélag okkar , hvernig hann dregur Ísland og Íslendinga inn í alþjóðasamhengi og setur kastljósið á eðli okkar Íslendinga .
Mér finnst afar áhugavert hvað það eru mikil líkindi á milli þessara tveggja bóka í lýsingu skáldsins á þjóð sinni .
Íslandsklukkan lýsir þjóð í vanda .
Þessari kúguðu litlu eyþjóð er lýst í bókinni og þjóðarkarakterinn kemur svo sterkt fram .
Það er fróðlegt og sjokkerandi að bera þessar lýsingar saman við það sem við lesum í blöðunum í dag um samskipti Íslendinga við Breta , Hollendinga , Norðmenn og Dani og útrásardæmið allt saman .
Það er kafli í Íslandsklukkunni þar sem Gullinló , landstjóri Íslands í Kaupmannahöfn , segir eitthvað á þá leið : Það er alveg sama eftir hvaða lögum Íslendingar eru dæmdir , alltaf getið þið dregið upp einhvern lagabálk eða skinndruslu , einhverja Grágás og bent okkur á lagakafla sem sýknar ykkur af öllum glæpum .
Þegar maður les þetta fær maður hland fyrir hjartað og hugsar : Guð minn almáttugur , þetta hefur alltaf verið svona .
Við höfum alltaf verið á flótta undan lögum alþjóðasamfélagsins .
Við höfum alltaf verið treg til að taka þátt í samstarfi af því að okkur finnst við vera svo sjálfstæð og heilsteypt og viljum vera smá .
Við viljum vera sjálfstæð en stikkfrí á sama tíma vegna smæðar okkar .
Síðustu árin lýstum við framvarðarsveit okkar sem útrásarvíkingum .
Í sögulegu samhengi er útrásarvíkingur manneskja sem gerði strandhögg í hafnarbæjum , drap , myrti og nauðgaði og stal öllu steini léttara og sigldi svo í burtu .
Það er svo merkilegt að við skulum kjósa að titla peningamennina útrásarvíkinga og það er svo lýsandi fyrir það hvernig þjóðarkarakter okkar er .
Við fögnuðum útrásinni til Evrópu eins og sigri íslenska landsliðsins í handbolta .
Íslenskt strandhögg var sigur þjóðarinnar .
Við erum svo ung í samhengi þjóðanna og þetta óskaplega eyjastolt og vottur af þröngsýni og sjálfstæðisdýrkun verður svo kjánaleg þegar maður horfir á það utan frá .
Ég upplifði þetta mjög sterkt við lestur á Íslandsklukkunni .
" Fullkomlega innblásinn Komum að sjálfum þér og þínu einkalífi .
Konan þín , Unnur Ösp Stefánsdóttir , er leikkona .
Hvernig er að búa með manneskju sem er á sama sviði og maður sjálfur ? " Það er frábært .
Þetta er starfsvettvangur sem getur verið mjög sérkennilegur .
Vinnutíminn er óvenjulegur , maður vinnur mikið á kvöldin .
Það koma svakalegar vinnutarnir sem ætla engan endi að taka .
Það er mikilvægt að búa við skilning á því á heimilinu .
Sömuleiðis veiti ég Unni svigrúm og skilning þegar hún er að vinna .
Við skiljum starf hvort annars ágætlega .
" Er það rétt að á sýningum sé áhorfendasalurinn misjafn frá kvöldi til kvölds og leikarar finni það ? " Mjög svo og þar kemur margt til .
Aldurssamsetning skiptir til dæmis máli .
Það getur sömuleiðis verið mikill munur á vikudögum .
Á föstudags- og laugardagskvöldum finnst manni oft sterkari krafa um að láta skemmta sér : Jæja , sýnið mér hvað þið getið og gerið þetta þess virði .
Á sunnudögum er oft afslappaðri salur meðan hann er tregari í taumi í miðri viku .
Það eru mikil vísindi í þessu .
" Þú hefur mikla ástríðu gagnvart leiklistinni , er það ekki ? " Ég ætlaði alltaf að vera leikari .
Það er óskaplega gaman að vinna í leikhúsi .
Þar er skapandi umhverfi og ég hef mikla þörf fyrir slíkt umhverfi .
en ég veit ekki hvort þessi leikhúsástríða fleytir mér yfir marga áratugi í viðbót .
" E r það ekki bara vitleysa hjá þér að þú munir ekki vera í þessu starfi í marga áratugi ? " Jú , kannski .
" Hvað annað myndirðu gera ? " Nákvæmlega ! Ég hef reyndar unnið á ólíkum sviðum , við kvikmyndagerð og sett upp leiksýningar sem framleiðandi .
Að mörgu leyti heillar sá hluti leikhússins ekki síður en það að standa á sviði öll kvöld .
Það þarf sérstaka þolinmæði gagnvart því að eyða öllum kvöldum í leikhúsinu en meðan ég hef svona gaman af starfinu þá held ég áfram .
En ég finn að þessi brunnur er ekki ótæmandi .
Fyrir mér er leikhúsið staður þar sem ekki er hægt að vinna ef maður er ekki fullkomlega innblásinn .
Það skiptir máli að fara alveg inn í hlutverkið , gefa allt í það og verkefnið sem maður er að vinna að .
En ef maður , af einhverjum ástæðum , hefur ekki forsendurnar fyrir því og kraftar manns nýtast ekki fullkomlega þá getur róðurinn orðið mjög þungur .
Ég hef reyndar orðið þeirrar gæfu aðnjótandi að vinna í skemmtilegum og krefjandi verkefnum frá því ég útskrifaðist .
Maður verður að passa sig á að vinna ekki of mikið því um leið og maður er orðinn þreyttur þá tæmist brunnurinn .
Ef maður sprengir klárinn sinn hleypur hann ekkert meir .
En ef maður fer rétt að honum og skapar honum sæmilega öruggt umhverfi getur hann verið frábær í mörg ár .
Og þetta á ekki bara við starf leikarans heldur öll störf .
" 