Kvikmyndaheimurinn bjóst ekki við jafn höfðinglegum móttökum endurgerðar Lísu í Undralandi – Alice In Wonderland og raun bar vitni um liðna helgi .
Áhorfendur flykktust á þrívíddar-ævintýrið í öllum heimshornum og létu ekki á sig fá miðlungsdóma gagnrýnenda .
Þeir Tim Burton , Johnny Depp – og þrívíddin ( sem Avatar er búin að pikkfesta í sessi ) stungu keppinautana af , en Lísa tók inn rúmlega 100 milljónum dala meira en næsta mynd yfir fyrstu sýningarhelgina .
Lísa bætti ófá met með því að hesthúsa yfir 200 milljónir dala á heimsvísu á þessum þrem dögum og eru menn þegar lagstir yfir tölurnar til að reyna að lesa úr þeim hvar hún endar dollaravís .
Aðeins mikið fall í aðsókn ( 71% ) , frá sunnudegi til mánudags , bendir til þess að ofuraðsóknin hægi mun fyrr á sér en t.d. hjá Avatar ( sem hafði þvílíkt úthald að hún féll ekki niður fyrir milljón dala dagstekjur fyrr en eftir 80 sýningardaga ) .
Lísu er samt sem áður spáð því að komast jafnvel í þriðja sætið yfir mest sóttu myndir allra tíma , á eftir kassastykkjum Camerons , Avatar og Titanic .
Það væri ekki slælegur árangur .
Nú ber að hafa í huga að Avatar skapar nýtt viðmið hvað aðsóknartölur snertir og vonir um að slá því við verða áberandi næstu misserin .
Hvað Lísu og aðra keppinauta varðar , skiptir samkeppnin höfuðmáli og Lísa virðist eiga náðuga daga fram undan , eða til 2. apríl , þegar næsti Avatar-áskorandinn , The Clash of the Titans , verður frumsýnd .
saebjorn@heimsnet.is 