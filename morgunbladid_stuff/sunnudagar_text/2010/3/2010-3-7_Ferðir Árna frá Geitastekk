Það er nú þannig með áhugamen um bækur að oft kaupa þeir sér bók og bók undir formerkjunum " ég les þessa seinna " .
Ég sem svo margir aðrir viðurkenni fúslega að þetta hefur hent mig með nokkrar bækur .
Nú er svo komið að ég er að byrja að lesa eina og eina bók sem hefur slæðst inn í bókaskápinn með þessum hætti .
Ég dró fram nú í vetur og er rétt að ljúka við allgamla og um leið merka frásögn sem ber nafnið " Ferðasaga Árna Magnússonar frá Geitastekk 1753-1797 " .
Þessi saga er rituð af honum sjálfum en það var Björn Karel Þórólfsson sem bjó til prentunar .
Bókin kom mér skemmtilega á óvart , þegar litið er fram hjá smáatriðum eins og minni Árna og vankunnáttu hans á erlendar tungur ljómar samt í gegn einlægni hans og ef til vill má kalla það sveitamennsku , en á góðan hátt .
Árni hefur verið alla sína tíð trúrækinn og í gegnum það hefur honum tekist að sigla sinn sjó , oft í eiginlegri merkingu því Árni var afskaplega víðförull .
Í endurminningunum segir hann frá ferðum sínum til Austurlanda , Indlands , Kína og víðar á skipum danska kaupskipaflotans , það eru hversdagslegu lýsingarnar sem vöktu langmest athygli mína .
Sjúkdómar og dauðsföll samferðamanna hans sem Árni áleit hversdaglega atburði og eru nefndir sem aukaatriði frekar en aðalþáttur frásagnarinnar eins og væri ef til vill í dag .
Meiri áhersla er lögð á matföng eða öllu heldur skort þar á , allur kostur var eftir lýsingum Árna mjög svo af skornum skammti .
Fyrir mér var einn þáttur ferðasögunar athyglisverðastur en það var dvöl Árna á Indlandi , nánar tiltekið í verslunarstöð Danska Austur-Indíafélagsins [ Dansk Ostindisk Compani ] í Trankebar .
Staðurinn var litlu meira en eitt virki , eða kastalli eins og Árni nefnir það .
Þar fór fram öll verslun Dana fyrir þetta svæði , vörum safnað saman og skipað út .
Virkið var víggirt og kallaðist Dansborg .
Árni var að okkar mati í dag ef til vill nokkuð " naïve " [ barnslega einlægur ] en , þótti meðal samferðamanna sinna hinn vitrasti – Árni var bæði læs og skrifandi , þetta kom honum oft afar vel því í þessum harða heimi 18. aldar var mikið um boð , bönn , ströff og refsingar og Árni fór ekki varhluta af þeim .
Nú þegar ég er að ljúka bók Árna sé ég að ég má til með að lesa upp á nýtt Æviminningar Jóns Ólafssonar Indíafara , bara upp á samanburðinn .
