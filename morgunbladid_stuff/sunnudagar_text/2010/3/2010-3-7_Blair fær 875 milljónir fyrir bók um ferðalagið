Endurminningabók Tonys Blairs sem kemur út í septemberbyrjun mun heita The Journey – Ferðalagið .
Greint var frá því í vikunni að Blair muni fá 4,6 milljónir punda frá útgefandanum fyrir verkið , um 875 milljónir króna .
Útgefandinn heitir því að lesendur fræðist um velgengni , deilur og vonbrigði og að frásögnin sé hreinskiptin .
Blair frestaði útgáfu bókarinnar þar til eftir kosningarnar í Bretlandi og því telja sumir blaðamenn að hann muni ekkert draga undan í lýsingum á stormasömum samskiptum við eftirmann sinn , Gordon Brown .
Í The Independent er þó vitnað í " vini " Blairs sem segja að Blair dragi ekki fram neina hnífa , enda hafi það ekki verið stíll hans sem forsætisráðherra .
Tony Blair hélt ekki nákvæma dagbók meðan hann var forsætisráðherra og tók ekki strax til við skriftir þegar hann vék til hliðar árið 2007 .
Útgefandinn , Random House , hefur þó haldið áfram að þrýsta á hann ; aðstoðarmenn Blairs voru farnir að taka frá reglulega tíma fyrir skrifin og þá mun hann vera afkastamikill með pennann í flugferðum .
Blair snerti nefnilega varla á tölvu þegar hann var forsætisráðherra og skrifar með sjálfblekungi – ritari hans slær textann síðan inn .
Blair fullyrðir að hann skrifi allan textann sjálfur og notist ekki við " skuggapenna " .
Winston Churchill hélt því einu sinni fram að sagan mundi fara um hann mjúkum höndum – hann hygðist skrifa hans sjálfur .
Sem hann gerði .
Síðan hann sté úr stóli forsætisráðherra Breta hafa allir eftirmenn hans , utan einn ( Sir Alec Douglas-Homes sem ríkti í 362 daga ) , ritað endurminningar sínar – og haft af því góðar tekjur .
