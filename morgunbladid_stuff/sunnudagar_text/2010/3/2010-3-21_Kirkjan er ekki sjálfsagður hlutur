Þjóðkirkja á aðeins rétt á sér sem slík meðan hún er afl meðal þjóðar .
Hún á að vera breið , opin og virk .
Þetta er sjónarmið séra Kristjáns Björnssonar en lífleg umræða um hlutverk og tilgang kirkjunnar virðist vera í gangi .
Kristján segir kirkjuna þurfa á gagnrýni að halda en vont sé þegar kennimenn varpi henni fram með gömlum klisjum .
" Nægir þar að nefna þann ávana að glamra um frjálslynda guðfræði og íhaldssama .
" Orri Páll Ormarsson orri@mbl.is Boðun fagnaðarerindisins hlýtur alltaf að vera helsta verkefni kirkjunnar í heiminum .
Sú boðun þarf bæði að fela í sér boðun fagnaðarerindisins í orði og í allri þjónustu kirkjunnar sem stofnunar og í söfnuðum landsins .
Stefnumörkun hennar varðandi aðal-erindi hennar í heiminum er á vissan hátt innbyggð í sjálft fagnaðarerindið .
Við þurfum því ekki að fara langt í leit að vilja Guðs , ef menn á annað borð vilja fylgja orðum Jesú Krists og vitnisburði postulanna í þjónustu sinni og þjónustu kirkjunnar .
Tilvist kirkjunnar veltur fyrst og fremst á fyrirheiti Guðs og vilja hans til að viðhalda henni .
" Þetta segir séra Kristján Björnsson , sóknarprestur í Landakirkju í Vestmannaeyjum , en umræða um tilgang og starfsemi þjóðkirkjunnar hlýtur alltaf að vera í deiglunni .
Kristján segir brýnt að menn skilji hvað kirkjan er og til hvers hún er .
" Kirkjan er ekki sjálfsagður hlutur .
Hún er heldur ekki stofnun sem enginn má blaka við eða gagnrýna .
Kirkjan er stofnun þar sem fram fara mikil skoðanaskipti , bæði guðfræðileg og kirkjupólitísk .
Það er mikilvægt að velta fyrir sér kostum og göllum á tilteknu formi á kirkjunni sem stofnun .
Umræða um kirkjupólitíska stefnu þarf líka að vera breið , opin og virk .
" Einfaldanir óheppilegar Kristján segir menn því miður hafa tilhneigingu til að einfalda hina guðfræðilegu umræðu , meðal annars með því að tala annars vegar um frjálslynda og hins vegar íhaldssama guðfræði , eins og dr. Gunnar Kristjánsson , prófastur á Reynivöllum , gerði í viðtali hér í Sunnudagsmogganum 14. febrúar sl. " Þetta módel frá franska byltingarþinginu hentar ekki lengur til að lýsa straumum og stefnum í kirkjunni .
Það er tímaskekkja að setja fram sinn kirkjuskilning í hugtökum sem eiga ekki við þessa umræðu .
Ef við tölum fyrst um þessa tvo ólíku hópa þá erum við annars vegar með menn sem aðhyllast frjálslynda guðfræði sem vilja setja mannleg samtímasjónarmið ofar öllu öðru og hins vegar menn sem eru biblíufastari og þó nær hinni klassísku guðfræði .
Ólík sjónarmið þessara hópa komu vel fram í umræðunni um staðfesta samvist á sínum tíma .
Stærsti hópur guðfræðinga , leikmanna og presta innan þjóðkirkjunnar er hins vegar sá sem fer bil beggja .
Það eru þeir sem vilja styðjast við sígilda guðfræði , byggja kirkjuskilning sinn á boðskapnum um Jesú Krist og skoða samtíma sinn út frá því .
Þessi hópur er ráðandi í kirkjunni í dag .
" Kristján segir djúpstæðan hugmyndafræðilegan ágreining hafa sett sterkan svip á þjóðkirkjuna á fyrri hluta síðustu aldar , guðfræðideildin hafi verið klofin , tvö félög guðfræðinema starfrækt og tvö tímarit gefin út .
" Það sem sameinaði menn á endanum var þessi klassíska framsetning sem kom inn í guðfræðideildina upp úr miðri síðustu öld með Sigurbirni Einarssyni biskupi og kennurum eins og Þóri Kr. Þórðarsyni , síðar komu Björn Björnsson og Einar Sigurbjörnsson .
Þeir voru meðal þeirra helstu sem lögðu grunninn að þeirri guðfræðimenntun sem prestar búa að í dag .
" Þarf að vera til þjónustu Kristján segir seinni heimsstyrjöldina hafa leitt til uppstokkunar á framsetningu guðfræðinnar .
Eftir það hafi ekki þýtt að vera með of miklar einfaldanir .
Þýski guðfræðingurinn Schleiermacher ( 1768-1834 ) lagði grunn að þjóðkirkjuskilningi þeim sem byggt er á hérlendis og það er því hollt , að mati Kristjáns , að líta af og til á kenningar hans , viðvaranir og leiðsögn .
" Eitt af því sem hann leggur hvað mesta áherslu á er að skilgreina tilverugrundvöll þjóðkirkju sem stofnunar í hverju landi eða ríki .
Hann var þeirrar skoðunar að þjóðkirkja gæti hvorki þrifist sem stofnun né söfnuður í hverri sveit eða borg nema innan hennar gæti þeirrar almennu vitundar meðal þjóðarinnar eða fólksins í samfélaginu að kirkjan sé lifandi samfélag .
Það samfélag þarf að vinna að eflingu boðunar og næringar trúarlífsins í bæn og lofgjörð .
" Kirkjan þarf að vera til þjónustu í samfélaginu og Kristján hefur skilið kenningu Schleiermachers þannig að hann áminni okkur um að vera lifandi í samfélagi trúarinnar ef þjóðkirkjuformið á að eiga rétt á sér .
" Það felst í þátttöku í ýmsum verkum , þjónustu og í helgihaldi .
Það þarf einnig að efla einingu , réttlæti og frið í samfélaginu .
Á þetta hefur skort á nokkrum stöðum í landinu en miklu víðar má heyra kröftuga boðun og verða vitni að eindreginni þjónustu .
Á allmörgum stöðum er að finna mjög gefandi safnaðarstarf .
Ekki dugar annað en að hvetja til þess að þjónustan verði öflug í sérhverri sókn öllum landsmönnum til heilla .
" Kirkjan sem stofnun Til að þjóna þessu megin-markmiði með þjónustu þjóðkirkjunnar ættum við einnig , að áliti Kristjáns , að skoða hvert stefnir varðandi skipan kirkjunnar sem stofnunar .
" Og þá er líka gagnlegt að líta jafnan til þess hvernig skipan sóknanna , prestakalla og umdæma prófasta og biskupa getur unnið best í þágu þessa göfuga markmiðs .
Það þarf að huga að því ekki síður en skipulagi á safnaðarstarfi og skipulagi á þjónustu- og fræðslustofnunum kirkjunnar .
" Staða þjóðkirkjunnar gagnvart ríkinu hefur verið og verður í brennidepli og Kristján leggur áherslu á , að í þeirri umræðu verði menn að hafa tilgang kirkjunnar á hreinu .
Hann fáist ekki fram með alhæfingum og einföldunum .
" Ég hef skoðað stöðu kirkjunnar á Norðurlöndunum og í Þýskalandi fæ ég ekki betur séð en við séum með eina sjálfstæðustu þjóðkirkjuna af systurkirkjunum .
Margir telja að Svíar hafi gengið lengst í aðskilnaði ríkis og kirkju með rammalöggjöf þjóðþingsins .
Stjórnmálaflokkar í Svíþjóð eru hins vegar með lista í kosningum til sóknarnefnda og á kirkjuþing og þar eru því mikil pólitísk afskipti af innri málum kirkjunnar .
Hér er rammalöggjöfin vissulega sett á Alþingi en allar starfsreglur er settar á kirkjuþingi sem þýðir mikið sjálfstæði hjá þessum stærstu meðlimasamtökum Íslands .
" Valið veiki hlekkurinn Leikmenn eru kosnir til kirkjuþings milliliðalaust af öllu sóknarnefndafólki í hverju kjördæmi fyrir sig og nú eru einmitt kosningar fram undan í apríl .
Kristján tekur undir þá gagnrýni að veiki hlekkurinn í starfi kirkjuþings sé hvernig valið er inn á það .
" Ég hef talað fyrir stækkun kjördæma , þannig að fleiri séu á bak við hvern kjörinn fulltrúa og viljað stækka kjósendahópinn .
Ég er hins vegar ekki sannfærður um ágæti listakosninga enda er hættan að þær verði flokkspólitískar og vil halda í persónukjör .
" Hrikt hefur í stoðum íslensks samfélags undanfarna átján mánuði og hefur þjóðkirkjunni meðal annars verið legið á hálsi fyrir að vera ekki nógu sýnileg í baráttunni fyrir réttlæti .
" Það er alveg rétt , " segir Kristján .
" Kirkjan var ekki í mótmælastöðunni á Austurvelli og hefur verið gagnrýnd fyrir það .
Fyrir mitt leyti get ég bent á prédikanir , sem ekki fóru hátt , þar sem ég kalla eftir réttlæti og virðingu fyrir manngildinu .
Kirkjan hefur verið mjög öflug í þeirri boðun og flestir prestar hafa lengi talað gegn gríðarlegri efnishyggju .
Af einhverjum ástæðum var lengi vel talað fyrir daufum eyrum .
" Á tímum atvinnuleysis og vaxandi fjárhagserfiðleika almennings reynir á kirkjuna enda er það hlutverk hennar að þjóna meðal þjóðarinnar , í blíðu og stríðu .
" Til þess er þéttriðið net sókna og prestakalla um allt land , " segir Kristján .
" Stoðþjónustan styður þjónustunet þetta rétt eins og útgerð styður sjómenn að veiðum á hafi úti .
Biskupsþjónustan hefur tilsjón með því neti og leiðir einingu kirkjunnar í helgihaldi , kenningu og þjónustu .
Fjármála- og eignaumsýslan allt frá minnstu kirkjusókn til æðstu framkvæmdastjórnar styður það markmið sem þjónustan keppir að .
Og það fallegasta við þessa mynd er að öll þjónusta kirkjunnar hefur fagnaðarerindið um Jesú Krist , Drottin vorn , fyrir stafni .
Í ljósi alls þessa vil ég því hvetja til aukinnar vitundar og kirkjurækni í öllum sóknum , en biðja menn að ganga jafnan fram í ljósi Guðs og þjóna honum með gleði .
" Starfsmönnum Biskupsstofu fjölgað vegna aukinna verkefna Í samtali hér í Sunnudagsmogganum 14. febrúar sl. lýsti dr. Gunnar Kristjánsson m.a. áhyggjum sínum af aukinni miðstýringu innan kirkjunnar og fjölgun starfsmanna á Biskupsstofu .
Kristján tekur ekki undir þetta .
" Ef við horfum á fjármuni og veltu , sem oft er gert hjá stofnunum og fyrirtækjum , er stærsti hlutinn sóknargjöldin sem eru á hendi sóknarnefnda á hverjum stað .
Yfirstjórn kirkjunnar hefur ekkert með þau að gera , svo undarlega sem það hljómar .
Þarna er um að ræða mjög sjálfstæðar einingar sem bera valddreifingu innan kirkjunnar gott vitni .
" Hann segir Biskupsstofu í grunninn tvískipta , annars vegar starfsmenn Biskupsstofu og hins vegar starfsmenn Kirkjumálasjóðs .
" Fjölgun starfsmanna hefur fyrst og fremst verið vegna aukinna verkefna Kirkjumálasjóðs í kjölfar yfirfærslu á umsýslu frá stjórnarráðinu yfir á Biskupsstofu og kirkjuráð .
Þau jukust enn með afhendingu prestsetranna árið 2007 .
Það er vel að þjóðkirkjan getur komið þessum málum fyrir með þeim hætti hjá sér og annast um öll sín innri mál sjálf með eigin stofnunum og starfsliði .
Kannski er þetta ógn í hugum einhverra en að mínu viti er þetta jákvæð þróun .
Hafandi sagt það þurfum við samt auðvitað að vera vakandi yfir því að umfang Biskupsstofu verði ekki meira en þörf krefur .
Við núverandi aðstæður er sá ótti ástæðulaus að mestu .
" Ekki miðstýring við val á prestum Annað vald sem birtist almenningi er þegar kemur að því að velja presta .
" Í þeim efnum er ekki um miðstýringu að ræða enda liggur vald þetta hjá viðkomandi sóknarnefndarfólki og biskup er bundinn af vali valnefndar .
Þannig á þetta að vera , samkvæmt hinum skýra lútherska skilningi .
" 