Tvær bækur liggja hálflesnar á náttborðinu sem ég meðhöndla varlega og nostra við þegar ég þurrka samviskulega af þeim rykið þegar þörf krefur .
Um leið og ég sveifla tuskunni fæ ég sting í hjartað og hugsa : " Kona taktu þér tak og gefðu þér tíma til að lyfta andanum , leggjast í ferðalög og lesa .
" Bækurnar tvær sem horfa á mig áminnandi og læða í mig samviskubitinu koma algjörlega hvor úr sinni áttinni en leiða mann báðar á ólíka vegu þó , út um heima og geima , innri og ytri veruleika og ævintýralönd .
Annars vegar er það bókin með hugljúfa titilinn " Heim til míns hjarta " eftir Oddný Eiri Ævarsdóttur .
Bókin fjallar um konu sem er á tímamótum í lífi sínu og er stödd á hæli til að leita sér lækninga vegna óreiðu og ólgu í ásta- og tilfinningalífinu .
Stíll hennar er eins og fjallalækur sem leiðir mann áfram og seiðir og er ég virkilega spennt yfir hvert bókin á eftir að leiða mig .
Ekki má minnast á bókina án þess að nefna útlit hennar sem er ekki síður forvitilegt og áferðarfallegt og stendur sem myndverk og er uppspretta fyrir ótalmargar hugmyndir .
Hin bókin er aftur á móti " Ekkert fokking klúður " , sem á þó ekki uppruna sinn að rekja til hins margumtalaða íslenska efnahagshruns eins og titillinn gæti talið manni trú um , heldur leiðir sú bók mann áfram um undirheima Stokkhólmsborgar , sem sé : afar karllægur hörkukrimmi eftir Jens Lapidus .
Þar á líka við hjá mér " að hálfnað er verk þá hafið er " og bíð ég nú bara eftir að minn tími komi til lestrar og upplyftingar andans enda eru þó nokkrar bækur sem enn bíða ólesnar í bókahillunni , s.s. " Harmur englanna " eftir Jón Kalman Stefánsson og " Hjá brúnni " eftir Kristínu Ómarsdóttur , svo að líklegast og vonandi mun ég um páskana bæði næra líkama og sál og smjatta á góðum orðum , súkkulaði og öðru gúmmelaði .
