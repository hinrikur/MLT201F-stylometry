Allir vita að Mourinho tapar ekki á Stamford Bridge .
Ég er ósigraður .
Það er ótrúlegt – við vorum svo sterkir , svo lengi .
" José Mourinho sparaði ekki stóru orðin fremur en endranær á blaðamannafundi fyrir viðureign Chelsea og Internazionale í sextán liða úrslitum Meistaradeildar Evrópu í vikunni .
Og – eins og endranær – hitti hann naglann á höfuðið .
Núverandi lærisveinar hans hjá ítalska liðinu lögðu heimamenn með einu marki gegn engu .
Mourinho er ótrúleg gerð af manni , sjálfstraustið holdi klætt .
Löngu er ljóst að hann þrífst á þrýstingi – aðallega sjálfsköpuðum .
Það er eins og maðurinn kunni best við sig kviknakinn á berangri .
Mourinho er týpan sem hefði dregið augað í pung andspænis aftökusveit Hitlers – og sent henni fingurkoss .
Öfugt við marga rembiláta menn er mál Mourinhos hins vegar ekki bara innantómt hjal .
Hann hefur unnið meistaratitla í þremur löndum , Portúgal , Englandi og Ítalíu , auk þess að gera Porto að Evrópumeisturum árið 2004 .
Afrek " hins einstaka " , eins og hann kallar sjálfan sig gjarnan , eru sannarlega ekki af skornum skammti .
Mikið vill meira og kappinn er hvergi nærri hættur .
Hann málaði framtíðina sterkum litum á téðum blaðamannafundi .
" Eins og ég hef sagt áður á ég eftir að gera þrennt á mínum ferli .
Í fyrsta lagi að snúa aftur í ensku knattspyrnuna ; í annan stað að vinna spænska meistaratitilinn , en enginn hefur ennþá unnið meistaratitla á Ítalíu , Englandi og Spáni .
Loks , þegar ég verð orðinn gamall , að þjálfa landslið mitt .
Í bili ætla ég hins vegar að halda áfram á sigurbraut með Inter .
" Þá höfum við það .
Mourinho stýrði Chelsea í rúm þrjú ár og vann á þeim tíma tvo meistaratitla , einn bikarmeistaratitil og tvo deildabikarmeistaratitla .
Hann fer hins vegar ekki alveg með rétt mál þegar hann kveðst vera ósigraður á Brúnni .
Vissulega laut Chelsea aldrei í gras á heimavelli undir hans stjórn í ensku úrvalsdeildinni en það gerðist í tvígang í öðrum keppnum .
Í október 2005 tapaði liðið fyrir nágrönnum sínum í Charlton Athletic í deildabikarnum – raunar eftir vítaspyrnukeppni – og í febrúar 2006 lagði Barcelona Chelsea að velli í Meistaradeildinni , 2:1 .
Það var enginn annar en Samuel Eto ' o sem skoraði sigurmarkið það kvöld , rétt eins og hann gerði síðastliðinn þriðjudag .
Chelsea hefði betur keypt hann á sínum tíma .
Margir fengu klums þegar Mourinho yfirgaf Stamford Bridge haustið 2007 .
Brestir voru aftur á móti komnir í samband hans við Roman Abramovich , eiganda Chelsea , og ekki varð aftur snúið .
Portúgalinn fékkst þó ekki til að túlka sigurinn í vikunni sem hefnd .
" Ég er mjög glaður vegna þess að við unnum og vegna þess að við vorum betra liðið á vellinum .
Ég er glaður vegna þess að leikmenn mínir eru glaðir , stuðningsmenn mínir eru glaðir og forseti minn er glaður .
Ég kætist hins vegar ekki yfir því að fyrrverandi leikmenn mínir og Roman töpuðu eða vegna þess að aðdáendur Chelsea fara heim daprir í bragði .
Óhamingja þeirra færir mér enga gleði .
" Mourinho verður seint sakaður um að kunna ekki að koma orðum að hlutunum .
Hann hefur haldið góðu sambandi við leikmenn Chelsea , alltént suma þeirra , og upplýsti að hann hefði skipst á sms-skilaboðum við John Terry fyrirliða liðsins deginum fyrir leik .
" Ég sagði honum að annar okkar ætti eftir að verða miður sín .
" Mourinho er ákaflega stoltur af arfleifð sinni á Brúnni og athygli vakti að leikmennirnir tveir sem hann sagði hafa leikið illa í leiknum á þriðjudag voru báðir keyptir til félagsins eftir brotthvarf hans , Branislav Ivanovic ´ ´ og Yuri Zhirkov .
Mourinho hefur raunar allar götur verið duglegur að benda á mistök eftirmanna sinna á Stamford Bridge .
Það þarf svo sem ekki að koma á óvart .
" Hinn einstaki " veit hvað hann syngur .
Falla nú öll vötn til Moskvu José Mourinho hefur örugglega glott út í annað eftir dráttinn í Meistaradeildinni á föstudag .
Andstæðingur Internazionale í átta liða úrslitunum verður nefnilega CSKA Moskva .
Líklega veikasta liðið sem eftir er í keppninni , alltént á pappírnum .
Rússneskt félag hefur aldrei komist í undanúrslit Meistaradeildarinnar .
Inter hefur í tvígang orðið Evrópumeistari , 1964 og 1965 .
Félagið komst síðast í úrslit vorið 1972 , þegar það laut í lægra haldi fyrir Ajax .
" I Nerazzurri " telja löngu tímabært að bikarinn snúi heim á Stadio Giuseppe Meazza .
Ekki dregur það úr væntingum að í brúnni er maður sem skilur ekki merkingu orðsins " ósigur " .
Oftar hafa nágrannar Inter , AC Milan , varið heiður Ítalíu í Evrópu en þeir hafa sjö sinnum unnið Meistaradeildina og Evrópukeppni meistaraliða áður , síðast árið 2007 .
Að þessu sinni fleygði Manchester United Milan út með ruslinu og Inter býðst fyrir vikið upplagt tækifæri til að brjótast undan skugga stóra bróður .
Sparkelskir bíða með óþreyju eftir viðureign Inter og CSKA , en fyrri leikurinn verður á Ítalíu í lok mánaðarins , og ekki síður blaðamannafundinum fyrir leikinn .
Þar fara flugeldar örugglega á loft .
