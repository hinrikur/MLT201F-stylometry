Ferðin upp á Fimmvörðuháls aðfaranótt fimmtudags var endanlega ákveðin með nokkurra klukkustunda fyrirvara .
Það var á hinn bóginn ljóst um leið og byrjaði að gjósa , að ferðin var óumflýjanleg .
Ég hafði farið austur með Kjartani Þorbjörnssyni ljósmyndara eftir að byrjaði að gjósa aðfaranótt sunnudags en þá var kolófært fyrir göngufólk upp á hálsinn .
Þegar leið á vikuna batnaði veðrið og á miðvikudag var ég orðinn óþreyjufullur að fá að sjá gosið sem ég hafði bara skrifað um fram að þessu .
Bjarminn frá gosinu dugði ekki .
Á miðvikudag var frábært veður og engin ástæða til að fresta förinni lengur .
Undir því yfirskini að ég gæti skrifað frétt , sagði ég fréttastjóra að ég myndi athuga hvernig aðstæður væruá gönguleiðinni en í rauninni var ég fyrst og fremst að ná í upplýsingar fyrir sjálfan mig .
Þegar almannavarnadeild ríkislögreglustjóra ákvað loks að aflétta yfirlýsingu um hættuástand í 5 km radíus frá gosinu var ekki aftur snúið .
Þá þurfti bara að finna ferðafélaga og það þurfti ekki að beita félaga minn , Sigurð Skarphéðinsson , miklum fortölum .
" Við verðum að fara .
Gosið gæti verið búið á morgun , " sagði ég .
Það dugði .
Við ókum austur um nóttina og það var einkar tilkomumikið að sjá bjarmann frá eldstöðvunum yfir Fimmvörðuhálsi , vitandi að þar myndum við brátt standa .
Færið frá Skógum og upp hálsinn var gott alla leið og okkur miðaði vel .
Eftir því sem nær dró var meiri gjóska í snjónum og gosmökkurinn varð greinilegri .
Spennan óx .
Þótt við sæjum lengst af til gossins heyrðist ekkert í því fyrir norðankaldanum sem gnauðaði í eyrum okkar .
Það var ekki fyrr en rétt áður en við komum upp síðustu brekkuna sem við heyrðum eldgosið urra og gelta .
Örstuttu síðar blasti það við : Kolsvart öskufjall með eldrauðum eldgusum , ryðbrúnt og úfið hraun og snjórinn – hvítur , grár eða öskusvartur – allt um kring .
Hvorugur okkar hafði áður séð eldgos úr svona miklu návígi og stundin er ógleymanleg .
Eitt er að sjá myndir af eldgosi og annað að standa andspænis því .
Fréttanefið stíflaðist En það þýddi ekki að standa bara og góna .
Ég var á vegum Morgunblaðsins í þessari ferð og vatt mér því snarlega að eina manninum sem var á svæðinu og bað um viðtal .
Sá reyndist vera þýskur og kvaðst hafa tekið myndir af fjölmörgum eldgosum um allan heim .
Hann hafði lagt upp frá Skógum fótgangandi klukkan 2 til að ná sem bestri birtu .
Mér þótti þetta merkilegt en spurði hann ekki nánar út í hvað hafði rekið hann til Íslands , hvað fékk hann til að leggja í a.m.k. 30 km langa gönguferð um miðja nótt og hvað það ætti að þýða að flækjast út um allan heim til að taka myndir af eldgosum .
Á þessari stundu fannst mér hið eðlilegasta mál að menn legðu slík ferðalög á sig til að sjá eldgos .
Þegar heim var komið sló ég nafni hans , Martin Rietze , upp í Google og sá þá að hann er þaulreyndur og víðförull eldfjallaljósmyndari .
Það hefði því verið frábært að ná almennilegu viðtali við .
Þetta var smá-klúður en ég kenni því um að það er ekki sérlega auðvelt að einbeita sér að vinnunni þegar eldsúlur rísa hátt í loft upp í nokkurra tuga metra fjarlægð .
Ekki lengur hefðbundin gönguleið Við gáfum okkur góðan tíma til að skoða gosið og ganga niður með hrauninu , þó í öruggri fjarlægð .
Báðir höfðum við farið Fimmvörðuháls nokkrum sinnum og það var undarleg tilfinning að horfa yfir gönguleiðina , svo gjörbreytta frá því sem hún hefur " alltaf " verið .
Líklega þarf maður að gera sér aðra ferð upp eftir til að átta sig betur á þessum umbrotum .
Rétt er að taka fram að gosið er í um 15 km fjarlægð frá Skógum en búast má við að gangan verði alls um 34 km , fram og til baka .
Heildarhækkun er um 1.700 metrar .
Fólk þarf því að vera í góðu líkamlegu formi til að fara þessa leið og með allan viðeigandi búnað , nesti og drykk .
Gufur gera atlögu Hraunrennan niður í Hrungil er mikið sjónarspil en það getur verið varasamt að fara of nærri , eins og við fengum að reyna .
Við Sigurður stóðum í dágóðri fjarlægð frá brúninni þegar hraunflæðið jókst skyndilega .
Áður en varði kom gufuský upp frá brúninni og við fundum strax að í því voru miður hollar loftegundir .
Þar sem vindur stóð á okkur tók það óþægilega langan tíma að komast út úr skýinu .
Sólarhring eftir atvikið erum við enn hásir og er óhætt að mæla gegn því að fólk standi nærri , sérstaklega ef vindátt er breytileg eða stendur frá hraunrennslinu .
Öðruvísi ef þú tekur myndirnar Á leiðinni niður Fimmvörðuháls er gott að koma við í Baldvinsskála .
Um hádegi á fimmtudag voru þar fyrir nokkrir starfsmenn Íslenskra fjallaleiðsögumanna sem voru á leið að gosstöðvunum .
Einn var betur græjaður en allir hinir en hann var með þrjá mæla sem mæla eiturefnainnihald í andrúmslofti .
Þótt loft í fjallaskálum geti stundum orðið þungt var það ekki skýringin á þessum útbúnaði heldur ætlaði hann auðvitað að mæla hvort þeir væru í hættu , færu þeir nærri hraunelfunni .
Meiri athygli vakti myndavél eða öllu heldur myndband sem á henni var .
Þótt flestir eða allir hafi séð myndir af gosinu í fjölmiðlum er annað að sjá myndir á litla myndavél sem einhver sem þú kannast við hefur tekið .
Kannski verður gosið þá raunverulegra .
