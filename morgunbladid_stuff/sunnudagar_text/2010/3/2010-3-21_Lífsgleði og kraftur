Það var heimilislegt um að litast á vinnustofu tvíburasystranna Brynhildar og Gunnhildar Þórðardætra þegar blaðamaður leit þar inn í vikunni .
Nóg var samt um að vera , systurnar sátu sveittar við sauma auk móður sinnar sem var komin þeim til aðstoðar .
Annirnar voru ekki að ástæðulausu þennan dag , stór helgi framundan þar sem Brynhildur og Gunnhildur , sem hanna fatnað undir nafninu Lúka Art & Design , kynna nýjustu línu sína á Reykjavík Fashion Festival .
" Við sýnum á Reykjavik Fashion Festival á laugardagskvöldinu [ í dag ] og svo tökum við þátt í PopUp-markaði í Hugmyndahúsi háskólanna yfir miðjan daginn þar sem við ætlum að selja gömlu línuna okkar .
Á sunnudaginn verðum við í Showroom Reykjavík í Listasafni Reykjavíkur og tökum þátt í lokaviðburði Fatahönnunarfélagsins um kvöldið , " segir Gunnhildur sem gefur sér tíma til að líta upp frá saumavélinni og bjóða blaðamanni sæti í kósíhorni vinnustofunnar .
Brynhildur slæst í hópinn .
Hvenær byrjuðuð þið að hanna föt ? " Gunnhildur er myndlistarmenntuð en ég er fatahönnuður og við vorum báðar að vinna með svipaða hugmyndafræði og sömu liti .
Árið 2004 byrjaði þetta samstarf eiginlega þegar við ákváðum að hafa myndlistarsýningu saman á Ljósanótt í Keflavík , á æskuslóðunum , " segir Brynhildur og Gunnhildur bætir við : " Ári síðar tókum við aftur þátt í Ljósanótt og hönnuðum þá litla fatalínu í gamni og henni var mjög vel tekið og allt seldist upp .
Svo flytur Brynhildur út , eftir að ég flyt heim frá Bretlandi , og ég fer að selja einstaka hluti , aðallega fylgihluti , í litlum verslunum í Reykjavík .
Brynhildur flytur svo heim árið 2007 og við förum að vinna aftur saman 2008 .
" Lakkrísstelpurnar Á þeim tíma rak Brynhildur Gallerí Box á Akureyri ásamt fjórum öðrum myndlistarkonum .
Þær systur settu upp sýningu þar sem þær nefndu Prjónaheim Lúka .
Þá létu þær prjóna fyrir sig efni úr íslenskri ull sem þær hönnuðu á mynstur innblásið út frá lakkrískonfekti og lakkrísreimum og gerðu innsetningu og fatnað úr efninu .
" Við vorum lengi vel kallaðar lakkrísstelpurnar eftir þetta .
Upphaflegi innblásturinn kom frá því að Brynhildur var að taka myndir af lakkrískonfekti , við fórum að leika okkur með það og út kom abstrakt lakkrísmynstur sem okkur fannst skemmtilegt og gerðum úr skúlptúra , innsetningar og föt .
Nokkrum mánuðum eftir sýninguna á Akureyri héldum við sýningu í Þjóðminjasafninu og jukum þá við fatalínuna , bættum við barnafötum og öðru og það seldist vel í safnbúðinni þar , " segir Gunnhildur .
Brynhildur segir að þær hafi byrjað á að gera húfur og vettlinga og svo hafi þær gert kjóla á sig með það í huga að vera eins og gangandi skúlptúrar , hluti af listaverkinu .
Það hafi svo þróast út í heila fatalínu .
Gunnhildur bætir við að fljótlega eftir sýninguna í Þjóðminjasafninu hafi þær ákveðið að þetta skyldi verða eitthvað og stofnuðu fyrirtækið Lúka Art & Design og fengu sér vinnustofu .
" Við urðum þrítugar 10. mars í fyrra og þá settum við af stað vefsíðu , kynntum línuna í heild sinni og vorum með tískusýningu .
Við tókum síðan þátt í Showroom Reykjavík í maí í fyrra og fengum frábærar viðtökur og höfum síðan verið að selja í nokkrum verslunum og erlendis , þá sérstaklega til Japans , " segir Gunnhildur .
" Núna erum við að stimpla okkur enn frekar inn með því að taka þátt í Reykjavík Fashion Festival um helgina .
Það er það stærsta sem við höfum tekið þátt í , " segir Brynhildur .
Þægilegar , litaglaðar , rokkaðar " Nýja línan sem við sýnum um helgina verður nokkuð frábrugðin þeirri fyrstu en við erum að reyna að færa okkur frá því að vera lakkrísfólkið .
Barnalínan selst ekki nægilega vel og ætlum við því að hvíla hana í bili .
Núna kynnum við dömu- og herralínu og mynstrið á þeim vinnum við mikið út frá merkinu okkar , sem er höndin og augað – augað sem sér , höndin sem vinnur , " segir Gunnhildur .
" Eitt af einkennum okkar eru miklir litir og ekki veitir af því Íslendingar klæða sig eiginlega alltaf í svart .
Okkur finnst litir minna á lífsgleði og kraft og eitthvað barnslegt .
Flíkurnar eiga að vera þægilegar , litaglaðar og rokkaðar , " segja þær samtaka .
" Þú átt að tjá þig með fötunum , sýna að þú ert kraftmikil og lífsglöð .
Það þarf smábjartsýni í þetta þjóðfélag , " segir Brynhildur létt en ákveðið .
Innblástur þeirra kemur víða frá og sækja þær meðal annars í Ásmund Sveinsson listmálara .
" Hann er í miklu uppáhaldi hjá okkur báðum , bæði abstraktformin hans og svo hvernig hann klæddi sig sjálfur , oft í ullarfatnaði og alltaf með alpahúfu .
Það er líka einhver orka og gleði í verkum hans .
Við fáum líka svolítið af innblæstri úr skúlptúrum og innsetningum annarra listamanna , m.a. er Yayoikusama , japönsk listakona , í miklu uppáhaldi .
Núna erum við líka að vinna út frá nostalgíuhugmyndinni um barbídótið okkar og notum bleikan lit , " segir Gunnhildur og bendir blaðamanni á innblástursvegginn þar sem hanga m.a. mynd af Ásmundi Sveinssyni og barbíglimmerjakki með bleiku kögri .
Systurnar tala um lífsgleði og orku í hönnun sinni og það er augljóst þegar hún er skoðuð .
Litagleði og mynstur eru ríkjandi og það er tenging við gamla prjónaarfinn .
Flíkurnar heita líka allar íslenskum nöfnum sem eru lýsandi fyrir þær .
Brynhildur dregur fram sæta bleika peysu : " Þetta er peysan Björg , hún er fyrir krúttkynslóðina .
Allar flíkurnar okkar heita nöfnum , Barði er hálskragi enda þýðir Barði skjól , skikkjan heitir Brynja , alpahúfan Flóki , hér er peysa sem heitir Skjóla , kjóllinn Gríma , peysurnar Orri og Grímur og jakkinn Kolka , svo skírðum við trefilinn í höfuðið á Birgi prjónameistara , " segir Brynhildur kankvís .
Lúka er prjónað hjá prjónavörufyrirtækinu Glófa sem hefur starfsstöðvar á Hvolsvelli , í Kópavogi og á Akureyri .
" Við höfum unnið í mjög nánu samstarfi við Glófa sem hefur gengið vel .
Nú erum við líka komnar út í samstarf við fatahönnuðinn Ingu Björk Andrésdóttur sem gerir plexíglerskartgripi .
Við höfum alltaf hannað fylgihluti og erum nú að vinna með Ingu að skartgripalínu og slaufum sem verður kynnt á sýningunni um helgina , " segir Brynhildur .
Hver stund nýtt Hvernig sjá þær framtíðina fyrir sér ? " Við vonumst til að verða það stórar að við getum haft okkar eigin verslun hér heima og selt í búðir erlendis .
Svo væri gaman að geta unnið við þetta eingöngu , en við erum báðar í fullri vinnu meðfram þessari framleiðslu .
Gunnhildur er upplýsingafulltrúi fyrir Hafnarborg og ég rek félagsmiðstöð fyrir unglinga í Garðabæ .
Við höfum líka tekið að okkur lausamennsku , t.d. hef ég verið að sjá um búninga í bíómyndum og svoleiðis , " segir Brynhildur og blaðamaður getur ekki annað en undrast hvernig þær ná að koma út nýrri fatalínu .
" Það er unnið á kvöldin , næturnar og um helgar , það er hver stund nýtt .
Svo kemur mamma að hjálpa okkur eins og núna , þetta er ekki hægt án stuðnings fjölskyldunnar , " segir Gunnhildur og lítur á mömmu sína sem er staðin upp frá saumavélinni og farin að strauja .
Blaðamaður finnur að tíminn er kominn , ákveður að tefja ekki lengur og kveður þessar kraftmiklu tvíburasystur .
www.lukaartdesign.is 