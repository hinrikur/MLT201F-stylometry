Sumarið 2006 veltu stjórnarmenn Glitnis fyrir sér hversu áhættusækinn bankinn ætti að vera og hvaða stefnu ætti að móta varðandi stórar áhættuskuldbindingar hans .
Tímasetningin var skiljanleg vegna þeirrar gagnrýni sem íslensku bankarnir höfðu orðið fyrir skömmu áður .
Þegar nýir eigendur tóku völdin í bankanum vorið 2007 var ákveðið að blása efnahagsreikning bankans út og auka áhættuna í rekstrinum .
Þessar ákvarðanir voru teknar á sama tíma og óveðursský hrönnuðust upp á alþjóðlegum fjármálamörkuðum .
Fjármagn var ekki ódýrt lengur .
Þórður Gunnarsson thg@mbl.is Nokkuð hefur verið deilt um á hvaða tímapunkti íslenska bankahrunið varð óumflýjanlegt .
Algengasta söguskýringin er sú að með falli Lehman Brothers hafi lánalínur bankanna lokast og þar með hafi þeim verið allar bjargir bannaðar .
Lánalínur íslenskra fjárfestingafyrirtækja á erlendri grundu lokuðust þó mun fyrr en í tilfelli íslensku bankanna .
Afleiðingin varð auðvitað sú að íslensku bankarnir fengu stór félög á borð við Milestone og Baug í fangið snemma árs 2008 .
Talsvert hefur verið rætt og ritað um gjaldfellingar lána Milestone og tengdra félaga hjá erlendum bönkum .
Glitnir kom Milestone til bjargar snemma á árinu 2008 og lánaði félaginu 250 milljónir evra – gjaldeyri sem bankinn þurfti líklegast sjálfur sárlega á að halda .
Eftir á að hyggja kunna aðgerðir bankanna að virðast undarlegar , en líklega töldu bankarnir nauðsynlegt að koma stóru íslensku fjárfestingafélögunum til bjargar – til að halda íslenska hagkerfinu á floti .
Lánveitingar bankanna til tengdra aðila hafa verið mikið ræddar í kjölfar bankahrunsins .
Því er vert að velta fyrir sér hvort bankarnir hafi sýnt viðleitni til að draga úr slíkum æfingum , og á hvaða tímapunkti það var gert .
Einnig er vert að huga að því hvernig áhættu bankanna gagnvart einstökum viðskiptavinum var háttað .
Gjaldþrotaskipti stórra fjárfestingafélaga hér á landi hafa leitt í ljós að gríðarmiklar fjárhæðir voru lánaðar til fyrirtækja , sem voru annaðhvort formlega eða óformlega vensluð bönkum sem lánuðu þeim .
Vildu þrengja lánaheimildir Þegar neikvæðar skýrslur um íslensku bankana bárust snemma árs 2006 urðu þeir fyrir talsverðri ágjöf .
Krónan veiktist og hin skinhelgu matsfyrirtæki rumskuðu .
Þá námu heildareignir íslenska bankakerfisins um fimmfaldri landsframleiðslu Íslands .
Morgunblaðið hefur undir höndum fundargerð stjórnar Glitnis frá 25. maí 2006 , þar sem skýr vilji stjórnenda bankans í þá veru að minnka áhættu bankans kemur í ljós .
Bjarni Ármannsson , þáverandi forstjóri , kynnti stjórn bankans áætlanir um að þrengja lánaheimildir bankans .
Í greinargerð sem skilað var til stjórnarmanna Glitnis segir að engin skýr stefna sé fyrir hendi innan bankans um hvernig eigi að fara með stórar áhættuskuldbindingar bankans , sem nemi yfir 15% af eiginfé hans .
Fram kemur í greinagerðinni að á þeim tíma hafi verið miðað við að áhætta gagnvart einstökum viðskiptavini megi ekki nema meira en 20% af eigin fé bankans .
Jafnframt mátti samanlögð áhætta gagnvart öllum viðskiptavinum í flokki stærstu áhættuskuldbindinga ekki nema meira en 400% af eigin fé .
Stór áhættuskuldbinding er skilgreind sem áhætta sem nemur 10% af eigin fé eða meira .
Þær tillögur sem sem lagðar voru fram á stjórnarfundinum í maí 2006 miðuðu við að áhætta gagnvart einstökum viðskiptavini mætti ekki nema meira en 15% af eigin fé , og samanlögð áhætta gagnvart viðskiptavinum , samkvæmt 10% reglunni sem er nefnd að ofan , mætti ekki nema meira en 150% .
Samkvæmt heimildum Morgunblaðsins var þetta gert til að bregðast við gagnrýni matsfyrirtækja á áhættu bankans gagnvart stórum viðskiptavinum .
" We need the money " Hannes Smárason sat í stjórn bankans á þessum tíma .
Á fundinum , sagðist Hannes ekki geta sætt við þessar tillögur , og sagði : " We need the money .
" Hannes sagði sig raunar úr stjórn eftir fundinn 25. maí , þar sem hann hafði keypt sig inn í Straum-Burðarás og gat þess vegna ekki setið í stjórn Glitnis áfram .
Raunar eru reglur Fjármálaeftirlitsins afar rúmar hvað þetta varðar .
Þar segir að áhætta gagnvart einum viðskiptavini megi ekki nema meira en 25% af eigin fé , og að heildaráhætta hæsta áhættuflokks ( lánveiting sem nemur yfir 10% af eigin fé ) megi ekki nema meira en 800% .
Áhættuhlutföll yfir meðaltali Á stjórnarfundi Glitnis 27. júní voru tillögurnar sem fram voru lagðar 25. maí ræddar áfram .
Samkvæmt fundargerð voru þær þó ekki samþykktar , heldur frestað til næsta stjórnarfundar .
Í greinagerð sem dreift var til stjórnarmanna segir : " Standard & Poor ' s heldur fram að reglubundið hámark FME um einstakar lánveitingar , 25% , sé sé afar hátt í ljósi áhrifa á eigið fé bankans , því ef eitt slíkt lán gjaldfellur gæti það haft áhrif á getu bankans til uppfylla lágmarkskvaðir um eiginfjárhlutfall .
" Jafnframt kemur fram að samkvæmt Standard & Poor ' s sé meðaltal stórra lánveitinga evrópskra banka um 7% af eigin fé þeirra .
Í tilfelli Glitnis var hlutfallið 14% .
Fjárfestingafélögin Baugur , FL Group og Milestone eru nefnd í þessu sambandi , í skýrslunni sem dreift var til stjórnar .
Niðurstaða fékkst í nóvember Niðurstaða náðist í málinu innan stjórnar Glitnis í nóvember 2006 .
Að endingu var samþykkt að áhætta gagnvart einum viðskiptavini mætti ekki vera meiri en 20% og heildaráhætta ekki meiri en 200% af eigin fé .
Með öðrum orðum , einstakar áhættuskuldbindingar bankans sem voru yfir 10% af eigin fé hans máttu ekki vera samanlagt meiri en 200% .
Heimildamenn Morgunblaðsins innan úr Glitni herma að þarna hafi stjórnendur bankans þurft að gefa eftir gagnvart hluthöfum sem sífellt juku hlut sinn í bankanum á þessum tíma , það er að segja FL Group .
Seglin þanin á ný Sjá má á árshlutareikningum Glitnis á síðari hluta árs 2006 og fyrri hluta árs 2007 að verulega hafði hægt á útlánavexti bankans .
Vaxtatekjur voru minni en áður , þó þóknanatekjur sýndu lítillega aukningu .
Í apríl 2007 seldi Milestone stærstan hlut sinn í bankanum til FL Group .
Á aðalfundi bankans fyrir árið 2006 , sem var haldinn 20. febrúar 2007 , hélst stjórnin lítið breytt , nema að Hannes Smárason tók þar sæti á ný .
Einar Sveinsson var áfram stjórnarformaður .
Ríflega tveimur mánuðum síðar , eftir að FL Group hafði náð undirtökum í bankanum , var blásið til hluthafafundar þar sem stjórninni var skipt út og Þorsteinn M. Jónsson tók sæti stjórnarformanns , og Einar Sveinsson , sem lengi hafði setið í stjórn , fór þaðan .
Jón Ásgeir Jóhannesson , sem var áhrifamikill innan FL Group , hafði náð undirtökum í bankanum .
Í lok maí 2007 var eignarhlutur FL Group í Glitni um 30% .
Bjarni Ármannsson lét af störfum sem forstjóri og Lárus Welding tók við .
Lárus hafði getið sér gott orð hjá Landsbankanum í Lundúnum , en sérsvið hans voru fyrirtækjalán og fjárfestingabankastarfsemi .
Lítil breyting sást á bókum bankans við lok annars fjórðungs ársins 2007 .
Við lok þriðja fjórðungs sást hins vegar að nýr forstjóri og eigendur höfðu látið til sín taka , og ný útlán bankans og kröfur á lánastofnanir höfðu aukist um fjórðung og námu ríflega 2.000 milljörðum .
Útlán höfðu aukist um 190 milljarða sumarið 2007 .
Fræg er yfirskrift kynningar Glitnis á uppgjöri þriðja fjórðuns : " Back on track " , eða Aftur á beinu brautina .
Stjórnendur Glitnis töldu þannig bankann vera kominn á beinu brautina með auknum útlánum , á sama tíma og óveðursský hrönnuðust upp á alþjóðlegum fjármálamörkuðum .
Harðnar á dalnum Haustið 2007 benti margt til þess að flestar dyr íslensku bankanna væru að lokast .
Fjármagnsmarkaðir þornuðu upp .
Glitnir var að sjálfsögðu engin undantekning þar .
Síðla hausts 2007 tilkynnti bankinn að hann hygðist efna til allsherjarkynningarherferðar í Bandaríkjunum , Evrópu og Asíu .
Kynna átti fjárfestum bankann og ráðast í kjölfarið í heljarinnar skuldabréfaútboð til að fjármagna starfsemina .
Skuldatryggingaálagið á íslensku bankanna var byrjað að hækka , þó álagið haustið 2007 væri lágt í samanburði við þær hæðir sem það náði sumarið og haustið 2008 .
Þann 16. janúar 2008 kom formleg tilkynning frá Glitni um að alþjóðlegu skuldabréfaútboði hefði verið slegið á frest að sinni , enda aðstæður á markaði bágbornar .
Heimildir Morgunblaðsins herma að fulltrúar Glitnis hafi verið að kynna Glitni sem fjárfestingakost fyrir fjárfestahópi , á sömu stundu og Gnúpur féll .
Eftir þann fund hættu þeir kynningarherferðinni .
Glitnismenn komu tómhentir heim .
Kynningin í Skotlandi Morgunblaðið hefur undir höndum glærukynningu sem Lárus Welding hélt fyrir væntanlega fjárfesta í desember 2007 .
Ráðstefnan var haldin í Skotlandi fyrir fáa tugi manna .
Þar lýsti Lárus háleitum markmiðum Glitnismanna um mikinn vöxt á næstu árum .
Á þeim tímapunkti nam lánabók Glitnis um 17,6 milljörðum evra , eða tæplega 1.600 milljörðum króna á gengi þess tíma .
Í kynningu Lárusar kemur fram að ætlun Glitnismanna sé að stækka lánabókina gríðarlega fram til ársins 2009 .
Á einni glærunni kemur fram að lánabókin eigi að nema 44,3 milljörðum evra á árinu 2009 , eða tæplega 4.000 milljörðum miðað við gengi evrunnar í desember 2007 .
Jafnframt átti að auka innlán bankans gríðarlega um allan heim , og ná innlánahlutfalli upp í 50% .
Innlán áttu þannig að standa undir um það bil helmingi útlána – 2.000 milljörðum , ef áætlanir Glitnismanna gengju eftir .
Innri vöxtur bankans átti að nema 30% og fleiri yfirtökur voru á teikniborðinu .
Það er því ljóst að 10 mánuðum fyrir hrun bankakerfisins höfðu Glitnismenn lítinn hug á varfærinni og íhaldssamri bankastarfsemi – þvert á móti átti að gefa allt í botn til að komast í gegnum erfiðleikana .
FME beitt þrýstingi af hluthöfum Glitnis Hin 20. nóvember 2006 sendi Fjármálaeftirlitið ( FME ) fjármálafyrirtækjum leiðbeinandi tilmæli , sem sneru meðal annars að upplýsingagjöf til FME um fyrirgreiðslu til venslaðra aðila .
FME skilgreindi venslaða aðila með eftirfarandi hætti í tilmælum sínum : I. Aðal- og varamenn í stjórn , stjórnendur , lykilstarfsmenn og nánir fjölskyldumeðlimir þeirra aðila II. Með vísan til ofangreinds liðar ber að líta til hliðstæðra aðila í dótturfélögum og tengdum félögum .
III. Hluthafar sem eiga með beinum eða óbeinum hætti 5% eignarhlut eða stærri í fjármálafyrirtækinu , og teljast til eins af tíu stærstu hluthöfum þess .
IV .
Fyrirtæki sem framangreindir aðilar eiga að minnsta kosti 10% hlut í , starfa hjá eða gegna stjórnarstöðum fyrir .
Í tilmælum FME er tekið fram að ekki er aðeins átt við veittar fyrirgreiðslur , heldur einnig meðferð skuldbindinga sem þegar hefur verið stofnað til , með tilliti til vanskila , skilmálabreytinga , trygginga og skuldbreytinga .
Fjármálafyrirtækjum var þessu samkvæmt ætlað að skila skýrslu árlega , unna af ytri endurskoðanda , um fyrirgreiðslu til venslaðra aðila .
FME krafðist þess jafnframt að fyrstu skýrslunni yrði skilað 1. apríl 2007 .
FME fundar á Túngötu Heimildarmaður Morgunblaðsins úr Glitni segir að þessi tilmæli hafi vakið misjöfn viðbrögð innan hluthafahóps Glitnis .
Heimildir Morgunblaðsins herma að fulltrúar FME hafi farið á fund í höfuðstöðvum Baugs , Túngötu 6 í Reykjavík , til að ræða þessi mál .
Baugur var hluthafi í FL Group , sem átti skömmu seinna eftir að verða stór hluthafi í bankanum .
Baugsmenn eru sagðir hafa verið ósáttir við hvernig Landic Property væri áhættuflokkað , en samkvæmt fjórða lið viðmiða FME um venslaða aðila hefðu Baugur og Landic Property fallið inn í sama áhættugrunn , sem var Baugsmönnum lítt að skapi .
Var það mál manna í bankaheiminum , að furðu sætti , að fjárfestingafélag á borð við Baug gæti kallað FME á sinn fund .
Drógu í land Aðeins mánuði eftir að FME hafði sent bönkum hin leiðbeinandi tilmæli , barst frá eftirlitinu stuttur og laggóður póstur hinn 22.desember 2006 .
Þar kom fram að fyrirtæki sem teljast til 10 stærstu hluthafa , eiga að minnsta kosti 10% hlut í , starfa hjá eða gegna stjórnarstöðum fyrir , teljist ekki lengur til venslaðra aðila .
Fjórða viðmiðið var þannig afnumið .
Þau fyrirtæki sem venslaðir aðilar Glitnis áttu meira en 10% hlut , voru ekki lengur vensluð eins og FME hafði upphaflega ákveðið .
Þurftu enga skýrslu Rúsínan í pylsuendanum er síðan þessi : FME taldi það ekki lengur nauðsynlegt að fjármálafyrirtæki skiluðu skýrslu um fyrirgreiðslu venslaðra aðila , eftir ábendingar sem eftirlitinu bárust .
Ekki er tekið fram frá hverjum þær ábendingar komu .
Ljóst er að afnám fjórða ákvæðis skilgreiningar vensla opnaði ansi margar dyr , og jók veðhæfni tengdra aðila .
Jafnframt þurfti ekki að skila árlegum skýrslum lengur , heldur aðeins ef þess yrði sérstaklega óskað .
Fjármálafyrirtækjum var hins vegar uppálagt að " gæta armslengdarsjónarmiða við fyrirgreiðslu til þessara aðila , " eins og það er orðað í tölvupósti FME til fjármálafyrirtækja , sem Morgunblaðið hefur undir höndum .
