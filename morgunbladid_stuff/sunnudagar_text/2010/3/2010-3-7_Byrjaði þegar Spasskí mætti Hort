Þetta hefur verið mikil törn , " segir Gunnar Björnsson , forseti Skáksambandsins .
" Auðveldi parturinn er mótið sjálft , en undirbúningurinn er erfiðastur og tekur mest á .
Það er taugatrekkjandi að bíða eftir því hvort allir skila sér .
Eftir að mótið hefst er þetta mikil vinna , en í nokkuð föstum farvegi .
" – Náðust þau markmið sem menn settu sér ? " Við stefndum að því að ná áhugaverðum keppendalista , þar sem nokkrir væru á meðal bestu í heimi , og það tókst með til dæmis Sokolov , Dreev og Baklan .
Svo vildum við fá sterkar skákkonur , sem gekk eftir , meðal annars með Krush og Dronovalli og hinum indversku skákkonunum .
Einnig vildum við fá undrabörn og fengum Cori-systkinin og Nyzhnyk .
Og loks goðsagnirnar , Westerinen og Romanishin , sem við lögðum mikið á okkur til að fá .
" – Hvernig fannst þér þetta þróast ? " Hannes Hlífar Stefánsson stendur sig alltaf vel á Reykjavíkurskákmótum .
Svo stóðu íslensku keppendurnir sig prýðilega , Henrik Danielsson , Bragi Þorfinnsson , Jón Viktor Gunnarsson og Hjörvar Steinn Grétarsson .
Örn Leó Jóhannsson brilleraði , fimmtán ára gutti sem fékk fjóra vinninga , en hefði átt samkvæmt stigum að fá einn .
" – Hvenær kviknaði áhugi hjá þér á skák ? " Ég byrjaði árið 1977 þegar Spasskí og Hort komu hingað .
Ég var bara fimm ára þegar Spasskí og Fischer tefldu og man varla eftir því .
Svo fór ég að leggja leið mína niður í TR og hef verið fastur í þessu síðan árið 1980 .
" – Af hverju ertu ekki stórmeistari ? " Ég lít nú ekki á mig sem skákmann fyrst og fremst , " segir hann og hlær .
" Miklu fremur félagsmálamann .
Ég er með um 2.150 Eló-stig , þannig að ég er sæmilegur skákmaður , hefði náð nokkrum vinningum í hús á Reykjavíkurskákmótum .
" – Hvernig fer þetta saman við starfið í Landsbankanum ? " Þetta fer ágætlega saman .
Ég fæ stuðning vinnuveitandans , þar hafa menn þolinmæði gagnvart þessu , að ég skreppi á Reykjavíkurskákmótið og tali við blaðamenn , frekar en að vera í vinnunni .
Ég vinn líka þannig vinnu , að ég er ekki í afgreiðslu , og get tekið símann eða svarað tölvupósti ef svo ber undir .
" – Skák kom við sögu þegar Landsbankinn stóð sem tæpast ? " Já , ég tefldi á Íslandsmóti skákfélaga haustið 2008 , 3.-5. október , og vann Jón L. Árnason stórmeistara .
Það er mín best teflda skák á ferlinum .
Nokkrir stórmeistarar fylgdust með skákinni og mér leið eins og kóngi .
Á mánudeginum var hinsvegar allt í uppnámi í bankanum og í minni deild var allt í upplausn , menn voru bara að fylgjast með á netinu og í óvissu , enda skilaboðin óljós .
Þá dreif ég alla skákáhugamenn í fundarherbergi í bankanum og sýndi þeim skákina gegn Jóni .
" – Og þú smalaðir þeim aftur saman á fimmtudagskvöld ? " Já , þá fæ ég Irinu Krush til að tefla fjöltefli .
Hún fór illa með okkur bankamennina , tók 13,5 vinninga í 14 skákum .
Það var aðeins Guðmundur Kristinn Lee sem náði punkti .
" – Fjölmenni fylgdist með skákskýringum á mótinu ? " Já , þetta var eins og í gamla daga , fullur salur af fólki að fylgjast með , enda náði ég fimm stórmeisturum til að skýra , fjórmenningunum og Friðriki .
Það skýrðu fleiri íslenskir stórmeistarar skákir en tefldu á mótinu .
" Eftirminnilegust af mótinu var skák Hjörvars Steins við ísraelska Kogan .
Hún var rosalega flott .
Hjörvar var skiptamun undir , en hrókur Kogans var fastur á g3 og var bara eins og peð , algjörlega út úr spilinu .
Það var mjög fallegt hvernig Hjörvar notfærði sér það .
" ( Helgi Ólafsson skýrði skákina í Morgunblaðinu sl. fimmtudag ) .
