Þegar Rannsóknarnefnd Alþingis vegna hrunsins tók til starfa voru gerð þau grundvallarmistök að ákvörðun var tekin um , að starfsemi hennar færi fram fyrir luktum dyrum .
Í stað þess , að yfirheyrslur hennar yfir einstaklingum , sem við sögu koma , færu fram fyrir opnum tjöldum og ættu þannig þá þegar þátt í að hreinsa andrúmsloftið í samfélaginu og skapa grundvöll fyrir málefnalegum umræðum um orsök og afleiðingar , hefur starf nefndarinnar orðið uppspretta vangaveltna , sögusagna og alls þess sem fylgir slíkri leynd .
Var þessi eða hinn kallaður fyrir ? Hvers vegna var þessi eða hinn ekki kallaður fyrir ? Við þekkjum þessar umræður manna á milli .
Munurinn á vinnubrögðum Rannsóknarnefndar Alþingis og þeirrar opinberu nefndar , sem rannsakar aðild Breta að Íraksstríðinu , er æpandi .
Við hér á Íslandi höfum getað fylgzt með opinberum yfirheyrslum í Bretlandi yfir Gordon Brown og Tony Blair , svo að dæmi séu nefnd , í beinni útsendingu sjónvarpsstöðva þar í landi .
Hefði sú ákvörðun að nefndin starfaði fyrir luktum dyrum verið athugunarleysi var kannski hægt að afsaka hana í ljósi þess , að um ný vinnubrögð er að ræða hér .
Nú hef ég hugboð um , að þetta hafi ekki verið athugunarleysi heldur meðvituð ákvörðun þeirra , sem um þetta fjölluðu , og þá er málið enn verra .
Hið " nýja Ísland " á augljóslega erfitt með að brjótast fram .
Úr þessu verður ekki bætt nú þegar starfi nefndarinnar er að ljúka .
En það er hægt að læra af þessum mistökum .
Nú skiptir miklu máli , hvernig skýrsla Rannsóknarnefndar Alþingis verður kynnt .
Það er ekki nóg að prenta 3.000 eintök af skýrslunni og láta hana liggja frammi á benzínstöðvum eða annars staðar , þar sem mönnum dettur í hug .
Það er heldur ekki nóg að hún verði aðgengileg á netinu .
Við lestur skýrslunnar munu margar spurningar vakna hjá fólki , sem það vill fá svör við .
Þær munu snúast um efni máls .
Þær munu snúast um það af hverju þessi og þessi voru ekki yfirheyrðir og margt fleira .
Auðvitað er hægt að opna fyrir fyrirspurnir á netinu en það er heldur ekki nóg .
Nefndarmenn verða að vera tilbúnir til að tala við fólkið í landinu og svara fyrirspurnum hins almenna borgara beint og milliliðalaust .
Við blasir , að nokkrum dögum eftir birtingu skýrslunnar efni rannsóknarnefndin og forsætisnefnd Alþingis ( en nefndin starfar á hennar vegum ) til opinna funda , þar sem fólk fái tækifæri til að spyrja úr sal og nefndarmenn svari .
Vel má vera , að eftirspurnin eftir að komast í beint samband við nefndarmenn verði svo mikil , að halda þurfi marga slíka fundi á höfuðborgarsvæðinu í stórum fundarsölum eins og t.d. Háskólabíói til þess að anna þeirri eftirspurn .
En jafnframt er sjálfsagt að í kjölfar slíkra funda í mesta þéttbýlinu haldi nefndin fundi um land allt .
Þessum fundum á að sjónvarpa í heild og hlýtur að vera hægt að finna sjónvarpsrásir til þess auk þess að þeir verði aðgengilegir á netinu .
Með því að hafa þennan hátt á yrði a.m.k. gerð tilraun til þess að bæta úr þeim alvarlegu mistökum , sem gerð voru , þegar ákveðið var að starf nefndarinnar færi fram á bak við lokaðar dyr .
Ég efast ekki um eitt andartak , að einhverjir úr hópi stjórnmálamanna og embættismanna verði til þess að mæla gegn því að þetta verði gert .
En að þessu sinni má það ekki gerast að mistökin frá því fyrir rúmu ári verði endurtekin .
Slík opinber umfjöllun um efni skýrslunnar og starf nefndarinnar getur ráðið úrslitum um , hvort almenningur í þessu landi ber traust til starfa hennar og þeirrar niðurstöðu , sem hún kann að komast að eða ekki .
Og það er mikilvægt fyrir sálarheill þjóðarinnar um langa framtíð að slíkt traust verði fyrir hendi .
Þess vegna má alls ekki láta úrtölumennina komast upp með að koma í veg fyrir slíka opna umfjöllun um skýrsluna .
Það væri þyngra en tárum taki ef nefndarmennirnir þrír , sem ábyrgð hafa borið á þessu starfi , færu heim til sín að loknu dagsverki án þess að fólkið í landinu fengi tækifæri til þess að tala við þá um hið mikla starf , sem þeir hafa innt af hendi .
Í kjölfar þessarar skýrslu má búast við nýjum vinnubrögðum og opnari á Alþingi .
Nú þegar eru komnar fram tillögur um fleiri slíkar rannsóknir á liðinni tíð .
Þeim tillögum á áreiðanlega eftir að fjölga .
Og þá er mikilvægt að slíkar rannsóknir þingnefnda eða nefnda , sem kjörnar eru á Alþingi , fari fram fyrir opnum tjöldum .
Það verði lagaleg skylda en ekki val .
Við búum í opnu lýðræðisríki .
Hrunið kallar á aukið lýðræði og beint lýðræði .
Það kallar líka á opnara samfélag og reyndar málefnalegri umræður ( en það er önnur saga ! ) .
Verði skýrsla rannsóknarnefndarinnar ekki rædd með þeim opna hætti , sem hér er fjallað um , er það yfirlýsing þess Alþingis , sem nú situr , um óbreytt vinnubrögð og að " gamla Ísland " lifi góðu lífi og hafi undirtökin .
Viljum við það ? Ég held ekki .
Verði það niðurstaða þingsins skilur það ekki sinn vitjunartíma og á ekki lengur erindi í hið virðulega hús við Austurvöll .
Þá verður þjóðin að kalla annað fólk til þeirra starfa .
Nefndarmennirnir þrír hafa gegnt sögulegu hlutverki .
Um þessa rannsóknarnefnd Alþingis verður fjallað í Sögu Íslands í framtíðinni .
Þeim sjálfum hlýtur að vera kappsmál að ljúka þessum mikilvægu störfum á þann veg , að þjóðin skilji við þá í sátt og þeir við hana .
