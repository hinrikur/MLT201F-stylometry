7.20 Fer fram úr og hjálpa William , sem er fjögurra ára , að klæða sig á meðan eiginkonan sléttar á sér hárið .
Bjarni , 10 ára , sér alveg um sig sjálfur .
7.57 Katrín skutlar okkur William að Iðavelli , leikskólanum hans við Gránufélagsgötu .
8.10 Geng inn í Átak , steinsnar frá leikskólanum .
Hitti þar Bjössa kollega minn á rakarastofunni .
Ræktum líkama og sál í góða stund .
9.00 Sturta .
Morgunmatur í Átaki , andlegur og líkamlegur ; skyrbúst og dagblöðin .
9.30 Komnir í Arte , rakarastofuna okkar .
Hitum kaffi og nokkrir félagar koma í spjall um enska boltann og pólitíkina .
10.00 Tekið úr lás og skærin fara á loft .
Spjall við kúnnana .
12.27 Við Bjössi skreppum í mat .
Reynum alltaf að komast burt í smá stund á bilinu tólf til tvö .
Það tekst þó ekki alltaf .
Fórum nú í Fjölsmiðjuna á Óseyri , þar sem hægt er að kaupa góðan heimilismat .
13.13 Skærin aftur á loft og haldið áfram að spjalla .
Umræðan um deiliskipulagið í miðbænum er rosalega mikil núna .
Stór hluti dagsins fer í að ræða það við þá sem koma í stólinn ; að minnsta kosti þá fullorðnu , yngri kynslóðin ræðir meira um enska fótboltann .
15.15 Maður með myndavél sest í stólinn .
Vill að mikið verði klippt .
Meira spjall , um hvað sem er ; orðið er frjálst hjá okkur og orðalagið oft verra en annars staðar því hér eru engar konur .
18.00 Hættum að hleypa nýjum viðskiptavinum inn um þetta leyti en það teygist reyndar oft aðeins á vinnudeginum , t.d. ef einhver mjög síðhærður kemur nokkrum sekúndum áður en klukkan slær sex .
19.04 Hoppa upp í ókeypis strætó 18 metrum norðan við dyrnar að rakarastofunni .
19.07 Geng út úr strætó nokkra metra frá húsinu mínu .
Þrjár mínútur heim ; það hlýtur að vera heimsmet ! 19.45 Síðasta bita kvöldverðarins rennt niður .
Gengið frá eftir matinn .
20.15 Les og syng aðeins fyrir William .
Sofna sjálfur ! Oft erfitt að halda sér vakandi ef Everton er ekki í sjónvarpinu .
21.00 Sest við stórt púsl sem tengdamamma lánaði okkur .
Flott skúta er að birtast .
22.30 Stend upp frá púslinu .
Gleymdi mér alveg , þetta er svo skemmtilegt .
23.58 Þetta hefðbundna um miðnætti : Zzzzzz skapti@mbl.is 