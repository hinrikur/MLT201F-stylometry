Hvað er vorlegra en glas af frískandi og bragðmiklum trönuberjasafa ? Hægt er að fá slíkar veigar keyptar úti í búð bæði sem hreinan safa eða þykkni til að blanda en gott er að hafa í huga að nokkur gæðamunur er á þessum útgáfum , eftir því hvort búið er að blanda þær með sykri og öðrum aukaefnum eða ekki .
Margir vilja meina að trönuberjasafinn sé allra meina bót enda eru trönuberin stútfull af næringarefnum og eru t.d. mjög C-vítamínrík .
Talið er að safinn virki vel gegn þvagfærasýkingum og er hann af þessum sökum talinn eitt helsta náttúrulækningameðal gegn blöðrubólgu , þótt vísindalegar sönnur fyrir þeirri virkni hans séu enn sem komið er takmarkaðar .
Aðrir telja safann hafa slakandi áhrif og að hann dragi þannig úr streitu hjá álagshrjáðu nútímafólki .
Trönuberjasafi er vinsælt efni í ýmiskonar áfenga kokteila .
Hann er til dæmis ómissandi í Cosmopolitan-kokteilinn fræga sem Carry Bradshaw og vinkonur hennar úr sjónvarpsþáttunum Beðmál í borginni höfðu mikla ást á og þömbuðu í tíma og ótíma .
Enda þykir mörgum trönuberjasafi hafa á sér kvenlegan blæ og verða sérlega skvísulega bleikur í bland við aðra tærari vökva .
Trönuberjasafi er einnig notaður í kokteilum á borð við Sex on the beach og Sea Breeze fyrir utan fjöldann allan af óáfengum drykkjarblöndum .
Þá ku hann vera upplagður sem óáfengt skot í staupi , t.a.m. fyrir þá sem vilja sneiða hjá áfengi en taka þátt í gleði og glaumi þar sem títt er skálað .
Einn og sér er trönuberjasafi þó meinhollt sælgæti til að drekka með morgunmat eða hvenær sem er sólarhrings .
Með klaka í glasi er hann svalandi sumardrykkur og hver veit nema hann færi þeim sem hans neyta einmitt sól og sumaryl í hjarta til að hita upp fyrir komandi tíð .
ben@mbl.is 