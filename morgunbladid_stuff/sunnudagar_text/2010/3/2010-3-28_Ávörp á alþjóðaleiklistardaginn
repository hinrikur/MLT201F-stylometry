27. mars er alþjóðaleiklistardagurinn haldinn hátíðlegur um allan .
Liður í þeim hátíðarhöldum er að kunnum leiklistarmanni eða -konu er falið að semja ávarp sem birt er víða um heim og í hverju landir er líka sá siður að samið er slíkt ávarp til heimabrúks , en það ávarp er síðan flutt á stóra sviði Þjóðleikhússins fyrir sýningu og í leikhúsum um allt land , auk þess sem það er flutt í útvarpi og birt í dagblöðum .
Ragnheiður Skúladóttir , deildarforseti leiklistar- og dansdeildar Listaháskóla Íslands , samdi innlenda ávarpið sem birt er hér og leikkonan Judi Dench aðþjóðlega ávarpið sem birt er þar fyrir neðan .
Ávarp Ragnheiðar Skúladóttur " Er það ekki merkilegt að í samfélagi okkar , þar sem hinn svokallaði hvunndagur glottir við manni að morgni og æpir : " Icesave " ! eða : " Eldgos " ! ...
já , er það ekki merkilegt að í okkar daglega amstri ; þéttriðnu neti upplýsinga , álitamála , greinargerða , fésbókarfærslna , tölvuskeyta og smáskilaboða ...
skuli leynast leiksvið ? Er það ekki undarlegt að við , sem reynum eftir fremsta megni að halda okkur í sömu vídd og okkur var úthlutað við fæðingu , skulum sammælast um að kóróna raunveruleikann með leikhúsum , sem eru til þess eins gerð að hýsa skáldlega úttekt á þeim flóknu og oft tröllvöxnu sendingum sem tíminn þeytir í átt til okkar hvort heldur sem er í vöku eða í draumi ? Eða hvað ? Við tölum um leiklist og eigum með því við athafnirnar sem áhorfendur verða vitni að í leikhúsi .
Þó á leiklistin sér ekki aðrar forsendur en skynjun og túlkun áhorfandans á hreyfingum og orðum þeirra sem standa á sviðinu í hvert sinn .
Vegna þess að leiklistin er í raun átak áhorfenda og leikenda .
Kjarni hennar felst í samkomulagi beggja aðila um að gera tilraun til þess að skapa sameiginlega reynslu , án þess að hafa nokkra tryggingu fyrir því að tilraunin takist , enda upplifun áhorfenda af atvikum á leiksviði – sjónarhorn og afstaða – bundin persónu þeirra og lífsreynslu .
En þegar tilraunin ber árangur – og það gerist vissulega stundum – þá gerast lítil kraftaverk .
Það sem virtist svo órætt og óljóst breytist í allt að því áþreifanlega staðreynd .
Þá skilur maður loks að ástæða þess að við höfum sammælst um að hafa sérstök leiksvið , leikhús og skapa leiklist er sú að það er í eðli okkar að vilja túlka veruleikann í kringum okkur og upplifun okkar af honum .
Við höfum þörf fyrir að líta um öxl , endurmeta stöðu okkar , gagnrýna gjörðir okkar og hegðun og við þráum að setja flókna og – að því er virðist – fullkomlega óskylda hluti í samhengi .
Til þess að skilja það sem sýnist óskiljanlegt .
" Ávarp Judi Dench " Alþjóðaleiklistardagurinn gefur okkur tækifæri til að fagna leiklist eins og hún birtist okkur í ógrynni mynda .
Leiklist er uppsprettulind skemmtunar og andagiftar og gefur færi á að sameina ólíkar menningararfleifðir og þjóðir sem fyrirfinnast vítt og breitt um heiminn .
En leiklist er líka meira en það því með leiklistinni gefst tækifæri til að fræða og upplýsa .
Leiklist er flutt víðsvegar um heiminn og ekki alltaf í hefðbundnum leikhúsbyggingum .
Leiksýning getur birst okkur í litlu þorpi í Afríku , í skjóli fjalls í Armeníu , á agnarsmárri eyju í Kyrrahafinu .
Allt sem þarf er rými og áhorfendur .
Leiklist kallar fram bros á andlitum okkar , fær okkur til að tárast , en ekki síst fær hún okkur til að hugsa og bregðast við .
Leiklist verður til í samvinnu .
Leikararnir eru þeir sem sjást , en þeir eru undra margir sem ekki sjást og eru allir jafn mikilvægir og leikararnir .
Það munar um þá og fyrir hæfileika þeirra verður leiksýning að veruleika .
Þeir eiga líka allan heiður skilinn þegar við fögnum og gleðjumst yfir þeim sigrum sem leiklistin vonandi skilar í höfn í dagslok .
27. mars er hinn opinberi alþjóðadagur leiklistarinnar .
Hver dagur ársins ætti skilið að vera sá dagur ; dagur leiklistarinnar .
Því það er á okkar ábyrgð að viðhalda stöðugt hefðinni að skemmta , að fræða og upplýsa áhorfendur okkar , þá sem öll okkar tilvist byggist á .
Íslensk þýðing Viðar Eggertsson .
