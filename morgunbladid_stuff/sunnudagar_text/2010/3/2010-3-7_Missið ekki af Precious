ANNARS staðar í blaðinu er að finna úttekt eftir mig um Óskarsverðlaunin sem verða afhent í kvöld .
Þegar greinin var skrifuð voru sýningar ekki hafnar á Precious : Based on the Novel Push by Sapphire , svo ég lét , eins og nauðsynlegt er undir slíkum kringumstæðum , tilfinninguna ráða .
Hún var byggð á heldur vafasamri umsögn sem ég fékk um myndina og blendnum dómum sem ég hafði rennt yfir .
Spádómurinn stendur en ég vil gera bragarbót og hvetja alla sem unna góðum og tilfinningaríkum myndum um mannúð og mannfyrirlitningu og drífa sig að sjá Precious , á meðan þess er kostur .
Mun veita fröken Bullock harða keppni Eftir sýninguna er ég þess fullviss að Gabourey Sidibe mun veita fröken Bullock harða keppni um verðlaunin fyrir bestan leik í aðalhlutverki kvenna .
Sidibe er ógleymanleg sem algjör hornreka á niðurníddu heimili í Harlem .
Þungaðri í annað sinn eftir þann sem síst skyldi , akfeitri , ólæsri og óskrifandi berst henni smávonarglæta í sortanum .
Hún leggst í baráttu þvert á vilja óþverrans móður sinnar ( Mo ' Nique ) , sem einnig er mjög sterkur Óskarskandídat í flokknum Besta leikkona í aukahlutverki .
Ég vona að þessar línur verði til þess að hvetja sem flesta til að sjá eina grimmustu , athyglisverðustu og bestu mynd ársins .
saebjorn@heimsnet.is 