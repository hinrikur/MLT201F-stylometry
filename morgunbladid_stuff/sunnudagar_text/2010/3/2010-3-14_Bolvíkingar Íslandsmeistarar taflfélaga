Taflfélag Bolungarvíkur er Íslandsmeistari skákfélaga .
Fyrir lokaumferðirnar stefndi allt í æsispennandi keppni milli TB og Taflfélags Vestmannaeyja sem hafði þá hálfs vinnings forskot .
Liðin mættust í fimmtu umferð og höfðu Eyjamenn sigur 4 ½ : 3 ½ .
Sama dag og viðureignin fór fram kærðu Bolvíkingar að rússneski stórmeistarinn Alexey Dreev skyldi tefla á 1. borði fyrir Eyjamenn .
Kæra Bolvíkinga byggðist í aðalatriðum á því að Dreev hafði við upphaf keppnistímabilsins verið skráður í Fjölni .
Að kröfu TB vék Helgi Árnason formaður skákdeildar Fjölnis úr mótsnefnd og tók Vestfirðingurinn Einar S. Einarsson sæti þar .
Í þessu máli virðist aðalvandinn vera sá að ýmsir þeir sem að því komu t.d. úrskurðaraðilar , stjórn SÍ , gleymdu að spyrja mikilvægra spurninga : A skráir B í lið að B forspurðum .
Hver er réttur B ? Er hann í liðinu þó hann hafi ekki gefið neitt samþykki þess efnis ? Alexey Dreev hafði engan formlegan samning gert við Fjölni og ekki teflt eina einustu skák fyrir það félag .
Taflfélag Vestmannaeyja lagði fram réttmæt gögn um skráningu hans .
Við upphaf umferðar gekk Jón G. Briem fram og tilkynnti fyrir hönd mótsnefndar að Dreev væri ólöglegur með TV ; á laugardegi var básúnað um allan keppnissal að búið væri að draga frá TV allan árangur Dreev .
Íslandsmót taflfélaga gerir þótt ótrúlegt sé ráð fyrir mismunun sem m.a. kemur fram í því að stærri taflfélögin hafa verið með A- og B-lið í efstu deild .
Skráningar liðsmanna eru síðan kapítuli út af fyrir sig en þar skiptir greinilega engu máli hvort viðkomandi skákmaður hafi samþykkt að tefla fyrir félag .
Bolvíkingar í stjórn SÍ komu því svo í gegn að send voru út boð til taflfélaga um skil á félagaskrám , marklaus tilskipan þar sem áðurnefnd formskilyrði voru hvergi sett fram .
Það á að vera hægur vandi að útbúa staðlað eyðublað sem tekur til félagsskipta og skráningar liðsmanna .
Úrskurðaraðilar í þessu máli , mótsnefndin og síðan dómstóll SÍ , virtu síðan að vettugi andmælarétt TV á öllum stigum málsmeðferðar .
Að sögn Karls Gauta Hjaltasonar sýslumanns og formanns TV , sem lengi hefur setið í áfrýjunardómstól ÍSÍ , eru það óverjandi vinnubrögð .
Ekki var það til að lægja öldurnar þegar mótsnefndin vísaði umsvifalaust frá réttmætri kröfu TV vegna úrslitaviðureignar í 4. deild byggðri á reglu sem enginn ágreiningur er um og varðar borðaröðun í einstökum viðureignum .
Eyjamenn stóðu sem sagt uppi með slitinn bogastreng fyrir allar úrslitarimmurnar en gátu þrátt fyrir allt sagt eins og sá frægi kappi Íslendingasagnanna , að " hefur hver til síns ágætis nokkuð .
" Tóku menn hinum opinberu tölum um úrslit keppninnar með miklu jafnaðargeði : 1 .
TB 39 ½ v .
2 .
TV 36 ½ v .
3 .
TR 32 ½ v .
4 .
Haukar ( a ) 31 ½ v .
5 .
Hellir ( a ) 31 ½ v .
6 .
Fjölnir 27 v .
7 .
Hellir ( b ) 19 v .
8 .
Haukar ( b ) 6 ½ v .
Það er mikið að gerast hjá Bolvíkingum þessa dagana og til marks um styrk þeirra má nefna að í b-liði félagsins tefldu þrír skákmenn sem nýlega voru valdir í landsliðshóp Íslands .
Í 2. deild vann Skákfélag Akureyrar glæstan sigur , í 3. deild sigruðu Mátar örugglega og í 4. deild vann Víkingaklúbburinn eftir harða keppni .
Aðstæður í Rimaskóla voru til fyrirmyndar og hinir reyndu skákstjórar stóðu sig með mikilli prýði .
Helgi Ólafsson | helol@simnet.is 