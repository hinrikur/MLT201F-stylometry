Fólksfækkun varð á landinu á árinu 2009 í fyrsta sinn frá lokum 19. aldar .
Alls voru 317.630 íbúar með fasta búsetu á Íslandi 1. janúar 2010 , samanborið við 319.368 ári áður .
Fækkunin nemur hálfu prósenti .
Á síðustu fimm árum hefur fjölgun landsmanna þó verið hlutfallslega ör eða 1,6% á ári að jafnaði .
Þetta er meðal þess sem fram kemur í nýjustu mannfjöldatölum Hagstofu Íslands .
Fólksfækkunin á landinu á árinu 2009 skýrist af miklum fólksflutningum frá landinu umfram aðflutta .
Á sama tíma var náttúruleg fjölgun , þ.e. fjöldi fæddra umfram dána , um 1% árið 2009 , en hefur verið 0,8-0,9% allt frá 1994 .
Á árinu 2009 fluttu til útlanda 4.835 einstaklingar umfram aðflutta .
Á síðustu áratugum hafa nokkurn veginn jafnmargir flust til landsins sem frá því , en undantekning varð hins vegar á því á árunum 2005-2008 þegar samtals 15.391 fleiri einstaklingar fluttust til landsins en frá .
Í upphafi árs var 21.701 erlendur ríkisborgari búsettur hérlendis eða um 6,8% af mannfjöldanum .
" Ekkert til að hafa áhyggjur af " " Það er auðvitað áhugavert að Íslendingum skuli ekki hafa fækkað síðan á 19. öldinni , en fólksfækkunin sem mælist núna er að mínu mati hins vegar ekkert til þess að hafa stórkostlegar áhyggjur af enda er hún bara dropi í hafið miðað við þá gríðarlegu fjölgun sem orðið hefur á síðustu árum , " segir Þóroddur Bjarnason , prófessor í félagsfræði við Háskólann á Akureyri .
Segir hann viðbúið að landsmenn verði enn færri í mælingunni að ári þar sem ljóst megi vera að þeir útlendingar sem flust hafa hingað til lands á síðustu árum séu lengur að detta út af opinberum skrám þegar þeir snúa aftur til síns heima en Íslendingar sem flytjist búferlum milli landa .
Þóroddur bendir á að íslenskt samfélag sé mjög sveigjanlegt .
Þannig sé viðbúið að fólk sem misst hafi vinnuna hérlendis reyni fyrir sér erlendis .
" Það er hvorki slæmt fyrir hagkerfið , velferðarkerfið né þá sem eru atvinnulausir að freista gæfunnar erlendis til skamms tíma .
Það væri hins vegar slæmt ef fólk væri í stórum stíl að hrekjast úr landi sem ekki vildi fara .
Það er hins vegar ákveðin tilhneiging hjá okkur til þess að hugsa alltaf " maður fyrir borð " ef fólk flytur úr landi , " segir Þóroddur og tekur fram að vissulega geti það orðið vandamál ef Íslendingar sem búsettir eru erlendis annaðhvort vilji ekki eða hafi ekki tækifæri á því að snúa aftur heim að einhverjum tíma liðnum sem og ef mikið af ungu fólk flytur út til langframa .
Tekur hann fram að miðað við niðurstöður nýlegrar rannsóknar sem gerð var meðal nemenda allra 10. bekkja á landinu sé hins vegar ekki ástæða til þess að hafa stórkostlegar áhyggjur af þessu .
Í niðurstöðunum megi sjá að 30-40% unglinganna búist við eða langi til að búa í útlöndum í framtíðinni , en það er marktækt hærra hlutfall en í sambærilegri könnun frá árinu 2006 .
" Einnig sjáum við að fleiri krakka langar að búa í útlöndum en á höfuðborgarsvæðinu , sem er nýtt , við höfum aldrei séð það áður .
Á sama tíma segjast aðeins 5% búast við því að flytja utan fyrir fullt og allt , en það er svipað hlutfall og var árið 2006 .
" Spurður um þá þróun að sífellt stærra hlutfall þjóðarinnar býr á suðvesturhorni landsins segir Þóroddur vissulega rétt að á 19. öldinni hafi meirihluti þjóðarinnar búið utan suðvesturhornsins .
" En sé hins vegar horft á íbúafjölda má sjá að um 1900 bjuggu um 60 þúsund manns utan suðvesturhornsins , en eru í dag um 100 þúsund .
Þannig að það hafa í rauninni aldrei búið fleiri á landsbyggðinni en nú um stundir þótt íbúunum fækki hlutfallslega .
" 63% þjóðarinnar á höfuðborgarsvæðinu Alls bjuggu 199.889 manns eða tæplega 63% þjóðarinnar í Reykjavíkurþéttbýlinu , þ.e. í samfelldri byggð frá Hafnarfirði til Mosfellsbæjar , í upphafi þessa árs .
Í strjálbýli utan byggðakjarna bjuggu 16.707 einstaklingar eða 5,3% landsmanna .
" Sú fólksfjölgun og samþjöppun íbúa sem orðið hefur á höfuðborgarsvæðinu á síðustu árum er einstakt fyrirbæri nánast á heimsvísu leyfi ég mér að fullyrða , " segir Snorri Björn Sigurðsson , forstöðumaður þróunarsviðs Byggðastofnunar .
" Við þurfum út af fyrir sig sterka höfuðborg og við erum fá , en það er áhyggjuefni að svæðin úti á landi sem eru að missa fólk eru að veikjast það mikið að í fyrirsjáanlegri framtíð verður þar auðnin ein .
Svo verður hver og einn að meta það hvort það sé eftirsóknarvert að byggð hyrfi á hluta landsins , jafnvel stórum hluta , " segir Snorri .
Íbúum fækkaði á öllum landsvæðum árið 2009 , þó einna minnst á Vestfjörðum og Norðurlandi vestra .
Það er breyting frá fyrri árum en fólksfækkun hefur jafnan verið mest á þessum tveimur landsvæðum .
Ójafnt kynjahlutfall Kynjahlutfallið í landinu raskaðist mikið á sl. fimm árum vegna gríðarlegs aðflutnings karla til landsins á árunum 2005-2008 .
Fæstar urðu konur hlutfallslega 1. janúar 2008 en þá var 1.041 karl á móti hverjum 1.000 konum .
Í upphafi þessa árs hafði þetta hlutfall jafnast nokkuð og voru þá 1.014 karlar á hverjar 1.000 konur .
Jöfnunina má einkum rekja til þess að kynjahlutfall í aðflutningum 2009 hafði náð jafnvægi á meðan karlar voru enn í miklum meirihluta fólks í brottflutningum .
43 einstaklingar eldri en 100 ára Aldursflokkarnir frá nýfæddum til 54 ára voru svipaðir að stærð í upphafi ársins með 21-24 þús. í hverjum fimm ára aldurshópi .
Frá 55 ára aldri fækkar ört í árgöngum .
Alls voru 43 einstaklingar 100 ára eða eldri , þar af 35 konur .
Fjölmennasti aldurshópurinn er fólk á aldrinum 25-29 ára , þá 15-19 ára og loks 0-4 ára .
Þegar litið er eingöngu á aldursdreifingu íslenskra ríkisborgara má sjá að lögun hins svokallaða mannfjöldapýramída minnir fremur á kókflösku en pýramída .
Lögunin ræðst af bylgju fæðinga fyrr á árum .
Á sjötta og fram á sjöunda áratuginum voru fæðingarárgangar mjög stórir .
Mjög dró úr fæðingum fram undir lok níunda áratugarins .
Fjölmennir fæðingarárgangar 0-4 ára endurspegla aukna fæðingartíðni á síðustu fimm árum .
Erlendir ríkisborgarar eru flestir 20-39 ára .
Það má því segja að þeir fylli upp í það skarð sem hlutfallslega fámennari íslenskir fæðingarárgangar á þeim aldri hafa skilið eftir sig .
