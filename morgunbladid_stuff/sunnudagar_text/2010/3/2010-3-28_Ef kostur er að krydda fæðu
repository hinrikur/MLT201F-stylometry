Það eru rétt innan við tvö ár síðan ég var á rölti um medínuna í Marrakesh með barnabarninu ; við byrjuðum á Djemaa el Fna , þeim ótrúlega hrærigraut af hljóðum og litum og lykt og mannlífi , töframönnum , akróbötum , loddurum , slöngutemjurum , magadönsurum og sölumönnum af öllu hugsanlegu tagi , og fórum inn í souk-inn , markaðinn sem er hreinasta völundarhús og maður getur eiginlega ekki hætt á að stoppa eitt andartak því þá er búið að selja manni eitthvað sem aldrei stóð til að kaupa – og sama þótt maður hafi aldrei sagt annað en nei .
Við bárum það auðvitað rækilega með okkur að vera túristar , næpuhvít miðaldra kona og rauðhærð unglingsstúlka .
Og tilboðin voru ekki bara á einn veg , rauða hárið vakti mikla hrifningu .
Ég sá í blaði um daginn að ferðafélaga Lindu P. hefðu boðist þúsund úlfaldar fyrir hana í Marokkó .
Mér voru boðnir tíu þúsund úlfaldar í barnabarnið .
Og heil teppabúð líka .
Sumir eru að leita að teppum , leðurmunum , slæðum eða skartgripum á svona stöðum .
Ég er að leita að mat .
Ekki til að kaupa hann , heldur til að skoða , spá í og skynja .
Og þarna var það ekki síst lyktin sem leiddi mig áfram .
Því það var svo margvíslegt sem bar að nösunum ; kitlandi reykur frá kindahausum sem var verið að grilla í bakdyrum veitingahúss , þungur ilmur af glóandi og bústnum appelsínum á djúsbar , blóðlykt af kjöti úr slátrarabúð , lyktin og snarkið frá einhverjum smáfiskum sem tötraklæddur maður steikti sér á blikkplötu í húsasundi ; og af og til fundum við skyndilega skelfilega vondan fnyk blandast öllu hinu og vissum þá að við vorum komnar fullnærri höfuðstöðvum sútaranna .
Og svo var það allt kryddið .
Við gengum yfir í suðurhluta medínunnar , þar sem fátt er um ferðamenn og sölumennirnir létu okkur að mestu í friði .
Þar var því óhætt að staðnæmast við kryddbúðirnar , virða fyrir sér háar og mjóar kryddstrýturnar eða sekki og kassa fulla af dufti og laufum í alls konar fallegum litum .
Kanill , túrmerik , paprika , kummin , kóríander , kardimommur , múskat , engifer , pipar , anís , saffran , sesamfræ , chili , minta , steinselja , lárviðarlauf – og alls konar kryddblöndur .
Litadýrðin var ótrúleg og loftið þrungið unaðslegum kryddilm .
Og allt í einu var ég farin að hugsa um hvernig Guðríði Símonardóttur úr Vestmannaeyjum og hinum íslensku húsmæðrunum skyldi hafa litist á kryddúrvalið í Barbaríinu árið 1627 .
" Ef kostur er að krydda fæðu " , orti Hallgrímur maður Guddu löngu síðar .
Kannski hún hafi sagt honum eitthvað um kryddúrvalið á norðurafrískum mörkuðum .
Frægasta marokkóska kryddblandan er ras el hanout , sem getur reyndar verið mjög breytileg og það var þess vegna sem ég keypti mér poka af henni í Marrakesh , ekki af því að kryddið sé ófáanlegt norðan Atlasfjalla – það fæst nefnilega í Tiger .
Stundum má finna krydd í Tiger sem ekki sést í öðrum búðum .
Svo að mér hefði líklega verið óhætt að nota ras el hanout í uppskriftirnar sem hér fara á eftir , það er haft í að minnsta kosti sumar úgáfur af þessum réttum .
En ég fór aðrar leiðir .
– Annars má búa sér til þokkalegt ras el hanout með því að blanda saman kóríanderdufti , papriku og brúnkökukryddi í jöfnum hlutföllum og bæta við dálitlum svörtum pipar og chili-pipar .
Fyrst er hér einföld og afar fljótleg súpa .
Grænmetið er úr dós eða frysti , nema selleríið , en þeir sem kunna alls ekki að meta sellerí geta bara sleppt því .
Marokkósk grænmetissúpa 1 msk ólífuolía 1 laukur , saxaður 1 hvítlauksgeiri , saxaður smátt 2-3 sellerístönglar , saxaðir 2 tsk kummin ( cumin ) chili-pipar á hnífsoddi nýmalaður pipar salt 1 dós ( 400 g ) saxaðir tómatar 500 ml vatn 2 tsk grænmetiskraftur 1 dós kjúklingabaunir , hellt í sigti og skolaðar 75 g strengjabaunir ( frosnar ) safi úr 1 sítrónu e.t.v. kóríanderlauf , steinselja eða minta Olían hituð í potti og laukur , hvítlaukur og sellerí látið krauma í nokkrar mínútur við meðalhita án þess að brúnast .
Þá er kryddinu hrært saman við og síðan tómötum , vatni , grænmetiskrafti , kjúklingabaunum , strengjabaunum og sítrónusafa .
Hitað að suðu og látið malla í um 8 mínútur .
Bragðbætt með pipar , salti og sítrónusafa eftir smekk .
Kryddjurtum e.t.v. stráð yfir súpuna áður en hún er borin fram .
Ég er ekki vel að mér í marokkóskum fiskifræðum og veit ekki hvaða fiska innfæddir myndu helst nota .
En lax hentar ágætlega .
Silungur líka en hann þarf styttri tíma .
Og það er ekki verra að kveikja á grillinu í ofninum seinustu mínúturnar .
Sítruskryddaður lax 7-800 g laxaflak ( eða annar fiskur ) pipar salt 3 msk ólífuolía 1 sítróna 1 appelsína 1 hvítlauksgeiri , pressaður 3 vorlaukar , þunnt sneiddir ½ tsk þunnt hunang 1 tsk paprikuduft ½ tsk kóríander ( duft ) ¼ tsk chili-pipar ( eða eftir smekk ) Laxinn skorinn í sneiðar og kryddaður með pipar og salti .
Bökunarplata eða eldfast mót penslað með 1 msk af olíunni og laxinn lagður þar á með roðið niður .
Börkurinn rifinn af sítrónunni og hálfri appelsínunni og settur í skál .
Hvítlauk , vorlauk , hunangi , kryddi og 1 msk af sítrónusafa og 1 msk af appelsínusafa blandað vel saman við .
Blöndunni skipt jafnt á fiskbitana og látið standa í hálftíma ( eða lengur í kæli ) .
Ofninn hitaður í 200°C og fiskurinn bakaður á næstefstu rim í 8-12 mínútur , eða þar til laxinn er rétt eldaður í gegn .
Borinn fram t.d. með kúskús , hrísgrjónum eða salati .
Matarmikill , einfaldur kjúklingaréttur .
Það má reyndar sleppa linsubaununum og nota þá heldur minni vökva en setja kannski eina dós af söxuðum tómötum með í pottinn .
Ef þið eigið ras el hanout má nota það og sleppa öðru kryddi nema pipar og salti .
Marokkóskur kjúklingaréttur með linsubaunum 2 msk olía 2 laukar , saxaðir 2-3 hvítlauksgeirar , saxaðir smátt 3 kjúklingabringur 2 tsk paprikuduft 1 tsk kóríander ( duft ) ½ tsk kanill ½ tsk engifer ( duft ) chili-pipar , ¼ - ½ tsk eftir smekk nýmalaður pipar salt 12-15 þurrkaðar apríkósur , skornar í bita 100 g linsubaunir , grænar eða brúnar safi úr 1 sítrónu ½ l vatn ( meira ef þarf ) 1 tsk kjúklingakraftur kóríanderlauf , saxað ( má sleppa , eða nota mintulauf eða steinselju ) e.t.v. ½ rauð paprika Olían hituð í víðum , þykkbotna potti eða á pönnu og laukur og hvítlaukur látinn krauma smástund án þess að brúnast .
Kjúklingabringurnar skornar í bita , 3-4 cm á kant , þeir settir út í og látnir krauma í nokkrar mínútur .
Hrært öðru hverju svo kjúklingurinn taki lit á öllum hliðum .
Þá er kryddi , apríkósum , linsubaunum og sítrónusafa bætt í pottinn og síðan vatni og kjúklingakrafti .
Hitað að suðu og látið malla undir loki í um 20 mínútur , eða þar til linsubaunirnar eru meyrar en ekki mauksoðnar .
Hellt á fat , söxuðum kryddjurtum og e.t.v. smátt skorinni papriku dreift yfir og borið fram með kúskúsi , hrísgrjónum eða bara grænu salati og brauði .
