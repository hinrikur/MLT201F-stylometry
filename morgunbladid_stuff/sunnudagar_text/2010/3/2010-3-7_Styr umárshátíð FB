Undanfarin tvö ár hafa verið lærdómsrík fyrir Íslendinga .
Við áttuðum okkur á því að við erum ekki jafn flott og rík og við héldum , en mikilvægast af öllu var að við fórum að mótmæla fyrir alvöru .
Búsáhaldabyltingin smitaði út frá sér og nú eru baráttuglaðir og reiðir Íslendingar farnir að standa upp og berja hnefum í borðið þegar þeim finnst vera brotið á sér .
Dæmi má sjá um þetta á öllum stigum þjóðfélagsins , ekki síst hjá yngri kynslóðinni .
Þeir eru fáir sem ekki muna eftir framhaldsskólaárum sínum .
Margir muna eftir þessum árum sem þeim bestu í sínu lífi .
Það hefur lengi verið talið að gott félagslíf sé mikilvægt svo nemendur séu ánægðir og skemmti sér vel í skólanum .
Reglan hefur verið að því betra sem félagslífið er í skólanum , því ánægðari verða nemendurnir með hann .
Sumir skólar leggja mikið upp úr félagslífinu og styrkja nemendafélög sín vel , en aðrir leggja síður upp úr því .
Fjölmörg nemendafélög hafa haldið hefðum í fjölda ára , jafnvel tugi ára , og eru þessar hefðir stærsti þátturinn í félagslífi hvers skóla .
Flestir á menntaskólaaldri þekkja Nemó – árshátíð Verslunarskólans , 85 ballið – ball með " eighties " þema Menntaskólans við Sund og Eplaballið sem er stærsta skemmtun Kvennaskólans í Reykjavík .
Það hefur lengi verið hefð hjá nemendafélagi Fjölbrautaskólans í Breiðholti ( NFB ) að halda árshátíð sína á landsbyggðinni , hefð sem nær allt til stofnára skólans .
Á árshátíðinni hefur tíðkast að nemendurnir snæði saman , haldi skólaball og gisti á hóteli í grenndinni .
Undanfarin 24 ár hefur árshátíðin oftast verið haldin á Hótel Selfoss , en hefur þó farið misvel fram .
Árshátíð NFB hefur verið stoð félagslífsins undanfarin ár og hefur aðsóknin á hátíðina verið mikil .
Nemendur , sem náð hafa átján ára aldri , hafa sumir gist á herbergjum Hótel Selfoss eftir ballið , en það mætti segja að skemmtunin hefjist fyrst þar .
Sungið og spilað er langt fram eftir nóttu og flest mál ganga áfallalaus fyrir sig .
Þetta hefur verið frábær skemmtun og flestir , ef ekki allir , koma heim sáttir .
Árið 2007 var árshátíðin þó ekki áfallalaus , en slagsmál , fíkniefni og óhófleg drykkja einkenndi skemmtunina sem leiddi til þess að árið eftir var NFB ekki lengur velkomið á Hótel Selfoss .
Þetta var mikið áfall bæði fyrir skóla og nemendafélag , enda bætir slíkt ekki orðspor skólans .
Það var svo tveimur árum síðar , árið 2009 , sem nemendafélaginu tókst að sannfæra bæði hótelið og skólastjórn um ágæti nemendanna og féllust báðir aðilar á árshátíð á Hótel Selfoss sem gekk mjög vel , en engin meiri háttar mál komu upp .
Núverandi stjórn nemendafélagsins bjóst því við að fá aðra árshátíð á Selfoss í ár , en stjórn skólans tók fyrir þann möguleika .
, , Skólayfirvöld Fjölbrautaskólans í Breiðholti geta ekki ábyrgst slíkt skemmtanahald tengt gistingu hluta nemendahópsins á hóteli og fjarri heimahúsum þar sem foreldrar geta ekki sinnt eftirlitsskyldu sinni með fullnægjandi hætti , " sagði Guðrún Hrefna Guðmundsdóttir , nýráðinn skólameistari FB í bréfi til allra nemenda skólans .
, , Árshátíð úti á landi með tilheyrandi gistingu er kostnaðarsöm fyrir þátttakendur og er þannig hugsanlega að ýta undir mismunun nemenda með tilliti til fjárhagsstöðu .
Einnig er það að að keyra yfir Hellisheiði að næturlagi á miðjum vetri með stóran nemendahóp ákveðin áhætta , " bætti hún við .
Erfið barátta nemenda Það var ljóst strax í upphafi að bann skólastjórnarinnar myndi draga dilk á eftir sér , en aðeins fáeinum klukkustundum eftir ákvörðunina hófst mikið fár meðal nemenda í skólanum .
Skipulögð mótmæli hófust strax á mánudeginum eftir tilkynninguna , og fóru nemendur í mætingarverkfall í kjölfarið og mættu ekkert í tíma .
Mikill erill var í skólanum , sem fylltist af fjölmiðlum og aðilum sem forvitnir voru um málavexti .
Rapparinn vinsæli Dóri DNA kom og hélt ræðu , Morfísliðið fór í kappræður við skólastjórnendur og tónlistaratriði voru skipulögð í matsal skólans .
Nemendur fóru í einskonar skrúðgöngu um skólann , börðu í trommur og vildu að félagslífið væri í höndum nemendafélagsins en ekki skólans eins og þetta væri í öðrum skólum .
Því var jafnvel hótað af nemendum að draga skólann út úr Gettu betur , þar sem skólinn var kominn í fjórðungsúrslit .
Þrýstingurinn á skólastjórnina var gríðarlegur á þessum tímapunkti , en hún gaf sig ekki .
Á endanum voru fundir boðaðir með stjórn nemendafélagsins og stjórn skólans , en þar börðust nemendur enn frekar fyrir málstað sínum og töldu upp rök fyrir því að árshátíð skyldi halda á Selfossi .
Á endanum náðust þó sættir .
Árshátíðin yrði haldin í bænum , en ekki úti á landi .
" Við skipulögðum þetta þannig að dagurinn byrjar í FB þar sem leikritið okkar , Frumskógarlögmálið , verður sýnt .
Maturinn verður svo haldinn á Hótel Sögu með Audda og Sveppa sem veislustjóra , en ballið verður í Turninum með Bloodgroup sem hita upp fyrir Skítamóral , " sagði Erla María Jónsdóttir , formaður NFB , í viðtali við Morgunblaðið .
, , Skólinn kemur til móts við okkur í kostnaði , og við erum sannfærð um að þetta verður jafnvel betra í ár en í fyrra .
" Sumir vilja meina að skólinn hafi borið sigur af hólmi í þessu máli , en aðrir álíta annað .
Það er ljóst að árshátíð nemendafélagsins verður glæsileg í ár og eflaust munu framhaldsskólanemendur flykkjast á þennan árlega viðburð .
Það er ekki spurning að þessari orrustu er lokið , en stríðið er langt frá því að vera búið milli nemendafélagsins og skólans .
Á næsta ári má búast við annarri eins baráttu milli stjórna NFB og FB , enda þykir þetta mikið hitamál meðal nemenda .
Í FB verður 2010 minnst sem ársins sem nemendur stóðu upp og börðu hnefum sínum í borðið .
Ársins sem nemendur héldu sína eigin búsáhaldabyltingu .
Þetta var kannski ekki mikilvægasta bylting í heimi þetta árið , en er ekki mikilvægt að ungt fólk temji sér að standa við sannfæringu sína ? 