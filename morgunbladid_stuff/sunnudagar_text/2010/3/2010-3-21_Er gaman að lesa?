Í spjalli við enska rithöfundinn Kate Mosse , sem viðtal er við framar í blaðinu , ræddum við meðal annars þá breytingu sem orðið hefur á umfjöllun um bækur á Bretlandi þar sem nú orðið er lögð meiri áhersla á að ná til almennra lesenda frekar en að bókmenntafræðingar séu að skrifa hver fyrir annan .
Mosse , sem er metsöluhöfundur og því væntanlega í litlum metum meðal fræðinga , sagði að bókmenntaumræða í heimalandi hennar hafi verið svo upphafin og fræðileg að hún hafi í raun fælt fólk frá að lesa bækur frekar en hitt .
Tilkoma bókmenntaverðlauna og bókaklúbba í sjónvarpi hafi síðan stóraukið áhuga á bókmenntum og bóklestri með góðum árangri .
Það þótti mér fróðlegt hvað verðlaun hafa skipt miklu máli í að auka lestraráhuga í Bretlandi , en hefði ekki átt að gera það : sjá til að mynda hve salan á Bankster tók hraustlegan kipp eftir að höfundur hennar , Guðmundur J. Óskarsson , hlaut Íslensku bókmenntaverðlaunin .
Er ekki heillaráð að reyna að gera aðeins meira úr þeim verðlaunum sem þegar eru veitt og jafnvel frekar bæta við en draga úr ? Ofangreind lýsing Mosse á ástandi bókmenntaumræðu í Bretlandi er líka kunnugleg þeim sem fylgst hafa með bókmenntum hér á landi undanfarna áratugi , enda má segja að bókmenntaumræða hér hafi löngum verið sem samtal fræðimanna þar sem hver reynir að toppa annan í sérkennilegheitum og fræðilegum vangaveltum í löngu máli .
Nú vil ég ekki gera lítið úr fræðilegri umræðu og ekki er heldur rétt að gera kröfu til þeirra sem fjalla um bækur að þeir séu allir færir um að skrifa lipran stíl og segja skemmtilega frá .
Kjarni málsins hlýtur þó að vera sá að ef engir eru lesendur eru engin fræði .
Kate Mosse nefndi það líka í spjalli okkar að sá sem væri að lesa leiðinlega bók ætti að hætta því og leita að einhverju skemmtilegra , sem rímar vel við það sem Nick Hornby sagði fyrir nokkrum árum og beinir þessum orðum til þín , kæri lesandi : Ef þér finnst bókin sem þú ert að lesa leiðinleg , skaltu hætta strax að lesa hana .
Ekki þrælast áfram í gegnum ömurlega bók , ekki þjást til þess eins að geta sagst hafa lesið einhverja bók – það er fullt til af skemmtilegum bókum í heiminum og frumskylda lesandans að láta sér ekki leiðast .
