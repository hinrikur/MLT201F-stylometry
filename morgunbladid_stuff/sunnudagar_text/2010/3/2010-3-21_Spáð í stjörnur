Það kann að hljóma ótrúlega , en Menntaskólinn í Reykjavík er ósköp venjulegur framhaldsskóli með ofurvenjulegum nemendum , sem eru ekkert svo rosalega frábrugðnir öðru fólki .
En þó er undantekning á þessari reglu .
Einn dag í skólagöngu hvers nemanda í MR sækir allur árgangurinn fiðluball .
Sá dagur var á fimmtudag í vikunni sem leið .
Þá var gefið frí í skólanum klukkan 14 um daginn og nemendur sjötta bekkjar héldu til síns heima , klæddust smóking og galakjólum , nokkrir vinahópar hittust , en svo var haldið í Iðnó kl. 19.30 .
Í óáfengum fordrykk fylltust danskortin og fljótlega streymdi unga fólkið út á dansgólfið .
Þar var dansaður enskur vals , marenga , tangó og skottís .
Þetta var uppskeruhátíð eftir dansæfingar í gamla leikfimisalnum .
Fyrsti dansinn er alltaf við " deitið " og voru það ekkert síður stelpurnar sem buðu strákunum út þetta kvöld .
Þegar nálgaðist miðnætti gengu pörin saman í kringum Tjörnina , í logni undir stjörnubjörtum himni .
Þar hafði fólk safnast saman , tók myndir og þeyttar voru bílflautur .
" Rómantík ? " segir blómarós sposk á svip .
" Það voru engar játningar , en kannski býr eitthvað undir ...
" Viktor Orri spilaði fyrstu fiðlu í strengjasveitinni , en þurfti frá að hverfa yfir afmælistónleika Páls Óskars á NASA , en þá hljóp Roland í skarðið , sem kom beint af sinfóníutónleikum .
Aðrir í strengjasveitinni voru Kristín Maríella á aðra fiðlu , Bjarni Frímann á víólu , sem spilað hefur undanfarin fjögur ár , og bróðir hans Karl Jóhann sellóleikari .
Dansstjóri var Jóhannes Agnar .
pebl@mbl.is 