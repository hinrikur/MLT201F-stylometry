Þegar breska popphljómsveitin Kajagoogoo lagði heiminn að fótum sér með fyrstu smáskífu sinni Too Shy árið 1983 virtist framtíð sveitarinnar björt .
Smellurinn fór beint í fyrsta sæti breska smáskífulistans og varð eitt af fimm efstu lögunum á bandaríska Billboard listanum .
Söngvari Kajagoogoo , Christopher Hamill , var þá nýgenginn til liðs við sveitina sem áður hafði starfað sem fjögurra manna sönglaust hljóðfæraband .
Hann tók sér sviðsnafnið Limahl , sem var eins konar stafarugl úr eftirnafni hans , og var ekki lengi að bræða hjörtu unglingsstelpna víðs vegar um heimsbyggðina með drengslegu útliti , aflituðum hárendum og ríflegri gelnotkun sem þótti með mikilvægari dyggðum á þessum tíma .
Í kjölfarið á vinsældum Too Shy kom hljómsveitin tveimur lögum inn á breska listann án þess þó að þau hlytu verulegan hljómgrunn .
Vinsældir Too Shy dugðu hins vegar sveitinni drjúgt .
Þannig sóttu 60 þúsund manns tónleika hennar víðs vegar um Bretland sumarið 1983 í kjölfar útgáfu fyrstu breiðskífunnar , White feathers .
Samband Limahls við félaga sína í Kajagoogoo var þó alltaf brothætt og skömmu eftir tónleikaferðalagið ráku þeir hann úr bandinu í gegn um síma .
Í kjölfar brottrekstursins ákvað Limahl að hefja sólóferil og tvínónaði ekkert við hlutina heldur kom árið 1983 laginu Only for Love í 16. sæti breska listans .
Hann komst svo næst því að ná fyrri hæðum árið eftir þegar hann söng titillag Georgio Moroders við kvikmyndina The Never Ending Story sem fór eins og eldur í sinu um heimsbyggðina .
Þetta reyndist þó skammgóður vermir fyrir Limahl .
Fyrsta sólóbreiðskífa hans , Don ' t Suppose var algerlega misheppnuð og sama má segja um plöturnar Colour All My Days frá 1986 og Love Is Blind frá 1992 .
Eftir það lá leiðin bara niður á við .
Frægt varð þegar ljósmynd af Limahl að koma út af atvinnuleysisskrifstofu birtist í bresku götublaði .
Seint á tíunda áratuginum fór hann að troða upp á næturklúbbum þar sem hann flutti forna frægðarsöngva íklæddur appelsínugulri hárkollu sem svipaði til einkennishágreiðslu hans frá Kajagoogoo árunum .
Limahl , sem er hommi , hefur aldrei fest ráð sitt en bjó um tíma með plötusnúðnum Paul Gambaccini .
Báðir neituðu því að vera ástmenn .
Seint á árinu 2003 komu Limahl og félagar hans úr Kajagoogoo saman fyrir sjónvarpsupptöku en sú uppákoma leiddi ekki til frekara samspils þeirra að sinni .
Árið eftir var Limahl þátttakandi í þýskum raunveruleikaþætti sem gekk út á endurkomu fallinna stjarna og í svipuðum þætti í bresku sjónvarpi árið 2005 .
Fyrir tveimur árum gerðust svo þau undur og stórmerki að Limahl sameinaðist Kajagoogoo á ný og hefur sveitin troðið upp á tónlistarhátíðum í Danmörku , Skotlandi , Póllandi og víðar í Evrópu .
Að auki tók sveitin upp og gaf út fjögur ný lög árið 2008 .
Það nýjasta sem frést hefur af Limahl og félögum er að þeir muni troða upp í sumar á tónlistarhátíðinni 80 ' s Rewind Festival við ána Thames í Bretlandi , sem ku vera ein stærsta tónlistarhátíð í heimi sem helguð er tónlist níunda áratugarins .
ben@mbl.is 