Þetta var bæði óvænt og ánægjulegt .
Ég var ekki viss um að treysta mér í þetta ; að vera númer á hátíðarsamkomu sem þessari er ekki óskahlutverkið , " segir tónskáldið Jón Nordal hógvær þegar honum er óskað til hamingju með að hafa á dögunum hlotið heiðursverðlaun þegar Íslensku tónlistarverðlaunin voru afhent .
" Þetta fór samt ágætlega fram , " segir hann .
" Þarna mættust ýmsir heimar .
Fólk sem fylgist vel með segir mér að heimar tónlistarinnar séu alltaf að nálgast meira og meira , vonandi kemur eitthvað gott úr úr því .
Ef verið er að semja góða tónlist þá hefur stíllinn ekkert að segja .
" Jón fæddist árið 1926 , sonur hjónanna Ólafar og Sigurðar Nordal .
Hann stundaði nám við Tónlistarskólann í Reykjavík , lauk burtfararprófi í píanóleik árið 1948 og í tónsmíðum árið 1949 .
Eftir framhaldsnám í Sviss , Ítalíu , Frakklandi og Þýskalandi tók hann við sem skólastjóri Tónlistarskólans árið 1959 og stýrði honum í 33 ár , til ársins 1992 .
Samhliða því að stjórna skólanum og kenna vann Jón að tónsmíðum og hefur haldið því áfram til þessa dags .
Sagt hefur verið að Jón sameini hið " þjóðlega " og hið alþjóðlega í tónlistinni , hann háði glímu við stílbrögðin og þróaði síðan eigið sérstætt tónmál .
Tónlist hans er lýst sem innhverfri og djúphugulli , hún einkennist af hægfara tónferli þar sem þykk og litrík hljómauppbygging er allsráðandi .
Lög hans , eins og Hvert örstutt spor og Smávinir fagrir , þekkja allir .
Í þakkarávarpi sínu við afhendingu Íslensku tónlistarverðlaunanna sagðist Jón hafa unnið að tónlist í 70 ár og á þeirri vegferð hefði hann unnið með mörgum fremstu tónlistarmönnum þjóðarinnar .
Bað hann ungu kynslóðina að minnast genginna tónlistarmanna sem hefðu unnið mikið og gott starf fyrir þjóðina .
" Það er alltaf hollt að rifja upp verk forveranna , " segir Jón þar sem við sitjum á heimili þeirra Solveigar Jónsdóttur , eiginkonu hans , í Skerjafirði og spjöllum saman .
" Við höfum átt marga framúrskarandi tónlistarmenn .
Þeir hafa skapað jarðveginn sem allt hefur sprottið úr .
Sinfóníuhljómsveitin hefði til að mynda ekki orðið svona góð hefðu uppalendurnir ekki staðið sig vel .
" Líklega sá fyrsti sem fór allt aðra leið Jón segist hafa orðið vitni að ótrúlega miklum og jákvæðum breytingum í íslensku tónlistarlífi .
" Þegar ég tók að læra tónlist á árunum fyrir stríð var fólk með drauma sem manni þóttu satt best að segja fjarlægir .
Þá dreymdi fólk um tónlistarhús , sem við reyndar kölluðum tónlistarhöll – það hefur dregist ótrúlega með hana en virðist loks ætla að rætast .
Við áttum talsvert þroskaða söngvara en hljóðfæratónlistina vantaði , sinfóníuhljómsveit og að tónlistarlífið yrði eins og fólk hefur kynnst í öðrum löndum .
" Samt segir Jón engan veginn sjálfgefið að svo öflugt tónlistarlíf þrífist í þessu litla samfélagi .
" Það hef ég heyrt þegar útlendingar koma í heimsókn , þeir hafa undrast þennan fjölbreytileika .
Það er ekki sjálfgefið að hafa svona margþætt tónlistarlíf .
Svona fjöldi tónleika á hverju ári er í raun ótrúlegur og allur þessi áhugi undraverður .
" Jón er uppalinn á miklu mennta- og fræðaheimili , kominn af kennurum og bóknámsfólki .
Lá leið hans beint í tónlistina í æsku ? " Sem krakki og unglingur var ég oft heilsulítill og þess vegna var skólagangan nokkuð stopul .
Á heimilinu var það mamma mín sem spilaði , hún var fínn píanisti og hafði mikinn áhuga .
Ég fór að grípa í hljóðfærið en byrjaði ekki ungur að læra , var orðinn 11 ára gamall .
" Jón segir að faðir hans hafi unnið heima og Jón óttaðist að píanaóæfingar kynnu að raska ró hans og vinnufriði ; sá ótti var ástæðulaus því strax þegar hann náði árangri á hljóðfæri studdi faðir hans hann heilshugar .
" Einhvern veginn fannst mér þá sjálfsagt að halda áfram .
Ég fór líka strax að semja tónlist og skrifa niður .
" Það var nokkuð óvenjulegt að fara út í tónlistarnám á þessum tíma .
Að auki var hefð fyrir því að ættingjar Jóns stunduðu bóknám , á meðal þeirra var Jens Sigurðsson langafi hans – bróðir Jóns forseta – rektor Lærða skólans .
" Flest mitt fólk hafði gengið í þann skóla , " segir hann .
" Ég var líklega sá fyrsti sem fór allt aðra leið .
Það var eðlileg uppreisn , fólkið mitt hafði fullan skilning á því .
" Fólk verður að venjast nýjungum Jón Nordal tengdist Tónlistarskólanum í Reykjavík sterkum böndum .
Stundaði þar nám , kenndi og leiddi stofnunina síðan í þrjá áratugi .
" Ég var þar nemandi frá því fyrir stríð .
Þá voru mjög fáir nemendur í skólanum en mjög góðir kennarar .
Í lok stríðsins var skólinn orðinn fjölmennari .
Svo fengum við það hlutverk að útskrifa tónlistarkennara og þegar að því kom , árið 1959 , um það leyti þegar ég varð skólastjóri , fór skólinn að verða raunverulegt " konservatoríum " þar sem atvinnumenn eru menntaðir og útskrifaðir .
Áður hafði það bara verið einn og einn .
Síðan bættust kennaradeildirnar við hver af annarri , deildir fyrir blásturshljóðfæri , strengi og píanó , og starfið varð allt markvissara .
Þegar lög voru sett um tónlistarskóla fóru þeir að vaxa og breiðast út um landið .
Síðan hafa þeir blómstrað .
Loksins er síðan kominn listaháskóli .
Við vorum lengi með kröfu um að setja tónlistarmenntun á háskólastig , en það tók langan tíma að ná í gegn .
Lausnin var að steypa listgreinunum öllum í einn skóla .
" Jón segist hafa notið þess á sínum námsferli að hafa feikilega góða kennara .
Frieda Briem var sú fyrsta , þá tók Árni Kristjánsson við .
" Ég lærði hjá Árna meðan ég var heima .
Hann var framúrskandi ; gáfaður og mikill persónuleiki , hann varð minn besti vinur .
Hann var fyrirrennari minn sem skólastjóri og kenndi við Tónlistarskólann framundir áttrætt .
Árni var sérstakur maður á allan hátt .
Tónfræði og tónsmíðar kenndu mér þeir Victor Urbancic og Jón Þórarinsson .
Þeir voru líka skínandi kennarar , hvor á sinn hátt .
Urbancic með menningararf frá Mið-Evrópu , en Jón frá Bandaríkjunum , með strauma nýrrar tónlistar , " segir Jón .
Um miðja síðustu öld sótti fólk framhaldsmenntun til annarra landa , rétt eins og nú .
" Ég var meðal annars í Sviss , Róm , París og Darmstadt .
Ég sótti mér alla þá menntun sem ég taldi mig þurfa í píanóleik og tónsmíðum .
Stór hluti af mínu lífi lengi frameftir var sem píanisti .
Ég spilaði mikið , hélt tónleika hér og erlendis , og lék kammertónlist .
Það var ekki fyrr en ég var farinn að stjórna skólanum og kenna umtalsvert sem ég fór að draga úr því að spila .
Það var alveg jafnt framan af á móti tónsmíðunum .
Mér fannst samt alltaf að það að semja væri kjarninn í því sem ég vildi gera .
" Talið berst að að stefnum og straumum í tónsmíðum .
" Ég kynntist nútímatónlist frá öllum mögulegum hliðum , þessari tónlist sem er alltaf nokkuð hörð undir tönn fyrir flesta , " segir Jón og brosir .
" Það var eðlilegt fyrir ungan mann að fara nýjar brautir og finna sínar leiðir .
Þetta voru miklir umbrotatímar eftir styrjöldina , menn vildu finna eitthvað nýtt og hreinsa þetta gamla burtu .
Margir fóru ansi langt í því og þurftu svo að bakka svolítið ...
" Hann brosir .
" En það var eðlilegt að kynna sér þetta og reyna kraftana á ýmsu , ég átti mitt tilraunaskeið .
Það er fullkomlega eðlilegt , þannig á það að vera .
Menn finna ekki sjálfa sig án þess að reyna á sig .
Þetta voru mjög spennandi tímar , þótt við vitum vissulega ekki hvað lifir af þeim verkum sem eru samin á slíkum umbrotatímum .
Það verður bara að koma í ljós .
" Varla hafa móttökuskilyrðin fyrir þessum framsæknu verkum verið góð hér á landi ? " Ég var alveg hissa ef einhverjum líkaði vel við þetta , " segir hann og hlær .
" Mér líkaði þó ágætlega við þetta skeið .
Fólk verður að venjast nýjungum ; það sem einn kann að meta getur verið nánast meiðandi fyrir aðra .
Bæði í málaralistinni og skáldskapnum voru menn að fara inn á nýjar brautir og fengu bágt fyrir .
Þetta stuðlar að því að listin verður áfram lifandi og frjó .
Annars væri bara kyrrstaða og leiðindi .
" Jón segir að á þessum tíma hafi ekki bara verið um skilningsleysi margra áheyrenda að ræða , heldur hafi flytjendur oft ekki haft mikinn áhuga á nýsköpun .
" Ég sótti mikið alþjóðleg mót og heyrði mikið af þessari tónlist .
Oft voru frægar hljómsveitir að flytja hana og það mátti ekki á milli sjá hver hafði meiri andúð á verkunum , hljóðfæraleikarar eða áheyrendur .
Þessar hljómsveitir réðu oft ekkert við flutninginn .
Það er allt annar flutningur á nútímatónlist núna ; það er mikill munur á því hvað flutningur á því sem áður þótti erfitt að spila er mun betri .
Ungt fólk er orðið svo fljótt að tileinka sér þetta og spilar frábærlega vel .
Ég samdi annars ekki sjálfur tónlist sem menn hálsbrutu sig á .
" Tónsmíðar Jóns hafa þróast mikið gegnum tíðina .
" Ég hef orðið aðgengilegri – ég held það megi segja það .
Með aldrinum finnur maður einhvern stíl sem kalla má persónulegan .
Þá fara mestu gaddarnir úr þessu .
Núorðið fæ ég alltof góð viðbrögð .
Ég verð að hugsa minn gang .
Ég er kannski að slappast eitthvað .
" Hann hlær .
" Það er eðlilegt að maður sé ágengari þegar maður er yngri .
" Vinnuaðferðir tónskálda hafa breyst mikið á liðnum árum ; nú skrifa þau og útsetja á tölvur .
" Til allrar guðs lukku hef ég ekki notað þessi tæki og tól , því þá væri ég eflaust búinn að semja 10 sinfóníur ! " segir Jón kímileitur .
" Nei , ég handskrifa allt .
Þetta eru oft átök .
Ég tek oft ekki af skarið með pöntuð verk fyrr en ég er með hnífinn á hálsinum .
En ég tek fram að það er ekki til eftirbreytni ...
" Það er mér svo eðlislægt að semja Þegar Jón er beðinn að lýsa vinnu sinni við tónsmiðarnar segir hann erfitt að útskýra hverig verkin verða til .
" Hugmyndir kvikna og ég þreifa mig áfram .
Smám saman öðlast maður eigið tungutak og stíl .
Ég skipulegg aldrei verk , þau þróast .
Oft hef ég ekki látið frá mér verk í langan tíma þótt ég hafi alltaf verið að hugsa um eitthvað og gert skissur .
Stundum eru pantanir tilefni sem verða til þess að þessi verk , þessar hugmyndir koma fram ; þau eiga sér rætur og eru dregin fram úr hugarfylgsnum .
Ég hef ekki haft löngun til að gera einhver tröllaukin verk , löng og mikil .
Ég hef gert nokkur hljómsveitarverk og kórverk , hef líka samið aðeins fyrir leikhús .
Allur ferill minn er mótaður af því að ég tók Tónlistarskólann að mér þegar ég var tiltölulega ungur maður og helgaði mig honum .
Mér fannst ég ætti að komast sem lengst með skólann , hann gekk eiginlega fyrir .
" Leið tónskáldið fyrir það ? " Ég veit það ekki .
Ég hef oft hugsað um það , kannski hefði ég orðið betra tónskáld hefði ég kastað öðru frá mér – en ég er ekki viss um það .
Alls ekki viss um það .
Mér finnst þetta ágætt eins og það var .
Þegar ég byrjaði að stýra skólanum var hann það lítill að ég sá um allan reksturinn .
Maður tekur hins vegar ekki eftir því hvað svona stofnun getur vaxið hratt og alltaf varð vinnan meiri og meiri .
Hún tók yfir .
Það er erfitt að standa í svona rekstri og vera um leið skapandi listamaður .
Listamenn sem taka að sér að kenna og styðja þannig næstu kynslóð áfram fórna iðulega miklu .
Ég dáist alltaf að þeim listamönnum sem halda áfram að skapa jafnvel þótt þeir þurfi að afla lífsviðurværis með kennslu , sem krefst mikillar orku .
Sumrin voru sá tími þegar ég fékk mest næði fyrir mig og náði best að hugsa um tónsmíðar .
Á seinni árunum varð þetta auðveldara .
Ég var með gott fólk með mér í skólanum sem tók að sér ýmsa hluti sem ég í upphafi sá að mestu einn um .
" Jón lét af störfum við Tónlistarskólann árið 1992 .
" Mér fannst þetta vera orðið nóg .
Ég ætlaði þá bara að vera roskinn maður í rólegheitum og hafði ekki hugmyndir um að fara að kompónera einhver ósköp .
En það er mér svo eðlislægt að semja .
Þótt verkin hafi kannski ekki verið mörg þá hefur þetta alltaf verið mjög stór þáttur í mér , einhvers konar grunnþáttur , og ég hef ekki getað alveg hætt .
" Um það vitna nýskrifuð nótnablöð á flyglinum .
