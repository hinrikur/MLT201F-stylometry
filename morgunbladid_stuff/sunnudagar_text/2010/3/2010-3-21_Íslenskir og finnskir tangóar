24. mars Næstkomandi miðvikudag munu Fimm í TANGÓ spila íslenska og finnska tangóa í Salnum .
Meðlimir eru Ágúst Ólafsson , söngur , Ástríður A. Sigurðardóttir , píanó , Íris Dögg Gísladóttir , fiðla , Kristín Lárusdóttir , selló , og Matti Kallio , harmónika .
Íslensku tangóarnir eru sérstaklega samdir fyrir Fimm í TANGÓ en þeir finnsku voru útsettir af Haraldi Vigni Sveinbjörnssyni og Tatu Kantomaa .
Tónleikarnir hefjast kl. 20.30 .
16.-31. mars Í Norræna húsinu stendur yfir sýning á hönnun tveggja íslenskra fatahönnuða , Öglu Stefánsdóttur og Sigrúnar Höllu Unnarsdóttur .
Þær hafa báðar lokið BA-prófi frá hinum virta hönnunarháskóla í Kolding og stunda þar nú mastersnám .
Til sýnis eru m.a. endurhönnun á íslenska faldbúningnum og á grænlenskum skinnjakka .
21. mars Í dag kl. 16 munu átta kórar , sem allir eru starfræktir í Mosfellsbæ , halda tónleika í Kjarnanum .
Á fjölbreyttri efnisskránni eru lög frá ýmsum heimshornum og sem spanna tímabilið frá endurreisninni til dagsins í dag .
Markmiðið með tónleikunum er að vekja athygli á þessu mikla kórastarfi í bæjarfélaginu .
