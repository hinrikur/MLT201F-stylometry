Mikil dásemdardýrð er fyrir konur þessa lands ( sem á annað borð eru gefnar fyrir háruga karlmenn ) að mæta , nánast hvert sem farið er , körlum með gróskumikinn hárvöxt milli efrivarar og nefs .
Þessi almenna aukning yfirvaraskeggs er , eins og alþjóð veit , að þakka ( nú eða kenna , eftir því hver smekkur fólks á þessu fyrirbæri er ) svokölluðum Mottumars .
Það eitt að karlmenn standi saman með þessum hætti , gerir þá aðlaðandi , Og svo er þetta svolítið fyndið , því þetta fer þeim misvel .
Þeir láta sig semsagt hafa það , fyrir málstaðinn .
Húrra fyrir þeim .
Hinn frjálsi hárvöxtur er líka kærkomin tilbreyting frá nauðrökuðum karlmannskjömmum .
Alskeggjuðum karlmönnum fer því miður fækkandi , en mörgum konum finnst svo miklu betra að mæta mjúku skeggi við koss heldur en gaddavírs broddum sem stinga sem verstu nálar og raspa líkt og sandpappír viðkvæma konuhúð .
Konur kannast við þá kvöl ( og útlitsskemmd ) að vakna daginn eftir eldheitt ástarævintýri með rauðar og aumar varir og vanga eftir kossaflens og kelerí með skeggbrodduðum manni .
Fólk gleymir sér jú gjarnan í hita leiksins og vissulega geta rispur broddanna verið eitt af því sem er dálítið gottvont .
Þegar höfuð karlmanns með mjög grófa skeggrót ferðast um konukropp , getur miskunnarleysi skeggbroddanna náð miklum hæðum .
Rasskinnar , innanlær og önnur viðkvæm svæði loga þá daginn eftir , ekki ólíkt því sem gerist eftir sólbruna .
Sumum konum finnst þetta alls ekki bjóðandi og kjósa frekar mikið og mjúkt karlmannlegt skegg sem kitlar og gælir við allt sem fyrir verður .
En hjá öðrum er það einmitt hámark sælunnar að finna ærlega fyrir grjóthörðum skeggbroddarispum .
Það sem einni finnst himnasæla , upplifir önnur sem vítiskvöl .
Og svo eru þær sem upplifa hvort tveggja í einu .
Engin okkar er eins .
Guði sé lof .
Og talandi um hárafar , þá er líka allur gangur á hvort konum finnist þokkafullt að karlar séu loðnir á skrokkinn .
Sumar konur vita fátt meira æsandi en fletta karl klæðum og komast að því að hann er kafloðinn hvar sem á hann er litið .
Vilja hafa þá eins og apa og grafa sig inn í skóginn .
Finnst best ef rasskinnar og bak eru nánast þakin samfelldum feldi .
Þá er hægt að strjúka þeim eins og mjúkum ketti .
Kannski er þetta einhver þörf fyrir bangsa bernskunnar .
Nú eða ævaforn tenging við frummanninn .
Þörf fyrir snertingu við hið dýrslega og villimannslega .
Næsta víst að hellisbúar forfeðranna hafa verið kafloðnir í klæðleysi sínu og kulda .
Engar helvítis rakvélar á lofti daglega .
Það er bara eitthvað náttúrulegra við loðna karlmenn en hárlausa .
Ég þekki konu sem komst í ' ann krappan þegar hún lenti á sjens með manni sem reyndist nánast alveg hárlaus á skrokkinn .
Þetta var dálítið vandræðalegt vegna þess að þegar hún komst að þessu , þá missti hún alla löngun til hans .
Henni fannst hann eins og hvert annað vélmenni , svona gjörsamlega laus við öll hár .
Karlmennska hans gufaði upp fyrir augunum á henni og hún þurfti að hugsa hratt upp einhverja afsökun til að láta sig hverfa óvænt af vettvangi .
