Helgin mín mun byrja á kósíkvöldi í faðmi fjölskyldunnar en í staðinn fyrir að horfa á sjónvarpið ætlum við að spila langskemmtilegasta tölvuleik allra tíma : Super Mario Bros í Wii-tölvunni .
Laugardagar eru skemmtilega hefðbundnir en þá fara eldri börnin í myndlistarskólann á morgnana og ég skelli mér í ræktina til ofurþjálfarans Callie í Baðhúsinu á meðan .
Eftir ræktina er viðeigandi að skella sér í kaffi og " með því " hjá ömmu og afa í Kópavogi .
Við amma erum báðar forfallnar prjónakonur svo ég hugsa að ég taki prjónana með í þessa heimsókn .
Eftir heimsóknina er tilvalið að skella sér í sundlaug Kópavogs með ungana .
Um kvöldið er árshátíð hins margrómaða fótboltafélags FC Tinnu sem hefur æft saman einu sinni í viku í allan vetur .
Líklega verður horft á einn leik og slafrað í sig hressingum .
Sunnudagurinn er tilvalinn til skottúrs í sveitina og hef ég hug á því að skella mér í fjölskyldubíltúr í Hvalfjörðinn .
Gott er að smokra sér í Brynjudal með mokkakönnuna og prímusinn , njóta lífsins og slaka á .
Um kvöldið ætla ég að láta helgina líða úr mér yfir spennuþættinum Glæpnum – það besta við þáttinn er að sjálfsögðu fallegu prjónuðu peysurnar sem Lund klæðist .
