Ísland er öðru vísi en önnur lönd .
Sjálf erum við sumpart ef til vill hrædd við þá staðreynd , en þó þrátt fyrir allt hreykin og byggjum raunar á henni hagsmunavon .
En gagnstætt því , sem við stundum viljum halda , þá er ekki víst , að Íslendingar séu öðru vísi en aðrir og í því er engin eftirsókn , nema það gefi okkur sjálfum fullnægingu og öðrum ávöxt af því , sem við afrekum .
Alþjóðleg listahátíð minnir okkur á það , að þjóðernisvitund og alþjóðasamkennd verður að haldast í hendur .
[ ...
] Reykjavík fagnar listahátíð og væntir þess , að slíkar verði haldnar reglulega í framtíðinni , verði listalífi höfuðborgar og lands lyftistöng og geri Reykjavík tengilið milli heimsálfa , landa og manna .
" Þannig komst Geir Hallgrímsson borgarstjóri að orði við setningu fyrstu Listahátíðarinnar í Reykjavík sumarið 1970 .
Nú , fjórum áratugum síðar , verður ekki annað séð en Geir hafi orðið að ósk sinni .
Alltént er Hrefna Haraldsdóttir , listrænn stjórnandi hátíðarinnar , ekki í nokkrum vafa .
" Mér finnst hafa tekist mjög vel til , " segir Hrefna þegar hún horfir um öxl .
" Verðmæti hátíðarinnar liggja í öllum þeim góðu listamönnum sem hafa komið á hátíðina .
Það var vandað til verks í upphafi og lagt upp með mikinn metnað .
Listahátíð í Reykjavík er löngu búin að sanna gildi sitt .
" Ashkenazy lykilmaður Tónninn var gefinn þegar á fyrstu hátíðunum með komu listamanna á borð við Yehudi Menuhin , Jacqueline du Pré , Daniel Barenboim , André Previn og Mstislav Rostropovitsj .
Þökk sé Vladimir Ashkenazy , sem bjó hér á landi á þeim tíma .
" Ashkenazy var algjör lykilmaður í upphafi .
Tengslanetið var minna á árunum í kringum 1970 en það er í dag og sambandið við umheiminn minna .
Ashkenazy var hátíðinni því ákaflega dýrmætur – og er enn .
Hann er verndari hátíðarinnar og fylgist vel með gangi mála .
Ashkenazy hefur alla tíð verið velviljaður , áhugasamur og hvetjandi , " segir Hrefna .
Hún segir stóru nöfnin hafa vakið mikla athygli á hátíðinni fyrsta kastið , langt út fyrir landsteinana .
Það hafi verið vatn á myllu innlendra listamanna .
" Það er ekki nokkur vafi að Listahátíð í Reykjavík hefur hjálpað íslenskum listamönnum að koma sér á framfæri erlendis .
Við erum alltaf að leiða saman listamenn og tengja fólk .
Listahátíð er öðrum þræði umboðsskrifstofa .
" Samstarf innlendra og erlendra listamanna hefur aukist jafnt og þétt á hátíðinni og segir Hrefna fólk koma til með að fá góða mynd af því í vor .
" Hugrekki og nýsköpun eru broddurinn á hátíðinni .
Landamæri eru engin fyrirstaða í listum lengur og mörkin milli listgreina mun þokukenndari en áður .
Listahátíð í Reykjavík er ljúft og skylt að svara kalli tímans .
" Klassík og nýsköpun Hrefna tekur eigi að síður fram að nýsköpun og tilraunastarf muni ekki koma niður á hinum hefðbundnari listum .
" Listahátíð hefur alltaf gert klassíkinni hátt undir höfði og svo verður að sjálfsögðu áfram , ekki síst á sviði tónlistar .
Það getur verið svolítið snúið verkefni að láta nýsköpun og klassík njóta sín saman en um leið ákaflega skemmtilegt .
" Hrefna segir úrtöluraddir löngu þagnaðar , enda hafi Listahátíð margsannað fjölhæfni sína .
Allir eigi að finna þar eitthvað við sitt hæfi .
" Það er ekki hægt að halda því fram með neinum rökum að Listahátíð sé snobbhátíð , eins og sumir virðast hafa óttast á fyrstu árunum .
Jafnvægið hefur alla tíð verið gott , milli svokallaðrar hámenningar og dægurmenningar , milli listgreina , innlendra og erlendra listamanna .
" Hrefna segir það í raun mjög sjaldgæft að hátíð af þessu tagi hafi allar listgreinar undir .
Mun algengara sé að þær sérhæfi sig , einkum í smærri löndum .
" Ég tel að þessi sérstaða endurspegli íslenskt samfélag .
Íslendingar eru víðsýnir að eðlisfari og í fámennu samfélagi er þetta rökrétt .
Ekki svo að skilja að við séum með kvóta fyrir ákveðnar greinar , þvert á móti snýst dagskráin alltaf á endanum um gæði atriðanna .
En allar listgreinar eiga að hafa aðgang að hverri hátíð enda þótt það sé í misjöfnum hlutföllum .
" Blönduð hátíð með ljósmyndir í forgrunni Listahátíð hefur stundum verið með þema eða sett ákveðnar listgreinar í forgrunn en að þessu sinni verður hátíðin blönduð , þó með áherslu á ljósmyndun í sýningarsölum og úti á götu .
Sýnd verða verk ljósmyndara og einnig myndlistarmanna sem nota ljósmyndina sem miðil .
" Við sjáum fjölbreytilega notkun ljósmynda og ólíka afstöðu til miðilsins , fagurfræðilegar og pólitískar myndir frá ólíkum tímum , hversdagslegar og ljóðrænar , " upplýsir Hrefna .
Á engan er hallað þótt fullyrt sé að koma Cindy Sherman , eins fremsta ljósmyndara heims , sæti mestum tíðindum en verk hennar verða sýnd í Listasafni Íslands .
Einnig verða á hátíðinni ljósmyndaverk eftir David Byrne , sem margir þekkja betur sem tónlistarmann , meðal annars úr nýbylgjusveitinni Talking Heads .
Búist er við þeim báðum til landsins .
Tónlist verður einnig gert hátt undir höfði á Listahátíð í Reykjavík 2010 , allt frá háklassík , heimstónlist , djassi og yfir í framsækna tilraunatónlist .
Ýmsir góðir gestir stinga við stafni , eins og norski píanóleikarinn Leif Ove Andsnes , svo sem greint var frá í Morgunblaðinu á dögunum .
Sviðslistir verða líka áberandi , til að mynda verða tvö ný dansverk frumflutt .
Annað eftir Gísla Örn Garðarsson , leikara og leikstjóra , við Fordlandia eftir Jóhann Jóhannsson sem leikin verður af Sinfóníuhljómsveit Íslands .
Dansarar eru úr Íslenska dansflokknum .
Verkið verður sýnt í Útgerðinni , nýju rými Hugmyndahúss úti á Granda og er samstarfsverkefni þessara þriggja stofnana ; Listahátíðar , SÍ og ÍD .
Af leiksýningum nefnir Hrefna margverðlaunaða uppfærslu Litháans Oskarasar Korsunovas á Rómeó og Júlíu eftir Shakespeare í samvinnu við Borgarleikhúsið .
" Það er eitt af hlutverkum Listahátíðar að skilja eftir þekkingu , nýjar aðferðir og strauma og koma manns á borð við Oskaras Korsunovas uppfyllir það skilyrði svo sannarlega .
Samstarf af þessu tagi er mjög mikilvægt .
Íslendingar eru heimsborgarar , " segir Hrefna .
Minna fé milli handa Listahátíð í Reykjavík hlýtur að hafa minna fé til ráðstöfunar en fyrir tveimur til þremur árum .
" Það er alveg rétt .
Það er ekkert leyndarmál að við höfum úr minna fjármagni að spila en áður , " svarar Hrefna .
Velta hátíðarinnar jókst hratt á árunum eftir 2000 eftir að einkafyrirtæki komu til samstarfs við hana í auknum mæli og gengi krónunnar var okkur hagstætt .
" Þetta framlag náði hámarki á árunum 2004-08 , " segir Hrefna , " en þessi tekjuliður hefur að mestu þurrkast út í dag .
Framlag einkaaðila er um tíundi hluti þess sem það var þegar það var mest .
Þetta er mikil breyting og hefur knúið okkur til að hugsa allt okkar starf upp á nýtt .
" Hún segir Listahátíð hafa leitað annarra leiða með góðum árangri til að vinna áfram með einkageiranum en krónurnar verði aldrei eins margar í kassanum , að minnsta kosti ekki næstu árin .
Hryggjarstykkið í rekstri Listahátíðar eru annars vegar fjárframlög frá ríki og borg – sem munu dragast saman um 6% á næsta ári – og hins vegar miðasala .
Hrefna segir miðasölu þurfa að standa undir 30-40% af útlögðum kostnaði og það hafi gengið vel í fyrra , en þá var fyrsta hátíðin eftir bankahrunið haldin .
" Við tókum þá ákvörðun í fyrra að stilla miðaverði í hóf og sú ákvörðun féll í góðan jarðveg , miðarnir seldust hratt og örugglega .
Miðaverð verður áfram hóflegt og sanngjarnt í ár og við munum halda okkur við það eins lengi og við getum .
" Lítil yfirbygging Listahátíð þarf að sníða sér stakk eftir vexti og ein birtingarmynd þess getur verið sú að aðeins eru haldnir einir tónleikar með tilteknum listamanni eða -mönnum þegar hugsanlega hefðu verið haldnir tvennir árið 2007 .
" Við höfum líka dregið úr ýmsum öðrum kostnaði , eins og hönnun og kynningu , auk þess sem starfshlutfall hefur verið minnkað á skrifstofunni , " segir Hrefna en áréttar að ekki sé af miklu að taka í því tilliti enda hafi yfirbygging stofnunarinnar alltaf verið í lágmarki .
" Hér hafa aldrei margir unnið .
Á móti kemur að Listahátíð hefur verið mjög heppin með starfsfólk gegnum tíðina .
" Hrefna hóf störf hjá Listahátíð sem framkvæmdastjóri árið 2001 en tók við starfi listræns stjórnanda haustið 2008 .
" Ég tók við 1. október 2008 og nokkrum dögum síðar hrundi efnahagskerfi þjóðarinar .
Ég reyndi að taka því ekki persónulega , " segir hún hlæjandi .
Hrefna segir það hafa verið sérkennilega tilfinningu að standa skyndilega uppi í nýju samfélagi .
" Úrtöluraddirnar fóru fljótt að heyrast og við þurftum að telja í okkur kjark .
Við ákváðum hins vegar að snúa bökum saman og hér hafa allir unnið sem einn maður .
" Ein af hugmyndunum sem kastað hefur verið fram er að fara aftur í gamla farið og halda Listahátíð annað hvert ár .
" Á Listahátíð hefur safnast saman mikil þekking og kunnátta og það væri synd að nýta hana ekki á hverju ári .
Auk þess sem þyngstu rökin núna liggja kannski í þeirri fjárhagslegu staðreynd að það er hagkvæmara að halda árlega hátíð en hátíð annað hvert ár , sem var nú ein af ástæðum þess að farið var út í árlega hátíð á sínum tíma .
Það liggja mikil verðmæti í samfellunni , " segir Hrefna .
Væri nær að fjölga verkefnum Hún bendir á , að starfsmönnum Listahátíðar hafi ekki fjölgað þegar farið var að halda hátíðina árlega um miðjan fyrsta áratuginn .
Lítil hagræðing fengist því fram með þeim hætti .
" Að mínu viti er það betri nýting á fjármagni að halda hátíðina á hverju ári , fyrir utan hvað það er miklu betri þjónusta við alla .
" Hrefna leggur frekar til að Listahátíð taki að sér aukin verkefni , svo nýta megi innviðina ennþá betur til nýsköpunar og framkvæmda .
" Tónleikahald á vegum einkaaðila er til að mynda lítið sem ekkert í dag .
Það eykur skyldur og vægi Listahátíðar .
" Tónlistarhúsið Harpa verður tekið í notkun á næsta ári og Hrefna segir það aldeilis eiga eftir að verða vettvang fyrir Listahátíð í framtíðinni .
" Við erum þegar farin að bóka húsið fyrir hátíðirnar 2011 og 2012 .
Það er ekki eftir neinu að bíða .
" Dregið hefur úr utanlandsferðum Íslendinga og Hrefna segir fyrir vikið ennþá mikilvægara að bjóða upp á áhugaverða listviðburði hér heima .
" Listahátíð hefur unnið markvisst að því að ná til landsbyggðarinnar og í því skyni erum við núna að ganga til samstarfs við Flugfélag Íslands um borgarferðir til Reykjavíkur á Listahátíð í vor .
Með þessu teljum við okkur koma ennþá betur til móts við listunnendur úti á landi .
Þetta samstarf verður kynnt betur bráðlega .
" Undanfarin ár hefur Listahátíð teygt anga sína út á land og verður því fram haldið nú .
Sýningar verða á Akureyri og Seyðisfirði , auk þess sem tónleikar verða einnig haldnir á landsbyggðinni , meðal annars stórtónleikar Benna Hemm Hemm , Alasdair Roberts og blásarasveitar Reykjavíkur á Akureyri í samstarfi við tónlistarhátíðina AIM .
Bjóða erlendum blaðamönnum Eins og menn vita hefur Ísland oft fengið betri kynningu í úlöndum en undanfarna mánuði .
Hrefna segir mikilvægt að grípa tækifærið og sýna heiminum hinar jákvæðu hliðar landsins , svo sem þær birtast fólki á Listahátíð .
" Ekki veitir af að undirstrika að íslenska þjóðin er ekki af baki dottin , " segir hún .
Í þessum tilgangi verður boðið hingað hópi erlendra blaðamanna í samstarfi við Höfuðborgarstofu , Ferðamálastofu , Útflutningsráð og utanríkisráðuneytið og dagskrá klæðskerasniðin utan um þarfir hvers og eins .
Fjörutíu fjörleg ár eru að baki og Hrefna Haraldsdóttir er ekki í vafa um að Listahátíð í Reykjavík eigi bjarta framtíð fyrir höndum .
" Ég er sannfærð um að hátíðin , eins og þjóðin , á eftir að standa þessa efnahagsdýfu af sér .
Þá tilfinningu byggi ég á því að íslenskt listalíf er ótrúlega öflugt .
Það er mikil gróska í öllum greinum og það er einmitt farvegurinn sem er forsenda þess að hátíðin dafni .
Það styrkir mig svo enn frekar í trúnni að Íslendingar líta upp til hópa á menningu og listir sem sjálfsagðan hluta af sínu daglega lífi .
Aðsókn og eftirspurn eftir listviðburðum staðfesta það .
Það er kannski klisja að tala um gildi menningar og lista í kreppu en það er eigi að síður staðreynd , enda verður það ekki af þjóðinni tekið hversu framarlega við stöndum á því sviði .
Það er gríðarlega mikilvægt hvoru tveggja fyrir sjálfsmynd þjóðarinnar , nú þegar sótt er að okkur úr öllum áttum og ímynd okkar gagnvart erlendum þjóðum , sem hefur mátt muna sinn fífil fegurri .
Án menningar og lista væri líf okkar mun snauðara .
" 