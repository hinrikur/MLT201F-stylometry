Á þessum degi fyrir 68 árum lá Anne Miller , 33 ára gömul hjúkrunarkona og móðir , fyrir dauðanum á sjúkrahúsi í New Haven í Bandaríkjunum .
Hún hafði veikst hastarlega í kjölfar fósturláts nokkrum vikum áður og heilsu hennar hrakað jafnt og þétt .
Miller var komin með streptókokkasýkingu , sem var algengt banamein fólks á þessum árum , og læknar sögðu fjölskyldu hennar og vinum að búa sig undir hið versta .
Öllum tiltækum ráðum hafði verið beitt , súlfalyfjum , blóðgjöf og Miller skorin upp – án árangurs .
Fæðingarlæknir Miller , Orvan Hess , datt þá fyrir tilviljun niður á grein í Reader ' s Digest sem fjallaði um notkun á jarðvegsbakteríum til að drepa streptókokkasýkingar í skepnum .
" Væri ekki dásamlegt að hafa aðgang að lyfi af þessu tagi ? " hafði hann á orði við kollega sinn , John Bumstead .
Þessi pæling fékk Bumstead til að ræða við kunningja sinn , dr. John Fulton , prófessor í lífeðlisfræði við Læknaháskólann í Yale , sem fylgst hafði með tilraunum með nýtt fúkalyf , pensilín .
Fyrir hreina tilviljun lá Fulton á sjúkrahúsinu í New Haven vegna vægrar sýkingar .
Bretinn Sir Alexander Fleming uppgötvaði lækningamátt pensilíns á ofanverðum þriðja áratugnum en tilraunir með lyfið á mönnum og músum höfðu ekki lofað góðu og það að mestu gleymst fyrir vikið .
Eftir að hafa heyrt sjúkrasögu Miller fannst Fulton ástæða til að reyna lyfið á henni – menn höfðu svo sem ekki miklu að tapa , Miller var við dauðans dyr .
En ekki er sopið kálið þó í ausuna sé komið .
Það var þrautin þyngri að finna lyfið enda pensilín af skornum skammti á þessum tíma .
Fulton hafði á endanum upp á hálfu sjötta grammi á tilraunastofu í New Jersey .
Það mun hafa verið helmingur alls pensilíns sem til var í Bandaríkjunum á þessum tíma .
Hvernig átti að gefa lyfið ? Pensilíninu var vandlega pakkað inn og sent með hraði til New Haven .
Þangað kom það að morgni 14. mars 1942 .
Á þeim tímapunkti var það samdóma álit lækna að Anne Miller ætti aðeins örfáar klukkustundir ólifaðar .
Líkamshiti hennar mældist 41,7 stig og hún var að mestu rænulaus .
Enda þótt pensilínið , brúnt duft , væri komið í hús var björninn ekki unninn .
Bumstead læknir hafði ekki hugmynd um hvernig hann ætti að gefa sjúklingnum lyfið .
Manneskju hafði aldrei áður verið gefið pensilín í Bandaríkjunum og aðeins í nokkur skipti í Bretlandi .
Eftir að hafa skotið á fundi með helstu lyflæknum sjúkrahússins ákvað Bumstead að sprauta Miller með pensilíninu klukkan 15:30 .
Fjórum klukkustundum síðar hafði hiti sjúklingsins lækkað niður í 37,2 stig og undir morgun daginn eftir var hún algjörlega hitalaus .
Nokkrum dögum síðar var Miller komin á ról og borðaði af góðri lyst .
Fregnin um upprisu Anne Miller fór eins og eldur í sinu um heimsbyggðina .
Fjöldaframleiðsla á pensilíni hófst í kjölfarið og bjargaði lyfið lífi fjölmargra hermanna sem særðust í seinni heimsstyrjöldinni .
Árið 1944 var pensilín sett á almennan markað .
Anne Miller náði fullri heilsu og lifði í 57 eftir þessa sögulegu sjúkralegu .
Hún andaðist árið 1999 , níræð að aldri .
Miller starfaði alla tíð sem hjúkrunarfræðingur og hefur eflaust ekki latt sjúklinga sína til að taka pensilín .
Eins og gefur að skilja er sjúkraskýrsla Anne Miller með merkilegri plöggum og er nú að finna á Smithsonian-safninu í Bandaríkjunum , þar sem gestir og gangandi geta virt hana fyrir sér .
orri@mbl.is 