Bragi hefur alla tíð verið heilsuhraustur og segist varla hafa komið inn á sjúkrahús nema í þeim tilgangi að heimsækja aðra , þangað til í þar síðustu viku .
Hann kenndi sér einskis meins en þuklaði á sér punginn eftir að hafa horft á auglýsingu í sjónvarpinu , fann að annað eistað hafði stækkað og var orðið hart .
Dreif sig til læknis og í ljós kom að hann var með illkynja æxli .
Elsta boltaíþrótt í heimi ! " Ég þakka það þessari auglýsingaherferð og engu öðru að æxlið fannst .
Ég hafði séð auglýsingar í blöðunum og svo var það á föstudagskvöldi að við hjónin sátum og horfðum á sjónvarpið að leikin var auglýsing þar sem Þorsteinn Guðmundsson sagði að það , að fitla við kúlurnar , væri elsta boltaíþrótt í heimi .
Konan mín , Ingibjörg Ingimundardóttir , nefndi að þetta þyrfti ég að gera og ég tók hana á orðinu þegar ég fór í heita pottinn síðar um kvöldið .
Kannaði þá málið og dauðbrá ; fann að vinstra eistað var miklu stærra en það hægra og að auki glerhart viðkomu .
Þetta hefur örugglega gerst á skömmum tíma því ég hafði aldrei orðið var við neitt óeðlilegt ; við strákarnir ættum að taka eftir þessu þegar við þvoum okkur í sturtunni , segir Bragi í samtali við Morgunblaðið .
" Læknar segja mér algengt að annað eistað sé stærra og yfirleitt sé það mjög eðlilegt ; alveg eins og munur getur verið á stærð handa fólks og brjóst konu séu ekki nákvæmlega jafnstór .
En menn þurfa að þekkja á sér punginn , eins og sagt er í auglýsingunum ; ef annað eistað er venjulega minna en hitt en verður svo allt í einu stærra er eitthvað athugavert .
Þess vegna verða menn að þekkja punginn og hvort eistað er það minna .
" " Skíthræddur " " Ég varð auðvitað skíthræddur , " segir Bragi , spurður um fyrstu viðbrögð þegar hann að ráðum eiginkonunnar fór í elstu boltaíþrótt í heimi þarna um kvöldið .
" Mér datt strax í hug að þetta væri æxli og jafnvel illkynja .
En ég gat ekkert gert um helgina – þetta er ekki eitthvað sem maður lætur skoða á slysadeildinni .
Ég hringdi þess vegna í Heilsugæslustöðina á Akureyri á mánudagsmorgni og pantaði tíma hjá heimilislækninum mínum , Þóri Þórissyni .
" Í ljós kom að ekki var laus tími hjá Þóri fyrr en á föstudegi .
Eiginkona Braga , sem er hjúkrunarfræðingur í Oddeyrarskóla og Naustaskóla og því starfsmaður Heilsugæslustöðvarinnar , ákvað að koma skilaboðum til Þóris og biðja hann að hringja í Braga ef hann ætti þess kost .
" Henni fannst of langt að bíða alla vikuna .
Þórir hringdi svo í mig seinnipartinn þennan sama dag en ég held að það hafi alls ekki verið vegna klíkuskapar ; hann hefði hringt í sjúklinginn sinn hvort sem skilaboð hefðu verið frá einum hjúkrunarfræðinganna eða sjúklingnum sjálfum ! " " Óeðlileg ómsvörun " Bragi sagði Þóri hvers kyns var og læknirinn ákvað að kíkja á hann strax morguninn eftir .
" Ég komst að um ellefuleytið á þriðjudegi og Þórir var sammála mér um að þetta væri örugglega æxli .
Hann hringdi á Sjúkrahúsið á Akureyri og pantaði tíma eins fljótt og hægt væri í ómskoðun og þangað mætti ég morguninn eftir .
" Bragi segir Orra Einarsson , forstöðulækni myndgreiningardeildar , strax hafa staðfest að í eistanu væri æxli .
" Hann talaði um " óeðlilega ómsvörun " og mér fannst það gefa til kynna að æxlið gæti verið illkynja án þess að Orri segði það beint .
Hann sagðist myndu láta Þóri fá niðurstöðuna , ég fór svo í vinnuna en var " truflaður " með símtali þar sem ég var spurður hvort ég gæti komið upp á sjúkrahús klukkan þrjú og hitt Hafstein Guðjónsson þvagfæraskurðlækni .
Hann var þá búinn að rýna í niðurstöðurnar með Þóri og sagði mér að æxlið væri illkynja .
Spurði hvort ég vildi ekki örugglega láta fjarlæga það ; það væri mín ákvörðun , og ég svaraði því játandi .
" Á fimmtudagsmorgni fór Bragi svo í blóðrannsókn og síðan í sneiðmyndatöku , og ákveðið var að hann færi undir hnífinn morguninn eftir .
Viltu sílikon ? Bragi vissi ekki svo gjörla hvað hann væri að fara út í .
" Ég hef aldrei verið svæfður nema af mömmu þegar ég var lítill ! " " Hafsteinn fór yfir aðgerðarplanið með mér og talaði um ferlið sem færi í gang .
Það var þá sem hann spurði mig hvort ég vildi sílikoneista , " segir Bragi og segist hafa orðið undrandi yfir spurningunni .
" Ég er líklega talandi dæmi um þá fordóma sem eru ríkjandi .
Hélt að hann væri að grínast .
Sílikon ? Eru það ekki bara stelpurnar sem fá sér sílikon ? " Hafsteinn kom Braga hins vegar í skilning um að málið væri ekki jafneinfalt og margir héldu .
" Fyrir unga menn getur þetta auðvitað verið grafalvarlegt því þeir líta öðruvísi út en áður .
Hvort sem er í sturtu eða þegar viðkomandi er í þröngri sundskýlu á ströndinni sést vel að hann er bara með eitt eista .
Ég býst líka við að fordómar séu hjá báðum kynjum í þá veru til dæmis að menn með eitt eista séu ekki eins frjóir og aðrir , sem er ekki rétt .
" Læknirinn sagði Braga að sílikoneista gætu fylgt bæði kostir og gallar ; líkaminn gæti til dæmis snúist til varnar .
" Ég þakkaði gott boð en afþakkaði – sagðist myndu verða ánægður með mitt eina eista .
" Bragi ákvað strax og hann vissi hvers kyns var að halda veikindum sínum ekki leyndum .
" Ég rek fyrirtækið Fremri almannatengsl auk þess að kenna hjá Símey , sem er í sama húsnæði , og ákvað strax að segja öllum í húsinu hvað væri að – þar á meðal nemendum mínum , fyrst ég þurfti að raska stundatöflunni þeirra .
Ég hafði ekkert að fela og ef ég segðist bara þurfa að fara í aðgerð , en vildi ekki útskýra það frekar , hefðu örugglega vaknað ótal spurningar .
" Bragi notaði tækifærið til þess að hvetja karlnemendur sína til þess að skoða sjálfa sig og konurnar til þess að hvetja sína karla til þess að gera slíkt hið sama .
Þetta var á fimmtudegi , daginn fyrir aðgerðina .
Bragi tilkynnti dómarastjóra Knattspyrnusambands Íslands þá að hann gæti ekki verið eftirlitsmaður á leik um helgina , eins og hann hafði tekið að sér ; sagði honum allt af létta og nefndi í sama tölvupósti að sjálfsagt mál væri að KSÍ sendi hann áfram til allra félaga sinna í dómara- og eftirlitsmannastétt .
" Ég veit að það ýtti við mörgum , ekki síst vegna þess að ég var algjörlega einkennalaus , " segir Bragi .
Húmorinn mikilvægur Hann hafði svo mikið að gera á fimmtudeginum að enginn tími var til þess að hugsa um aðgerðina eða kvíða næsta degi .
" Ég þurfti að ganga frá ýmsum málum vegna vinnunnar og auðvitað að láta marga vita ; mömmu , börnin mín , systkini og vini .
Ég áttaði mig ekki almennilega á því hvað hafði gerst fyrr en á sunnudeginum eftir aðgerðina .
Hafði ekki haft tíma til að vera í sjúkdómsferli og nú er ég krabbameinssjúklingur í bataferli .
" Bragi er mikill húmoristi og hefur beitt því vopni í baráttunni við vágestinn .
" Krabbamein er auðvitað alltaf dauðans alvara en þeir svartsýnustu hugsa líklega sumir of mikið um að eina leiðin til dauðans sé lífið sjálft .
Það er napurt – og fjarri mér að hugsa þannig , en ég var minntur á þetta .
Mér finnst gott þegar fólk hefur kímnigáfu og húmorinn er oft nauðsynlegur þegar bregðast þarf við hræðilegum tíðindum .
Ég held til dæmis að herferðin Karlmenn og krabbamein sé mjög vel heppnuð vegna húmorsins ; það er góð leið til þess að ná til karla og mörgum kynni hreinlega að finnast málið of dónalegt ef ekki væri fyrir húmorinn .
Menn eru ekkert vanir því að tala um punginn á sér hvar sem er ! " Frábært viðmót Bragi átti að fara í blóðrannsókn í gær , föstudag .
" Niðurstaðan úr henni verður borin saman við fyrri rannsóknir en aðalúrskurðurinn fæst þegar meinafræðideildin hefur greint æxlið .
Þá fæ ég að vita hvaða tegund krabbameins þetta er .
Krabbamein í eista er oft staðbundið , það best læknanlega og því fyrr sem það finnst því betra .
Þess vegna eru líkurnar með mér og ég trúi því statt og stöðugt að bjart sé framundan .
" Sérfræðingar munu fylgjast með Braga .
" Ef ég verð heppinn og þetta er tegund sem dreifir sér síst eða ekki trúi ég því að ég sé laus allra mála .
Ef þetta er önnur tegund meins gæti ég þurft að fara í geisla eða taka lyf .
Það veit ég vonandi í næstu viku .
" Bragi varð " skíthræddur " þegar hann fann hve annað eistað var orðið stórt og hart , eins og áður kom fram , en aðeins einu sinni síðan segist hann hafa orðið verulega smeykur .
" Það var þegar ég hafði fengið tíma hjá Þóri á þriðjudeginum .
Þá langaði mig til að guggna á því að fara ; var að hugsa um að afpanta tímann og þiggja þann tíma sem mér stóð fyrst til boða á föstudegi .
Hvort ekki væri betra að hugsa málið aðeins og athuga hvort þetta lagaðist ekki .
Þetta eru líklega eðlileg viðbrögð ; að illu sé best skotið á frest .
" Eftir á að hyggja segist hann mjög feginn að hafa drifið sig til læknis og dásamar í framhaldi af því íslenska heilbrigðiskerfið og það starfsfólk þess sem hann kynntist þá örfáu daga í marsmánuði sem liðu frá því hann fann að eitthvað var athugavert þar til æxlið hafði verið fjarlægt .
" Þetta hefur verið mikil lífsreynsla og fær mann til að hugsa hlutina upp á nýtt .
Ég geri mér t.d. grein fyrir því að þótt rannsóknirnar hafi kostað töluvert hefur það örugglega sparað bæði mér og hinu opinbera mikið fé og mikinn tíma hve snemma ég greindist .
" Bragi segir að í sínum huga hafi heilbrigðisstéttir unnið marga sigra í gegnum árin .
" Það er til dæmis ekki mjög langt síðan krabbamein var alltaf sett í samhengi við dauðann .
Þetta hefur breyst og skiptir miklu máli .
" Hann segir viðmót starfsfólks frábært , bæði á Heilsugæslustöðinni og Sjúkrahúsinu á Akureyri , og sjúklingum sé greinilega sýnd mikil virðing .
" Einu skiptin sem mér fannst ég vera sjúklingur var þegar ég lagðist í sneiðmyndatækið og það talaði vélrænt við mig , og svo þegar lá á skurðarborðinu , sá öll tækin og fólk með andlitsgrímur standandi yfir mér .
" Bragi vaknaði eftir aðgerðina um kl. 11 , var síðan fluttur á handlækningadeild og eftir skoðun var hann kominn heim klukkan fjögur .
" Þá voru enn sex klukkutímar í að vika væri liðin frá því ég fann fyrir æxlinu .
Mér finnst það ótrúlegt og sýnir mér hve heilbrigðiskerfið og starfsfólkið er frábært .
" Hann hefur fundið fyrir miklum stuðningi eftir að hann fór í aðgerðina .
Tölvupósturinn hans fór greinilega víða og margir hafa haft samband við hann .
" Ef þessi lífsreynsla mín verður til þess að hjálpa einhverjum nú eða síðar er það mjög gleðilegt .
Ég hvet menn til að þukla eistun á sér reglulega og þekkja þau .
" Bragi er kunnur limrusmiður og notar hvert tækifæri til þess að smíða eina góða .
Hann gat því ekki sleppt því að semja limru vegna eigin veikinda – og um leið hvatningu til annarra karlmanna að fylgjast vel með sjálfum sér .
Kannaðu , þuklaðu , kreistu , kreistu þín dýrmætu eistu .
Þar hvílir þunginn , þuklaðu punginn : Ef vágestur kemur , þá veistu ...
