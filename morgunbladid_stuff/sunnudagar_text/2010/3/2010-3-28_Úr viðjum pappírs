Eitt er víst – á endanum verða allar nýjar bækur gefnar út rafrænt og obbinn aðeins rafrænt .
Stóra spurningin er þó hvað verður um gamlar bækur , enda kostar sitt að leysa textann úr viðjum pappírsins .
Eitt af því sem menn nefna gjarnan þegar rætt er um kosti rafbókavæðingar er að allar bækur verða alltaf til ; engin bók mun detta úr sölu vegna þess að ekki eru til af henni prentuð eintök , eins og títt gerist með bækur á pappír ( og reyndar æ oftar í seinni tíð , því útgefendur eru orðnir svo passasamir með prentun að metsölubækur klárast oft fyrir jól og þá er ekkert annað að gera en bíða eftir kiljunni ) .
Fyrir vikið verður hægt að fá hvaða bók sem er hvenær sem er og þá þarf ekki að róta í mygluðum skræðum til að finna eintak af Gulli eða Ofurefli Einars Hjörleifssonar Kvaran , heftið litla sem Guðmundur Jónsson , sem síðar varð Guðmundur Kamban skrifaði ósjálfrátt ( Úr dularheimum ) , Mannamun Jóns Mýrdals , Hraunabræður eftir Árna Þorkelsson , Allt í lagi í Reykjavík eftir Ólaf við Faxafen ( Ólaf Friðriksson ) eða Liggur vegurinn þangað ? eftir Ólaf Jóhann Sigurðsson ( sem hann vildi aldrei gefa út aftur ) eða Eldingu hennar Torfhildar Hólm .
Vitanlega er þetta kostur og það ekki lítill kostur því þá munu menn hafa aðgang að íslenskri bókmenntasögu sem engir nema ötulustu safnarar hafa náð til þessa – svo framarlega sem ofangreind verk komist á stafrænt form , en það er náttúrlega ekki gefið .
Ef svo fer , og væri vel vinnandi að koma íslenskum bókmenntaarfi á stafrænt form , myndi það gefa ýmsum áður óþekkt tækifæri til að kanna íslenskar bókmenntir .
Annað sem stafrænn bókmenntaarfur myndi hafa í för með sér er áþekk þróun og á sér stað í tónlistinni , en hún varð öll stafræn fyrir mörgum árum .
Þegar ungmenni tekur upp rafgítar nú á dögum og leitar sér að fyrirmyndum veit það ekki annað en að Jimi Hendrix sé samtíðarmaður Eddi van Halen ( Van Halen ) eða Dimebag Darrell ( Panthera ) eða Adam Jones ( Tool ) .
Fyrir honum gætu þeir eins allir hafa spilað með sama bandinu og hann metur þá án sögulegs samhengis .
Þegar bækur eru allar rafrænar má gera því skóna að álíka myndi eiga sér stað með tímanum , að menn læsu þau sem samtíðarmenn Sigurð Pétursson sýslumann , Jón Ólafsson úr Grunnavík , Halldór Laxness og Oddnýju Eiri Ævarsdóttur .
