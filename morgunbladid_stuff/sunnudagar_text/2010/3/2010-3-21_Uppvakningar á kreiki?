Það er sláandi að lesa um afdrif stærstu fyrirtækja landsins árið 2007 í fréttaskýringu Egils Ólafssonar í Sunnudagsmogganum .
Þar kemur fram að af tólf stærstu fyrirtækjunum eru nú sex gjaldþrota og önnur hafa verið yfirtekin af bönkum eða eru í viðræðum við lánardrottna .
Ótal vandamál blasa við í kjölfarið .
Sú gagnrýni heyrist að gjaldþrota fyrirtæki , sem tekin eru yfir af bönkunum , fái afskriftir skulda og fari í kjölfarið í harða samkeppni við þau fyrirtæki sem lifðu hrunið af – þannig sé " heilbrigðum " atvinnurekstri gert erfitt fyrir .
Í því ljósi er auðvitað eðlilegt að himinháar skuldir stórfyrirtækja séu ekki afskrifaðar með þeim hætti , að fyrri eigendur sem komu þeim í þrot fái að halda áfram eins og ekkert hafi í skorist .
Um það getur aldrei skapast sátt í þjóðfélaginu .
En rétt er að gera greinarmun á stórfyrirtækjum og litlum og meðalstórum fyrirtækjum .
Í smærri fyrirtækjum , sem oft eru fjölskyldufyrirtæki , byggir afkoman oft á drifkrafti og þekkingu frumkvöðlanna , sem hafa lagt allt undir til að koma þeim á fót .
Það eru sprotarnir í atvinnulífinu og ef því fólki er bolað út , er eins gott að slökkva ljósin .
Fjárhagsleg endurskipulagning fyrirtækja er eitt brýnasta viðfangsefnið í viðreisn efnahagslífsins .
Mikilvægt er að draga ekki á langinn að takast á við vandamálið .
Í þeim efnum geta Íslendingar dregið lærdóm af biturri reynslu Japana , eins og fram kemur í fréttaskýringunni : " Að margra mati er Japan víti til varnaðar .
Á tíunda áratug síðustu aldar varð atvinnulífið þar fyrir miklu áfalli í kjölfar efnahagskreppu .
Þá urðu til svonefndir uppvakningar ( e. zombie firms ) sem voru fyrirtæki sem í raun gátu ekki lifað áfram vegna mikillar skuldsetningar en japanskir bankar héldu þeim gangandi m.a. til að forða því að sýna útlánatöp í bókum sínum .
Þetta leiddi til mikillar stöðnunar í japönsku efnahagslífi og sökum þessa er talað um týnda áratuginn .
Eftir að þessari stefnu var breytt og hafist var handa við fjárhagslega endurskipulagningu fyrirtækja hófst efnahagsbati .
" En það skyldi þó ekki vera að það sama eigi við um fyrirtæki og heimili ? Lagt hefur verið upp úr því í aðgerðum stjórnvalda og bankastofnana að teygja á lánum heimila , án þess að taka með trúverðugum hætti á tröllauknum vandanum sem steðjar að .
Getur verið að með því sé verið að búa til " uppvakningaheimili " fjölskyldna , sem í raun ráða ekki við skuldir sínar , en er haldið gangandi af bönkum án nokkurrar eignamyndunar ? Það má líka spyrja sig hvað vaki fyrir ríkisstjórninni og ýmsum álitsgjöfum þegar þeir tala um að ríkissjóður ráði vel við að greiða hundruð milljarða til Breta og Hollendinga vegna Icesave .
Á sama tíma stendur til að skattleggja síðbúnar afskriftir til fjölskyldna í skuldavandræðum og skera niður framlög til háskóla um 25% til viðbótar .
Hvar ætlar fjármálaráðherra að finna næsta skattstofn ? Stendur til að breyta Íslandi í " uppvakningaþjóðfélag " ? 