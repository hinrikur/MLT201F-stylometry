Fyrsta sýningin sem Magnús Geir Þórðarson , Borgarleikhússtjóri , leikstýrir eftir að hann tók við starfinu var frumsýnd í gær .
Þar er á ferðinni eitt vinsælasta leikrit síðari ára á Íslandi , Gauragangur eftir Ólaf Hauk Símonarson .
Magnús Geir hefur tekið til hendinni í húsinu , aðsóknarmet var slegið á liðnu leikári og sala áskriftarkorta hefur margfaldast .
Orri Páll Ormarsson orri@mbl.is Borgarleikhúsið minnir á brautarstöð þetta síðdegi .
Fólk streymir inn og út um bakdyr hússins , leikarar , tónlistarmenn , ungmenni .
Glatt er á hjalla .
Meðan húsvörðurinn bregður sér frá geri ég mér lítið fyrir og hleypi inn ókunnugum manni sem spígsporar vandræðalegur í fordyrinu .
Vonandi hefur hann ekki gert mikinn usla ! Skyndilega berst sjálfur leikhússtjórinn , Magnús Geir Þórðarson , með straumnum úr iðrum hússins .
Hann heilsar mér kumpánlega enda höfðum við mælt okkur mót .
Æfingu á Gauragangi , fyrstu sýningunni sem Magnús Geir leikstýrir eftir að hann tók við starfi leikhússtjóra Borgarleikhússins fyrir tveimur árum , var að ljúka og það skýrir mergðina að miklu leyti .
Gauragangur er fjölmenn sýning .
" Það er í mörg horn að líta , " viðurkennir Magnús Geir brosandi en hann þarf vitaskuld að sinna stjórn hússins samhliða leikstjórninni .
Hann er sjálfsagt lítið heima hjá sér þessa dagana .
Ekki svo að skilja að Magnús Geir láti það á sig fá .
Ungur var hann nefnilega gefinn leikhúsinu .
Hermt er að hann hafi verið farinn að setja upp leiksýningar áður en hann lærði að tala .
Sel það ekki dýrar en ég keypti það .
Eftir nám í leikstjórn og leikhúsfræðum í Bretlandi kom Magnús Geir eins og stormsveipur inn í íslenskt leikhúslíf og hefur setið í stól leikhússtjóra meira og minna í fjórtán ár – 36 ára gamall maðurinn .
Fyrst hjá Leikfélagi Íslands ( 1996-2001 ) , síðan hjá Leikfélagi Akureyrar ( 2004-08 ) og undanfarin tvö ár í Borgarleikhúsinu .
Raunar er sögnin " að sitja " klaufalega valin í þessu samhengi .
Magnús Geir er ekki þessi sitjandi týpa .
Fram úr björtustu vonum Við setjumst þó niður á skrifstofu hans eftir að hafa fengið okkur kaffi frammi í almenningi hússins .
Rúnar Freyr Gíslason leikari á leið þar hjá , réttir leikhússtjóranum rusl og biður hann að henda því fyrir sig .
Ekki stendur á Magnúsi Geir – enda er hann ekki óvanur að taka til þar sem hann drepur niður fæti .
" Þetta hefur farið fram úr björtustu vonum , " segir leikhússtjórinn þegar hann er í upphafi beðinn að draga saman hvernig til hefur tekist þessi tvö ár í Borgarleikhúsinu .
" Við erum mjög þakklát fyrir viðtökur gesta og ég er mjög sáttur við listræna stöðu leikhússins og sér í lagi einstaklega sterkan starfsmannahóp .
" Sigið er á seinni hluta annars leikársins sem Magnús Geir hefur skipulagt í Borgarleikhúsinu og dagskrá næsta leikárs er nánast klár , auk þess sem " kjötmiklir bitar " eru komnir á fjórða árið .
" Það er mikilvægt að skipuleggja fram í tímann , " segir leikhússtjórinn .
Naflaskoðun og stefnumótun voru fyrstu verkefni Magnúsar Geirs eftir að hann sté fyrst fæti inn í húsið með tilheyrandi breytingum .
Náðu þær bæði til leikarahópsins og listrænna stjórnenda , auk þess sem nýjar áherslur voru teknar upp á ýmsum sviðum .
Má þar nefna sýningafyrirkomulagið en verk eru nú sýnd þéttar en áður , allt að fimm til sex sinnum í viku í stað tvisvar til þrisvar áður .
Þetta þýðir að örar er skipt um sýningar á sviðum hússins .
Sprenging í kortasölu Sala áskriftarkorta hafði dregist saman í leikhúsum hérlendis í mörg ár og Magnús Geir sá sóknarfæri í þeim efnum .
Farið var í átak sem skilaði eftirtektarverðum árangri .
" Það hefur orðið algjör sprenging í kortasölu .
Á síðasta leikári var slegið met þegar 5.600 kort seldust og á yfirstandandi leikári eru þau orðin 9.800 talsins .
Kortasala hefur með öðrum orðum nær tuttugufaldast á tveimur árum .
Við erum gríðarlega stolt af þeim árangri og þakklát áhorfendum okkar fyrir áhugann .
" Athygli vekur að þessi þróun hefur orðið á sama tíma og íslenska þjóðin hefur sokkið í dýpstu efnahagslægð á lýðveldistímanum .
Á síðasta leikári komu tvö hundruð og átta þúsund gestir á sýningar Borgarleikhússins sem er met í leikhúsi á Íslandi .
Spurður hvort markið sé sett ennþá hærra í sölu áskriftarkorta svarar Magnús Geir því til að það sé varla raunhæft .
" Við erum komin fram úr því sem búast má við .
Að tíu þúsund gestir í ekki stærra samfélagi séu tilbúnir að skuldbinda sig til að koma a.m.k. fjórum sinnum í sama leikhúsið og sjá sýningar sem jafnvel hafa ekki verið frumsýndar er einstakur árangur og varla hægt að ætlast til að fleiri bætist í hópinn .
Markmiðið núna hlýtur að vera að halda þessu fólki með því að bjóða upp á vandaðar sýningar og þannig standa undir væntingum .
" Varla þarf að taka fram að þetta hefur gjörbreytt rekstrarumhverfi Borgarleikhússins .
Leikfélag Reykjavíkur er sjálfseignarstofnun sem fær styrki frá Reykjavíkurborg en opinber framlög til Borgarleikhúss eru um helmingur þess sem Þjóðleikhúsið hlýtur .
Framlag til leikhússins árið 2009 var skorið niður um 15% og niðurskurður verður einnig á árinu 2010 .
Krafan um sjálfsaflafé hefur því aukist .
" Þrátt fyrir þetta tókst okkur að skila síðasta leikári réttum megin við núllið .
Við erum mjög stolt af því , " segir Magnús Geir og bætir við að skýringin á þessu felist fyrst og fremst í aukinni aðsókn og öguðum rekstri .
" Það þakka ég gríðarlega öflugu starfsfólki hér í húsinu .
Það er að vinna þrekvirki við erfiðar ytri aðstæður í þjóðfélaginu .
Fólk ber hag leikhússins fyrir brjósti og það hefur skilað okkur á þennan stað .
" Magnaðir töfrar leikhússins í öguðum ramma Magnús Geir segir að leikhúsið sé heillandi heimur þar sem hugmyndir fá vængi og þegar best tekst til upplifi áhorfendur magnaða töfra .
Hann segir að því sé mikilvægt að í leikhúsinu sé frítt svæði , þar sem sköpuninni séu engar skorður settar og engar reglur ná yfir .
Þar verður listin til .
Allt í kringum þann ramma þurfi hins vegar að vera agi og reglur .
" Það að hér sé stunduð liststarfsemi réttlætir ekki að allt annað sé loftkennt .
Það þarf að reka leikhús eins og hvert annað fyrirtæki , þó innsti kjarninn sem allt snýst um sé töfrum líkastur .
" Magnúsi Geir þykir ekki raunhæft að reka leikhús á Íslandi án opinberra styrkja en eðlilegt sé að gera þá kröfu að fé sé vel varið og að samfélagið fái sem mest til baka .
" Það er eðlileg krafa að samhengi sé milli þess hversu mikið fé fer inn í húsið og hversu mörgum ánægðum gestum það skilar út .
Á sama tíma þarf að vera rými til að gera tilraunir og gera mistök " Það er ekki á hverjum degi sem stjórnendur listastofnana hljóta verðlaun á vettvangi viðskipta og atvinnulífs en Magnús Geir hefur gert það í tvígang .
Árið 2008 var hann valinn markaðsmaður ársins og nýverið hlaut hann Íslensku þekkingarverðlaunin fyrir störf sín .
Í rökstuðningi dómnefndar sagði : " Magnús Geir hefur náð á eftirtektarverðan máta að tengja saman viðskipti , menningu og listir og hann hefur náð bæði faglegum og rekstrarlegum árangri með leikhúsin sem hann hefur stýrt .
Hann er mikill frumkvöðull á sínu sviði og óumdeildur sem slíkur .
Magnús hefur sýnt og sannað að í honum býr mikill leiðtogi því bæði starfsandi jafnt sem aðsókn hafa náð mikilli siglingu undir hans stjórn .
" Þegar Magnús Geir er spurður hverju hann þakki helst aukna aðsókn í Borgarleikhúsið nefnir hann nokkur atriði en telur að þar fremst í flokki sé verkefnavalið .
" Verkefnavalið er grunnurinn , við verðum að takast á við spennandi viðfangsefni sem eiga erindi .
Það þarf sterkan hóp metnaðarfullra listamanna og annarra starfsmanna og síðast en ekki síst þarf leikhúsið að skapa aðstæður þar sem töfrarnir leysast úr læðingi .
" Hann lítur á það sem hlutverk Borgarleikhússins að bjóða upp á fjölbreytta dagskrá .
Sérhver sýning eigi að hafa sinn lit og þær í sameiningu að mynda regnboga .
Hann bendir annars vegar á sýningar eins og Söngvaseið , Fló á skinni og Gauragang , sem fyrirfram eru líklegar til að höfða til fjöldans , og hins vegar tilraunakenndar sýningar á borð við Rústað , Góða Íslendinga og Þú ert hér .
" Þetta er mjög skemmtileg blanda .
Stærsti hlutinn af sýningum hússins eru alvöru áhættuverk en inn á milli eru aðgengilegri og opnari verk .
Við gætum þess hins vegar vandlega að nálgast allar okkar sýningar af sama metnaði , sama af hvaða tagi þau eru .
Það er frábært að vera á sama tíma með fullt hús á Harry og Heimi , Góða Íslendinga og Faust .
Maður hittir gjörólíka hópa leikhúsgesta fyrir sýningu og í hléi .
" 75% íslensk verk Leikhússtjórinn er ánægður með hátt hlutfall íslenskra verka en þau eru um 75% af verkefnum leikhússins þetta árið , mest frumsköpun .
Inni í því er sýningin á Faust á stóra sviðinu sem fengið hefur frábæra dóma en þar er á ferðinni nýtt leikrit unnið upp úr þjóðsögunni um Faust af Gísla Erni Garðarssyni og félögum .
Meðal annarra nýrra íslenskra verka eru Góðir Íslendingar , Jesús litli og Harry og Heimir .
Önnur sýning sem fengið hefur afar lofsamlegar umsagnir er Fjölskyldan eftir Bandaríkjamanninn Tracy Letts .
" Sumir höfðu efasemdir um að setja upp sýningu sem tekur heila fjóra klukkutíma í flutningi en þær raddir hljóðnuðu um leið og Fjölskyldan var frumsýnd .
Enda er þetta frábærlega gert hjá leikstjóranum , Hilmi Snæ Guðnasyni , og leikhópnum .
Fjölskyldan hefur gengið vonum framar en því miður þurfum við að hætta sýningum fyrir fullu húsi bráðlega til að standa við aðrar skuldbindingar og hleypa nýjum sýningum að .
Fjölskyldan snýr hins vegar aftur á fjalirnar í haust .
" Magnúsi Geir þykir brýnt að Borgarleikhúsið eigi í virku samtali við samtímann .
" Það er nauðsynlegt að ögra fólki og vekja það til umhugsunar .
Ekki síst á þessum tímum .
Leikritið Þú ert hér er gott dæmi um það en það tekur á atburðum nánast um leið og þeir gerast .
Við ýttum því hratt í gang við hrunið .
Fyrir vikið var sýningin hrá en beislaði andrúmsloftið ákaflega vel .
Sama má segja um Góða Íslendinga .
" Leikhússtjórinn segir líka brýnt að kæta og gleðja .
Margir kjósi frekar að koma í leikhús til að hvíla sig á þrasinu í þjóðfélaginu .
Á liðnu ári var Leikritunarsjóði hrint af stokkunum en þar er á ferðinni nýr flötur á samstarfi við leikskáld .
Þau verða hluti af starfsliði Borgarleikhússins í eitt ár án þess að samstarfið snúist um eitt stakt verkefni .
" Þarna erum við að leita að höfundum sem hafa sýnt hæfileika á öðrum sviðum og viljum freista þess að smita þá af leikhúsbakteríunni , " segir Magnús Geir .
Fyrsta leikskáld Borgarleikhússins var Auður Jónsdóttir og í síðasta mánuði tók Jón Gnarr við keflinu .
" Þau hafa bæði gert frábæra hluti í skrifum en fyrir aðra miðla .
" Magnús Geir segir árin fjögur hjá Leikfélagi Akureyrar hafa verið yndisleg og notar orðið " ævintýri " til að lýsa þeirri upplifun .
LA hafði átt erfitt uppdráttar árin á undan en skyndilega voru sýningar þess á allra vörum .
Fólk streymdi ekki lengur norður bara til að fara á skíði – heldur til að fara í leikhús .
" Ég fékk frjálsar hendur fyrir norðan og vann að endurreisn LA með frábæru fólki .
Mér var treyst .
Ég fékk hóp ungra leikara til að koma með mér norður og við settum markið strax hátt .
Hugmyndin var að búa til leikhús sem stæðist samanburð við það sem best er gert á Íslandi – og víðar .
Þetta var ungt fólk sem var reiðubúið að leggja á sig mikla vinnu til að sanna sig og margt af því fylgdi mér í Borgarleikhúsið .
Þetta er þéttur og skemmtilegur hópur .
" Svo vel leið Magnúsi Geir á Akureyri að hann kom með blendnum huga suður .
" Ég þurfti að hugsa mig vandlega um en ákvað að freista þess að fá þetta tækifæri hér .
Borgarleikhúsið er ótrúlega krefjandi og skemmtilegt verkefni og hér nýt ég mín einstaklega vel .
" Það eru gæðin sem selja Magnús Geir virðist hafa einstakt lag á því að gera starfsemina sem hann ber ábyrgð á sýnilega .
Það gerði hann hjá LA og það hefur hann gert í Borgarleikhúsinu .
Hver er galdurinn ? " Ég veit ekki hvort það er endilega einhver galdur .
Sýnileiki leikhúss snýst fyrst og fremst um stemmningu .
Hér starfar öflugur og góður hópur listafólks sem stendur með sínu leikhúsi og er stolt af því .
Lykilatriðið er að skapa heiðarlega leiklist sem hreyfir við fólki .
Það breytist aldrei .
Séu sýningarnar góðar spyrst það hratt út .
Aðsókn í leikhús er yfirleitt verðskulduð .
Á endanum eru það nefnilega gæðin sem selja .
Ekkert annað .
Þú þarft eitthvað sem glóir og Borgarleikhúsið gerir það .
Auðvitað höfum við stokkað upp markaðsmál leikhússins en það dugar ekki eitt og sér .
Það væri mögulega hægt að selja miða til tunglsins einu sinni en komi í ljós að hann gildir aðeins aðra leiðina missir fólk fljótt áhugann .
" Magnús Geir hefur á tilfinningunni að gestir Borgarleikhússins séu upp til hópa ánægðir með upplifun sína í húsinu .
Aukin kortasala rennir stoðum undir það og Magnús Geir segir nánast enga korthafa hafa gengið úr skaftinu milli ára .
" Okkur þykir vænt um það .
" Markaðsstarf var lengi feimnismál í listalífinu en Magnús Geir hefur fyrir margt löngu gefið þeirri hefð langt nef .
" Hvers vegna ættu listastofanir ekki að kynna það sem þær eru að gera ? Hér áður var litið á menningu og listir sem einkaeign ákveðins hóps í samfélaginu sem kæmi öðrum ekki við .
Það var hrokafullt snobb sem gjaldfelldi listina .
Það þarf hæfileika og kjark til að búa til skapa góða leiklist en töfrarnir leysast ekki úr læðingi fyrr en leikarar og áhorfendur mætast í salnum .
Leiklist án áhorfenda er engin leiklist .
Ætlum við okkur að snerta fólk verður það að koma og sjá það sem við erum að gera .
Það segir sig sjálft .
" Það breytir ekki því í huga Magnúsar Geirs að laða verður fólk í leikhús á réttum forsendum .
" Það þýðir ekkert að tjalda til einnar nætur – lofa einu en skila öðru .
Ég hef aldrei verið feiminn við markaðssetningu en hún per se selur ekki leiklist .
Það sem skiptir einfaldlega máli er að leikverkin tali til áhorfenda sinna og hreyfi við þeim .
Það gerist þegar rétta listafólkið leysir úr læðingi kraftinn í réttu leikverkunum .
Þegar þetta kemur saman verður einhver galdur til í leikhúsinu .
" Ekki er ofsögum sagt að Magnús Geir Þórðarson hafi hrist upp í íslensku leikhúslífi .
" Í grunninn hef ég haldið mig við sömu hugmyndafræðina frá því ég byrjaði að vinna í leikhúsi .
Ég hef ekki undan neinu að kvarta , finn fyrir velvilja og stuðningi úr öllum áttum .
Ég fæ mikla ánægju út úr starfi mínu og nýt þess að vinna með góðu fólki .
Auðvitað er þetta átakastarf og það er ekki sjálfgefið að það gangi alltaf jafn vel .
En hvernig sem árar er brýnt fyrir okkur öll sem störfum í leikhúsinu að vera sjálfum okkur samkvæm og heiðarleg andspænis listinni .
" Í Ormi býr berserkur Það er ekki tekið út með sældinni að vera snillingur .
Þá sjá menn heiminn eins og hann er – meingallaður .
Töffarinn og erkiunglingurinn Ormur Óðinsson reynir eigi að síður að líta á björtu hliðarnar og gerir óborganlegar tilraunir til að búa til gull , láta reka sig úr skóla , fara á stefnumót og sofa hjá .
Í Ormi býr nefnilega berserkur .
" Ormur Óðinsson , söguhetjan , er ávallt staddur annaðhvort í helvíti eða í sjöunda himni , aldrei á jörðinni , en samt tekst honum að skilja þar eftir djúp spor .
Lesandinn hrífst með , gjörsamlega heillaður finnur hann aftur hríslast um sig þann frumkraft sem einkennir dýrategundina á sautjánda ári , " sagði bókmenntagagnrýnandi dagblaðsins Politiken , þegar Gauragangur , skáldsaga Ólafs Hauks Símonarsonar , kom út í Danmörku á sínum tíma .
Hann lét raunar ekki þar við sitja heldur líkti Gauragangi við The Catcher in the Rye eftir J.D .
Salinger og De Uanstændige eftir Leif Panduro .
Ólafur Haukur sendi bókina frá sér árið 1988 og fimm árum síðar voru Ormur og félagar komnir sprelllifandi á svið í Þjóðleikhúsinu .
Skemmst er frá því að segja að poppsöngleikurinn sló rækilega í gegn í leikstjórn Þórhalls Sigurðssonar og er eflaust mörgum í fersku minni .
Tónlistin var frumsamin og flutt af Nýdönsk .
Sautján ár hæfilegur tími Nú , sautján árum síðar , er Gauragangur aftur á leið á fjalirnar – að þessu sinni í Borgarleikhúsinu .
Ekki dugar minna en stóra sviðið enda taka ríflega tuttugu leikarar þátt í sýningunni , auk hljómsveitar .
" Ég hef velt því fyrir mér um nokkurt skeið að setja Gauragang upp aftur og ákvað að láta slag standa á þessu leikári , " segir Magnús Geir Þórðarson , sem leikstýrir uppfærslunni í Borgarleikhúsinu .
" Það er alltaf matsatriði hversu langur tími á að líða milli uppfærslna á leikritum en í tilviki Gauragangs er ég sannfærður um að sautján ár er ekki of stuttur tími .
" Magnús Geir sá sýninguna í Þjóðleikhúsinu á sínum tíma og hreifst af henni eins og margir .
" Það vill því miður brenna við að íslensk leikrit verði einnota og Gauragangur mátti alls ekki hljóta þau örlög .
Til þess er verkið alltof gott og sagan skemmtileg .
Gauragangur hefur elst ákaflega vel og á sama erindi við okkur í dag og hann átti 1993 , " segir Magnús Geir og bætir við að verkið höfði ekki síður til eldra fólks en yngra eins og allar alvöru þroskasögur .
" Gauragangur er skemmtileg blanda af líflegum mannlýsingum og bullandi húmor eins og Ólafi Hauki er einum lagið .
Við höfum lagt okkur fram um að nálgast verkið af einlægni og alvöru , þó gamanið sé aldrei langt undan .
Okkur er hins vegar kappsmál að persónurnar séu af holdi og blóði frekar en skopmyndir .
" Gamla góða Ísland Leikritið gerist í samtímanum án þess að hrunið komi þar með nokkrum hætti við sögu .
" Við ákváðum að festa okkur ekki í tíma , " segir Magnús Geir .
" Hér birtist gamla góða Ísland , þar sem manneskjan og leitin að ástinni eru í forgrunni .
Og kynslóðirnar takast á .
Það er farið beint inn í kjarnann .
" Þess má geta að framvindan er óvenju hröð í sýningunni sem samanstendur af hvorki fleiri né færri en fimmtíu senum og fimmtán lögum .
Ungir og óþreyjufullir menn eru vitaskuld ekkert að hanga yfir hlutunum .
" Það er mikið æskufjör og gleði í þessari sýningu .
" Ólafur Haukur fór gegnum handritið af þessu tilefni og frískaði upp á það – án þess að gera veigamiklar breytingar .
" Ólafur Haukur er líklega okkar reyndasta leikritaskáld og það hefur verið virkilega gaman að hafa hann á æfingum .
Hann þekkir leikhúsið út og inn og það er alltaf gagnlegt þegar hann hvíslar í eyrað á manni .
" Annað leikrit eftir Ólaf Hauk , Fólkið í blokkinni , var á fjölunum í Borgarleikhúsinu á síðasta leikári og gekk vel .
" Það er greinilegt að ekkert lát er á vinsældum Ólafs Hauks enda hefur hann snert hjörtu þjóðarinnar með einstökum hætti , " segir Magnús Geir .
Ingvar E. Sigurðsson fór með hlutverk Orms Óðinssonar á sínum tíma en nú er röðin komin að Guðjóni Davíð Karlssyni að spreyta sig .
Á heimasíðu Borgarleikhússins segir að hann sé til alls líklegur í túlkun sinni .
Besta vin Orms , Ranúr , leikur Hallgrímur Ólafsson .
Tveir leikarar sem voru í fyrri uppfærslunni eru með nú , Örn Árnason og Jóhann Sigurðarson .
Þeir glíma þó við önnur hlutverk .
" Þá er gaman að segja frá því , " segir Magnús Geir , " að Bogi Ágústsson , sem við fengum til að lesa fréttir í sýningunni , gerði það líka í Þjóðleikhúsinu 1993 .
Bogi hlýtur að hafa elst vel fyrst hann er ennþá fyrsti kostur í verkefnið .
" Hvergi slegið af í söngnum Jón Ólafsson hefur umsjón með tónlistinni enda þótt félagar hans í Nýdönsk séu nú fjarri góðu gamni .
Auk þess að gera breytingar á eldri lögum samdi Jón eitt glænýtt fyrir sýninguna .
" Það er hvergi slegið af í söngnum , " segir Magnús Geir .
Þess má geta að geislaplata með tónlistinni úr sýningunni er komin í verslanir .
Uppfærslurnar tengjast líka með óbeinum hætti því Magnús Geir fullyrðir að fleiri en einn og fleiri en tveir leikarar , sem leika í sýningunni nú , hafi ákveðið að ganga Þalíu á hönd , eftir að hafa séð Gauragang í Þjóðleikhúsinu .
Leikmynd Gauragangs er eftir Snorra Frey Hilmarsson , Filippía Elísdóttir sér um búninga og Björn Bergsteinn Guðmundsson annast lýsingu .
Tveir listrænir stjórnendur stíga nú sín fyrstu skref í Borgarleikhúsinu , Margrét Bjarnadóttir höfundur dans og hreyfinga og Henrik Linnet sem hannar myndbandsþátt sýningarinnar .
" Þessi hópur er mjög skemmtileg blanda af yngra og reyndara fólki .
Við erum mjög ánægð að hafa fengið Margréti og Hinrik til liðs við okkur .
" Hlegið út í eitt Birgitta Birgisdóttir og Valgerður Guðnadóttir leika Höllu og Lindu sem berjast um ást og athygli Orms Óðinssonar í Gauragangi .
Lít ég nokkuð út eins og axarmorðingi ? " spyr Valgerður Guðnadóttir en þær Birgitta Birgisdóttir hafa stillt sér upp fyrir Ómar Óskarsson ljósmyndara í fordyri Borgarleikhússins .
Ómar hlær góðlátlega og sýnir henni myndina .
Það væri þá ólíklegasti axarmorðingi mannkynssögunnar .
Þær stöllur leika á als oddi saman sem sætir tíðindum í ljósi þess að fátt er með persónum þeirra í nýjustu sýningu Borgarleikhússins , Gauragangi , enda berjast þær um ást og athygli söguhetjunnar , Orms Óðinssonar .
Það er svo sem engin ástæða til að taka óvildina með sér út af sviðinu .
Valgerður fer með hlutverk glæsipíunnar Lindu .
" Hún er skutlan í bekknum , alltaf vel til höfð og flott í tauinu , " útskýrir Valgerður .
" Linda er af efnuðu fólki og hefur allt til alls .
Snobbuð og með allt á hreinu .
" Ef til vill ekki líklegasta týpan til að falla fyrir ærslabelgnum Ormi en það gerist eigi að síður .
" Lindu finnst spennandi hvað Ormur er óheflaður og að hann komi nánast úr öðrum heimi en á sama tíma vill hún móta hann eftir sínu höfði .
Það gengur svona og svona , " segir Valgerður hlæjandi og bætir við að Linda hafi þrátt fyrir mikla viðleitni ekki alveg stjórn á tilfinningum sínum .
Algjörar andstæður " Halla er algjör andstæða Lindu , " segir Birgitta , sem fer með hlutverk Höllu .
" Hún er besta vinkona Orms og hefur alist upp í sama umhverfi .
Halla er klár en ofsaleg strákastelpa sem á aðallega stráka fyrir vini .
" Halla er skotin í Ormi en hann sér hana ekki í því ljósi .
" Hún er bara ein af félögunum , " útskýrir Birgitta og Valgerður bætir við að Ormur sjái ekkert sexí við hana .
" Þetta fer fyrir brjóstið á Höllu , " segir Birgitta , " en hún á ekki auðvelt með að opinbera tilfinningar sínar af ótta við að missa Orm sem vin .
Það vill hún alls ekki .
En Halla finnur vissulega fyrir höfnun enda tekur Ormur henni sem sjálfsögðum hlut .
" Birgitta sá Gauragang í Þjóðleikhúsinu fyrir sautján árum en hún var þá í gagnfræðaskóla .
" Á þeim tíma hafði ég sjaldan farið í leikhús en þessi skemmtilega sýning heillaði mig upp úr skónum .
Á því augnabliki gerði ég mér grein fyrir því að það væri raunhæfur möguleiki að leggja leiklistina fyrir sig .
" Skömmu síðar byrjaði Birgitta í áhugaleikfélagi og eftir það varð ekki aftur snúið .
Valgerður sá ekki sýninguna á sínum tíma .
" Ég botna ekkert í því .
Það hlýtur að hafa verið svona mikið að gera í félagslífinu í Verzló , " rifjar hún upp hlæjandi .
Hún las hins vegar bókina á þessum árum og segir ferskan andblæ hafa fylgt Gauragangi .
" Þetta er hress og skemmtileg saga sem höfðar til miklu fleira fólks en bara unglinga , " segir Valgerður og Birgitta bætir við að allir geti sett sig í spor Orms Óðinssonar , gildi þá einu hvort þeir séu tíu ára eða fimmtugir , konur eða karlar .
" Ormur er náungi sem lætur ekki setja sig inn í einhvern ramma .
" Hefur elst vel Báðar bera þær lof á höfundinn , Ólaf Hauk Símonarson , enda tali vinsældir hans sínu máli .
" Ólafur Haukur er ótrúlega sniðugur og afkastamikill höfundur sem þjóðinni þykir vænt um .
" Valgerður og Birgitta eru á einu máli um að Gauragangur hafi elst vel .
Þær segja margt í verkinu eiga jafn vel við í dag og fyrir tuttugu árum en annað kalli fram notalega nostalgíu .
Stöllurnar muna vel eftir tónlist Nýdanskrar við sýninguna og þykir frábært að fá tækifæri til að spreyta sig á henni .
Fyrri uppfærslan á Gauragangi mæltist vel fyrir og gekk vel og lengi í Þjóðleikhúsinu .
Valgerður og Birgitta óttast þó ekki samanburðinn .
" Við hugsum ekki svo mikið um það , " segir Valgerður .
" Við erum sannfærð um að við séum með kraftmikla og góða sýningu í höndunum hérna í Borgarleikhúsinu sem fólk mun örugglega dæma á réttum forsendum .
Leikgleðin geislar af fólki og við erum með afar sterka söngvara í hópnum .
Við höfum óbilandi trú á þessari sýningu .
" Þær eru líka sannfærðar um að markhópurinn sé ennþá stærri núna en fyrir sautján árum .
" Þeir sem sáu sýninguna á sínum tíma vilja örugglega ólmir koma aftur og síðan hefur bæst við heil kynslóð , " segir Birgitta .
Sveppi Mortensen ? Stöllurnar eru sammála um að æfingatíminn hafi verið óvenjuskemmtilegur .
" Það hefur eiginlega verið hlegið út í eitt , " segir Valgerður og Birgitta kvíðir því ( þremur dögum fyrir frumsýningu ) að æfingum sé að ljúka .
" Sem betur fer verður sýningin sýnd grimmt fram á vorið , þannig að maður fær fjölmörg tækifæri til að hitta allt þetta skemmtilega fólk .
" Gervin , sem Filippía Elíasdóttir búningahönnuður ber ábyrgð á , eru að dómi Valgerðar og Birgittu ákaflega vel heppnuð og eiga örugglega eftir að vekja mikla lukku .
Nefna þær Sverri Þór Sverrisson , Sveppa , sérstaklega í því sambandi en hann er víst sláandi líkur stórleikaranum Viggo Mortensen á sviðinu .
" Það er ekki leiðum að líkjast , " segja þær einum rómi .
Það er draumur í svipnum .
Birgitta Birgisdóttir og Valgerður Guðnadóttir leika Höllu og Lindu sem berjast um ást og athygli Orms Óðinssonar í Gauragangi .
Ofviðrið og Enron Leikárið 2010-11 er óðum að taka á sig endanlega mynd í Borgarleikhúsinu og þegar hefur verið upplýst um tvö áhugaverð verkefni .
Einn eftirsóttasti leikstjóri Evrópu , Litháinn Oskaras Koršunovas , mun setja upp jólasýninguna , Ofviðrið eftir William Shakespeare .
" Við erum að rifna af stolti yfir þessu en Oskaras er hvalreki á fjörur íslensks leikhúss .
Hann er einn fremsti leikstjóri heims um þessar mundir .
Það spillir heldur ekki fyrir að hann komi með sjálfan Shakespeare í farteskinu .
Það er ekki á hverjum degi sem hann ratar á íslenskt leiksvið .
Við höfum orðið vör við mikinn áhuga á uppsetningunni meðal leikhúsfólks , hérlendis og erlendis , síðan við upplýstum um þessi áform fyrir ári .
" Hitt verkið sem þegar hefur verið kynnt er Enron eftir breska leikskáldið Lucy Prebble sem frumsýnt var við glimrandi undirtektir í Lundúnum síðastliðið haust .
Það er nú á leið á Broadway .
" Enron er heitasta leikritið í heiminum í dag en það fjallar um örlög þessa bandaríska orkufyrirtækis , sem margir þekkja , út frá manngildinu .
Þetta er ekki verk sem færa þarf nær íslenskum veruleika enda mál manna að margt hafi verið líkt með Enron og íslenska efnahagsundrinu , " segir Magnús Geir .
Hann var viðstaddur frumsýningu á Enron í Lundúnum og varð svo frá sér numinn að hann gekk frá kaupum á sýningarréttinum strax um kvöldið .
" Við erum auðvitað með allar klær úti til að tryggja Borgarleikhúsinu leikrit en það er sjaldan sem maður heillast svona upp úr skónum .
" 