7.25 Vakna glaður eftir gott kvöld í gær .
Spilaði þá fyrir íbúa og starfsfólk á dvalarheimilinu Hlíð .
Fæ reglulega einhverja vini með mér og við sláum upp balli .
Veit að allir hafa sofnað glaðir á Hlíð í gær ! Ég byrjaði á þessu á heimilinu við Bakkahlíð fyrir mörgum árum þegar mamma var þar ; spila oft þar enn og er þá kallaður erfðagripurinn .
7.35 Kominn niður í það yndislega rými , eldhúsið og borðstofuna .
Fæ mér AB-mjólk .
Laga svo gott kaffi .
7.55 Sest við tölvuna og sem þrjár tónlistargátur fyrir þáttinn Bergsson & Blöndal sem er á dagskrá Rásar 2 á laugardögum .
Veit að þau eru orðin uppiskroppa með gátur .
8.50 Skrifa tvö bréf um kóramál og sendi .
Ég er formaður Sambands íslenskra karlakóra og þarf að hafa samskipti við marga vegna þess .
Nú erum við að undirbúa það að opna nýja heimasíðu .
Er reyndar formaður Karlakórs Akureyrar – Geysis líka og er að undirbúa fjögurra kóra mót á laugardaginn .
10.05 Sendi vini mínum lista yfir viskítegundir sem mig langar í .
Þeir eru að fara á málningarsýningu í Þýskalandi , tveir félagar , og ætla að útvega mér tvær flöskur .
Ég safna skosku single-malt-viskíi og á yfir 100 tegundir .
Er eins og frímerkjasafnari ; skoða katalóga og merki við hvað ég á og hvað mig vantar .
Merki líka við ef lítið er eftir í flösku og þarf að kaupa nýja ...
10.35 Stend upp og fæ mér kaffi .
Kristjana kona mín sest við tölvuna og sendir ljósmyndir til Húsafriðunarnefndar , frá Sómastöðum í Reyðarfirði .
Við erum að gera húsið upp fyrir Þjóðminjasafnið og erum nýkomin að austan eftir vikudvöl .
11.15 Kristjana , sem er langt leidd í ljósmyndun , seldi á dögunum manni úti í bæ stóra mynd .
Við skjótumst þangað til að afhenda honum myndina og hengjum hana upp á vegg .
12.10 Léttur hádegisverður heima í Aðalstræti .
13.25 Kem við í Bakaríinu við brúna .
Þarf að semja við Andrés um súpu handa kórunum fjórum í hádeginu á laugardaginn á meðan við verðum á æfingu í Glerárkirkju .
Karlarnir fá ekkert þungt í magann fyrr en um kvöldið , eftir tónleikana .
14.35 Stuttur fundur með öðrum stjórnarmönnum .
Ræðum hvað kaupa þarf af mat og víni fyrir veisluna á laugardagskvöldið .
15.25 Gef mér tíma til að vinna við borð sem ég er að útbúa fyrir Bakaríið við brúna .
Það er verið að breyta útliti staðarins algjörlega .
Borðin þar hafa verið sérstök og þau nýju eru það ekki síður .
20.00 Kóræfing hefst í Lóni , félagsheimili Karlakórs Akureyrar – Geysis .
Stjórnandinn okkar , Valmar Väljaots , segir brandara jafnt og þétt til að halda athygli okkar .
Kannski eru það einu skiptin sem við hlustum almennilega á hann ! 22.00 Æfingunni lýkur .
Ég er áfram í Lóni að klára prógrammið fyrir tónleikana sem þarf að fara í prentun .
23.00 Kem heim og sting diski með Skotanum Paolo Nutini í spilarann .
Hann og bandaríski blúsarinn Keb Mo hafa verið mikið á fóninum undanfarið .
Hlusta ekki á kóramúsík heima ; það er ólíkt að hlusta á diska eða syngja með félögunum .
23.15 Sest við tölvuna með þessa þægilegu tónlist í eyrunum og svara bréfum , m.a. frá kvennakór í Reykjavík sem ætlar að heimsækja okkur í maí .
01.00 Fer að sofa .
skapti@mbl.is 