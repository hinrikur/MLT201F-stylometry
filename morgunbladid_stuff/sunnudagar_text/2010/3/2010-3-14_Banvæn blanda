Hinn 17. janúar árið 1961 flutti Dwight D. Eisenhower kveðjuræðu til bandarísku þjóðarinnar eftir að hafa gegnt embætti forseta í átta ár .
Ræðan vakti gífurlega athygli fyrst og fremst af einni ástæðu .
Eisenhower sá ástæðu til að vekja athygli þjóðarinnar á því , að lengst af hefði enginn vopnaiðnaður verið til í Bandaríkjunum , heldur hefðu framleiðslufyrirtæki á öðrum sviðum tekið að sér að framleiða vopn , þegar þörf væri á .
Á seinni tímum hefði þetta breytzt og ekki hjá því komizt .
Bandaríkjamenn hefðu byggt upp gífurlegan og varanlegan vopnaiðnað .
Á sama tíma væru 3,5 milljónir manna starfandi í bandaríska hernum eða í tengslum við hann í stjórnkerfinu og annars staðar .
Eisenhower benti á , að þessum mikla framleiðsluiðnaði og þessu víðtæka hernaðarkerfi fylgdu mikil áhrif .
Hann kallaði þessa tvo þætti í bandarísku þjóðlífi " the military-industrial complex " og varaði bandarísku þjóðina við að þessi samsteypa , sem byggðist á viðskiptum og áhrifum innan stjórnkerfisins gæti sótzt eftir pólitískum áhrifum " sem geta stofnað frelsi okkar í hættu " .
Eisenhower var eins og kunnugt er aðalhershöfðingi bandamanna í heimsstyrjöldinni síðar , stjórnaði innrásinni á meginland Evrópu og varð síðar forseti Bandaríkjanna .
Hann vissi því um hvað hann var að tala .
Sagnfræðingar segja , að hann hafi sjálfur búið til þetta hugtak " military-industrial complex " og jafnan síðan hefur þótt merkilegt að hann skyldi kveðja þjóð sína með þessum viðvörunarorðum .
Þennan kafla í ræðu Eisenhowers má finna á YouTube .
Ræða Eisenhowers hefur komið upp í huga minn á undanförnum vikum og mánuðum , þegar ég , eins og flestir aðrir Íslendingar hef hugleitt , hvernig þeir atburðir gátu gerzt , sem leiddu til bankahrunsins haustið 2008 og þess efnahagshruns , sem í kjölfarið fylgdi .
Það þýðir ekki bara að skamma viðskiptajöfrana og bankajöfrana , þótt það sé sjálfsagt .
Við verðum að horfast í augu við sjálf okkur og kafa dýpra eftir skýringum .
Vonandi verður þær að finna í skýrslu Rannsóknarnefndar Alþingis , sem senn sér dagsins ljós .
Í umhugsun minni um þessi mál hef ég komizt að þeirri niðurstöðu , að hér á Íslandi hafi orðið til á síðustu áratugum banvæn blanda , sem eigi sér með vissum hætti hliðstæðu í því hugtaki , sem Eisenhower bjó til , þegar hann varaði bandarísku þjóðina við samsteypu vopnaframleiðenda og hernaðarkerfis Bandaríkjanna .
Áhrifin gætu orðið svipuð .
Þessi banvæna blanda , sem orðið hefur til á Íslandi er sú mikla samtenging viðskiptalífs og stjórnmála , sem varð til hér og leiddi að lokum til þess að pólitíska kerfið varð ófært um að veita viðskiptalífinu nægilegt aðhald .
Peningar hafa alltaf skipt máli í stjórnmálum á Íslandi .
Í gamla daga var sagt , að Sjálfstæðisflokkurinn væri stærstur vegna þess , að hann hefði yfir mestum fjármunum að ráða .
En á þeim árum og lengi var áhrifum peninganna innan flokkanna haldið í skefjum og eldri kynslóðir kaupsýslumanna kunnu sig að því leyti til að þeir sýndu hófsemd í kröfum , sem þeir gerðu í krafti fjárframlaga til flokkanna .
Margir þeirra höfðu þann sið að borga til allra flokka , jafnvel sósíalista .
Eftir því sem prófkjörin urðu víðtækari í flestum flokkum fóru peningar að skipta meira máli um úrslit þeirra .
Sá , sem hafði mesta peninga var líklegur til að ná meiri árangri , en sá , sem hafði litla peninga .
Í okkar samtíma hefur keyrt um þverbak .
Þær upplýsingar , sem nú liggja fyrir um fjárframlög fyrirtækja til bæði flokka og einstaklinga vegna prófkjörsbaráttu , sýna að allt hefur þetta farið úr skorðum .
Löggjöfin , sem sett var um fjármál flokkanna fyrir nokkrum árum , sem takmarkar mjög þær fjárhæðir , sem fyrirtæki mega gefa til flokka sýnir að forystumenn þeirra hafa gert sér grein fyrir þessu .
Það er þessi banvæn blanda stjórnmála og viðskiptalífs á Íslandi , sem líta má á sem vissa hliðstæðu við þá vopnaframleiðslu- og hernaðarsamsteypu , sem Eisenhower varaði þjóð sína við .
Í ljósi fenginnar reynslu má spyrja , hvort ekki sé tilefni til að skera alveg á milli viðskipta og stjórnmála hér með því að banna að fullu og öllu fjárframlög fyrirtækja til flokka .
Raunar held ég að slík hugmynd hafi komið fram í umræðum flokkanna fyrir nokkrum árum úr því , sem sumir mundu telja , óvæntri átt , þ.e. frá Sjálfstæðisflokknum en verið hafnað af öðrum af ótta við , að sá flokkur hefði innan sinna vébanda fleiri efnamikla einstaklinga og af þeim sökum yrði þetta ójafn leikur .
Lýðræðið skiptir öllu máli fyrir okkur eins og aðrar þjóðir , sem við það búa .
Lýðræðið á Íslandi hefur verið afskræmt með peningum og afleiðingarnar komu m.a. fram í hruninu mikla .
Ein forsenda þess að byggja upp nýtt samfélag á Íslandi er að þurrka út áhrif viðskiptalífsins í krafti peninga á gangverk lýðræðisins .
Það kostar að sjálfsögðu peninga að halda uppi lýðræði en þeir peningar verða að koma skv. almennum og gagnsæjum reglum úr almannasjóðum .
Þegar skýrsla Rannsóknarnefndar liggur fyrir verður hún væntanlega grundvöllur víðtækra umræðna í þjóðfélaginu um það , sem betur má fara og hvaða breytingar þurfi að gera á grundvallarþáttum þess til að leikurinn verði ekki endurtekinn .
Í þeim umræðum þarf að ræða af mikilli alvöru , hvort ekki eigi að banna með öllu fjárframlög fyrirtækja til stjórnmálaflokka og einstakra frambjóðenda og jafnframt takmarka framlög einstaklinga við tiltekna hóflega upphæð .
En að stjórnmálastarfsemi eins og aðrir þættir í gangverki lýðræðisins verði fjármagnaðir með almannafé .
