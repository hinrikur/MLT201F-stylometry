Ég held að við þurfum algjörlega nýja nálgun á umræðuna um kynbundið ofbeldi þar sem áherslan er á mögulega ofbeldismenn .
Þannig þarf forvarnarstarfið í auknu mæli að beinast að drengjum og körlum á jákvæðan hátt þar sem undirstrikuð er við þá virðing í samskiptum kynjanna .
Það er það eina sem getur dregið úr ofbeldinu .
Við getum endalaust hvatt stúlkur og konur til að passa sig en það kemur ekki til með að breyta neinu , því það er alltaf í höndum þess sem beitir ofbeldinu hvort það er framið eða ekki .
Það er langt því frá allir karlar sem beita ofbeldi en skemmdu eplin eru í þeirra hópi .
Mér finnst vitundarvakningin vera komin þangað núna að fólk getur tekið við þessum skilaboðum , karlar skilja þetta og vilja vera með í baráttunni og það er gríðarlegur munur frá því sem áður var , " segir Guðrún Jónsdóttir , talskona Stígamóta .
Á alþjóðlegum baráttudegi kvenna á morgun , 8. mars , verða liðin 20 ár síðan Stígamót hófu starfsemi sína .
Þessara tímamóta verður , að sögn Guðrúnar , minnst með margvíslegum hætti á árinu .
Venju samkvæmt verður ársskýrsla Stígamóta kynnt 8. mars og boðið til móttöku í Sjóminjasafninu kl. 17-19 með ávarpi forsætisráðherra .
Þriðjudaginn 9. mars verður haldin ráðstefna undir yfirskriftinni Nauðganir og viðbrögð samfélagsins við þeim .
" Hápunktur afmælisársins verður síðan mánudaginn 25. október þegar ætlunin er að endurtaka kvennafrídaginn á 35 ára afmælisári hans , en öll kvennahreyfingin í landinu stendur þar að baki .
Tilgangurinn er að virkja allar konur á Íslandi til að fara út á götur , standa saman og sýna að við líðum ekki að konur séu beittar órétti , " segir Guðrún og bendir á að í tengslum við kvennafrídaginn verði hér á landi haldin annars vegar alþjóðleg kvennaráðstefna sem kvennahreyfingin skipuleggi auk þess sem Stígamót standi að ráðstefnu fyrir regnhlífasamtök norrænu kvennaathvarfahreyfingarinnar .
Konur sérfræðingar í sjálfum sér Aðspurð um starfið hjá Stígamótum síðustu tvo áratugi segir Guðrún að frá stofnun hafi 5.347 einstaklingar nýtt sér þjónustu Stígamóta , bæði konur , börn og karlar .
Tekur hún fram að börn sæki ekki lengur aðstoð til Stígamóta eftir tilkomu Barnahúss og bendir jafnframt á að oft sé lítil skörun milli Stígamóta og Neyðarmóttöku vegna nauðgana þar sem flestir skjólstæðingar Stígamóta leiti þangað vegna langtímaáhrifa kynferðisofbeldis sem þeir urðu fyrir í æsku eða fyrir einhverjum árum á meðan skjólstæðingar Neyðarmóttökunnar komi vegna nýlegra nauðgana .
" Fyrst eftir stofnun var aðsóknin gríðarleg enda ljóst að hér var um uppsafnaðan vanda í samfélaginu að ræða , " segir Guðrún og rifjar upp að stofnun Stígamóta hafi á sínum tíma vakið nokkra mótstöðu í samfélaginu þar sem margir hafi ekki viljað viðurkenna að ljótleiki á borð við sifjaspell og nauðganir fyrirfyndust í íslensku samfélagi enda aldrei vinsælt að vera boðberi válegra tíðinda .
" Á sama tíma voru konur upp til hópa fjúkandi reiðar yfir því að svona útbreitt samfélagsmein hefði legið algjörlega í þagnargildi öldum saman .
Þær voru reiðar við fagstéttirnar yfir því að hafa ekki sinnt þessum málum og áttu erfitt með að skilja að fagfólk á borð við sálfræðinga , félagsfræðinga , geðlækna , lögreglu , hjúkrunarfræðinga , presta og kennara hefðu ekki numið þessar aðstæður .
En hvernig átti þetta fólk frekar en aðrir að vita að ástandið væri svona slæmt ? En einmitt af því að enginn vissi þá voru brotaþolar kynferðisofbeldisins endurskilgreindir sem sérfræðingarnir og í því fólst mikil valdefling , " segir Guðrún og bendir á að konur hafi á þessum tíma almennt ekki verið álitnar vera sérfræðingar í sjálfum sér .
Þolendur ávallt teknir alvarlega " Strax á upphafsárum Stígamóta mótuðust þær vinnuaðferðir sem hér eru enn hafðar í heiðri og felast í því að byggja á þekkingu þeirra sem orðið hafa fyrir ofbeldinu .
Við lítum á fólkið okkar sem heilbrigða einstaklinga sem lent hafa í hræðilegu ofbeldi og komist í gegnum þá lífsreynslu og búa þess vegna yfir miklum styrk .
Einnig skiptir mjög miklu máli fyrir konurnar sem hingað leita að finna að þær eru teknar alvarlega , " segir Guðrún og undirstrikar að hjá Stígamótum sé aldrei talað um " meinta " nauðgun .
" Við höfum enga ástæðu til að trúa ekki eða treysta ekki fólki sem kemur hingað , enda kemur fólkið hingað fyrst og síðast til þess að hjálpa sjálfu sér .
Það kærir sjaldnast .
Því skyldi það koma hingað til að bulla um eitthvað sem ekki hefur átt sér stað ? " segir Guðrún og tekur fram að rauði þráðurinn í öllu starfi Stígamóta sé öflugt sjálfshjálparstarf .
Að sögn Guðrúnar hefur fjöldi þeirra sem leita sér aðstoðar hjá Stígamótum á síðustu árum haldist nokkurn veginn sá sami milli ára .
" Á síðustu árum hafa konur og einnig nokkrir karlar úr vændi og klámiðnaðinum bæst í hóp okkar fólks .
Þessi einstaklingar hafa nákvæmlega sömu einkenni og annað fólk sem beitt hefur verið ofbeldi og oft miklu ýktari .
Það fólk á oft einnig sögu um kynferðislegt ofbeldi fyrr á ævinni .
" Krafa um kynferðislegt sjálfræði Eitt af því sem lítið sem ekkert hefur breyst á umliðnum tuttugu árum er , að sögn Guðrúnar , sú staðreynd að flestir brotaþolar kynferðislegs ofbeldis glíma við skömm , lélega sjálfsmynd og sektarkennd í kjölfar ofbeldisins .
" Við eyðum tvöþúsund klukkutímum á ári í að reyna að leiðrétta þessar ranghugmyndir .
Það endurspeglast líka í því að fólk leitar sér seint hjálpar og reynir oft ekki að kæra glæpamenn .
Konur eru þannig sjálfar að bera sektina á því að einhver ákvað að meiða þær sem er fráleitt , því nauðgun er þá og því aðeins nauðgun að hún sé framin gegn vilja þess sem er nauðgað , annars er það ekki nauðgun .
Hvernig getur sú hin sama þá nokkurn tímann borið ábyrgina sama í hvaða ástandi hún var ? Krafan sem við hljótum að gera er kynferðislegt sjálfræði við allar aðstæður .
Hvort sem konan er drukkin , dópuð , í áfengisdái , barn eða fötluð , þá hlýtur það að vera viðmiðið að kynlíf , eins yndislegt og það er , eigi þá og því aðeins rétt á sér að það sé öruggt að báðir vilji það .
" En hvernig sér Guðrún framtíð Stígamóta fyrir sér ? " Við eigum okkur draum um að stofna nýtt kvennaathvarf og gera Stígamót þannig að athvarfi .
Með því viljum við bregðast við þrenns konar þörf .
Í fyrsta lagi erum við í dag ekki með sólarhringsopnun en þyrftum að hafa hana .
Í öðru lagi hefur reynslan sýnt það að konur sem eru að brjótast út úr vændi og mansali eiga oft ekki samleið með konunum í Kvennaathvarfinu og það þarf að stofna fyrir þær athvarf .
Vilja yfirtaka Neyðarmóttökuna Og í þriðja lagi myndum við vilja taka yfir Neyðarmóttökuna þar sem við sinnum nú þegar fleiri nauðgunarmálum en hún .
Tryggja þyrfti að fagleg þjónusta yrði á engan hátt skert , sama fagfólk ynni vinnuna , bara í umhverfi sem byggðist á þörfum notendanna .
Þá værum við með sólarhringsþjónustu fyrir þessa þrjá hópa , Stígamótafólk , konur sem hefur verið nauðgað og konur sem hafa verið í vændi , " segir Guðrún og tekur fram að draumurinn væri að geta þegar á þessu ári tekið yfir gamalt gistihús með mörgum herbergjum , skoðunarherbergi fyrir Neyðarmóttökuna , góðu eldhúsi og stórum sal þar sem aðstaða væri fyrir hópastarf og fræðslukvöld .
Að sögn Guðrúnar hefur hún þegar rætt hugmyndina við félagsmálaráðherra sem virðist hrifinn af henni og nú bíði hún eftir viðtali við heilbrigðisráðherra og vonist til þess að hún taki einnig vel í hugmyndina .
" Jafnframt myndi ég vilja endurvekja starf Stígamóta úti á landi , en til þess að það sé hægt þurfum við fleira starfsfólk .
Við höfum á síðustu árum reglulega boðið upp á viðtalsþjónustu víðs vegar um landið og alls ekki getað annað eftirspurninni .
Við urðum hins vegar að hætta með þá starfsemi og segja tveimur starfskonum upp á síðasta ári þar sem ríkisframlög til Stígamóta lækkuðu um 10% á árinu 2010 á sama tíma og frjáls framlög hafa nánast horfið .
En þó þröngt sé í búi þá er það ekki afsökun fyrir því að sinna ekki þeim sem þurfa á hjálp að halda enda held ég ekki að það sé vilji neins .
" Óréttur brýnir mig til dáða Af öðrum málefnum sem Guðrún vildi óska að hægt væri að sinna betur er kynferðisleg áreitni eitt .
" Hún getur haft mjög alvarlegar afleiðingar , en hverfur gjarnan í skuggann af nauðgunum og sifjaspellum af því að kynferðisleg áreitni hljómar ekki eins alvarlega .
En í henni getur falist gífurleg valdníðsla og því fylgt mjög alvarlegar afleiðingar .
" Ekki er hægt að sleppa Guðrúnu án þess að spyrja hana hvað haldi henni gangandi í starfinu og hvort hún verði aldrei þreytt á því að lifa og hrærast í heimi afleiðinga kynbundins ofbeldis .
" Óréttur brýnir mig og eflir mig til dáða .
Í hvert sinn sem ég finn að hlutirnir eru ekki eins og þeir eiga að vera þá styrkir það í mér baráttukonuna .
Ég held að ég hafi nært glóðina í mér með því að sitja ekki við eldhúsborðið heima og væla yfir vonsku heimsins heldur leitast við að breyta honum .
Þegar mér finnst að það takist að einhverju marki þá veitir það mér ómælda starfsgleði .
Og þetta á ekki bara við um mig , því ég er ekki ein á Stígamótum .
Við erum hér hörkugengi þrautþjálfaðra kvenna .
Vinnan okkar byggir á því að við vinnum saman sem samhent teymi þar sem gagnkvæmt traust verður að ríkja .
" Segir réttarkerfið hið illvinnanlega vígi " Dagskrá ráðstefnunnar er hugsuð þannig að nauðgunarmálum sé fylgt frá verknaði og staldrað við á öllum stigum þar til hugsanlegir dómar falla .
Þeirri spurningu er velt upp hvað gerist í meðförum hvers stigs , hvort meðferðin sé viðunandi eða hvort við getum hjálpast að við að bæta hana , " segir Guðrún .
Vísar hún þar til ráðstefnu sem ber yfirskriftina Nauðganir og viðbrögð samfélagsins við þeim og haldin verður á Grand hóteli þriðjudaginn 9. mars kl. 13-17 í tilefni af 20 ára afmæli Stígamóta .
Auk Guðrúnar flytja framsögu þau Þórdís Elva Þorvaldsdóttir rithöfundur , Sæunn Kjartansdóttir sálgreinir , Katrín Anna Guðmundsdóttir jafnréttishönnuður , Þorbjörg Inga Jónsdóttir hæstaréttarlögmaður , Stefán Eiríksson , lögreglustjóri á höfuðborgarsvæðinu , Valtýr Sigurðsson ríkissaksóknari og Ragnheiður Harðardóttir settur héraðsdómari , auk þess sem dómsmálaráðherra mun ávarpa samkomuna .
Meðal þess sem til umfjöllunar verður á ráðstefnunni eru brotalamir í rannsókn og meðferð kynferðisbrotamála , aðkoma réttargæslumanna að nauðgunarmálum , hlutverk og verkefni lögreglu í nauðgunarmálum , aðkoma embættis ríkissaksóknara að nauðgunarmálum og meðferð nauðgunarmála fyrir dómi .
" Hið illvinnanlega vígi er réttarkerfið , sem er afskaplega illa hannað til að vernda konur fyrir mannréttindabrotum .
Það er alveg með ólíkindum að bera saman tölur yfir nauðgunardóma við þann fjölda kvenna sem leitar sér hjálpar vegna nauðgana annars vegar hérna og á hins vegar á Neyðarmóttökunni .
Við fáum vitneskju um 200-300 nauðganir á hverju einasta ári , en á sama tíma eru aðeins 5-15% þeirra mála sem koma inn á borð til okkar kærð til lögreglu .
Á tímabilinu 1997-2006 fóru að meðaltali aðeins fimm nauðgunarmál í gegnum alla héraðdóma landsins og aldrei fleiri en þrjú mál á ári í gegnum Hæstarétt .
Þessar tölur eru í æpandi mótsögn við það að við séum réttarríki sem verndi þegnana fyrir glæpum .
Stundum finnst mér að löggjöfin sé varla pappírsins virði þegar hún virkar ekki , " segir Guðrún og tekur fram að um sé að ræða sameiginlegt vandamál á öllum Norðurlöndunum og í Evrópu .
" Einhvern veginn virkar þetta á mig eins og svikamylla þó ég geti ekki bent á neinn svikara .
Þegar Neyðarmóttakan var stofnuð og sýnatökur urðu mjög faglegar þá héldum við að dómum myndi fjölga , en það gerðist ekki .
Nefna má djúpstæða tortryggni í garð kvenna sem segja frá nauðgunum og að sjálfsögðu eðli þessara glæpa sem fara fram þar sem engin vitni eru og konur leita sér hjálpar seint eða aldrei .
Þannig að það verður aldrei auðvelt að ná utan um þessa menn og þennan málaflokk .
Við megum samt ekki gefast upp .
Við verðum að hugsa upp á nýtt .
" Ómetanleg aðstoð " Ég leitaði mér fyrst aðstoðar hjá Stígamótum árið 1998 í kjölfar nauðgunar .
Fyrsta árið var ég í reglulegum viðtölum hjá starfskonum Stígamóta og þær veittu mér ómetanlega aðstoð , " segir Eva sem var tæplega þrítug þegar henni var nauðgað .
Hún hefur síðan þá reglulega mætt í viðtöl til Stígamóta og á síðustu árum tekið þátt í sjálfshjálparhópi .
Beðin að rifja ofbeldisatvikið upp segir Eva að hún hafi verið úti að skemmta sér .
" Kunningi minn , sem var eins og ég undir áhrifum , bauðst til þess að fá vin sinn til að keyra mig heim , en sá keyrði okkur hins vegar heim til kunningja míns og keyrði í burtu .
Ég var þá orðin mjög veik og hafði farið út úr bílnum til að æla .
Kunningi minn bauð mér að koma inn til að hressa mig við , en ég tjáði honum að ég vildi fara beint heim .
Hann bauðst þá til að hringja á leigubíl fyrir mig þannig að ég fór með honum inn .
Þegar við komum inn réðist hann á mig .
Ég byrjaði á því að berjast á móti , en það virtist bara espa hann upp .
Ég gafst því fljótlega upp á að veita mótspyrnu og hugsaði um það eitt að lifa af , því mér leið eins og ég væri í lífshættu .
Ég slapp með rifin föt og áverka á kynfærum , sem var ekki nægilegt ofbeldi samkvæmt skilgreiningu íslensku laganna .
" Áverkarnir ekki nægilega miklir Að sögn Evu ákvað hún fljótlega í kjölfar nauðgunarinnar að kæra og leitaði til bæði Stígamóta og Neyðarmóttökunnar innan við tveimur dögum eftir árásina .
" Til að byrja með kenndi ég sjálfri mér um atvikið og fannst að ég hefði átt að vita betur en að treysta þessum kunningja mínum .
Mér fannst ekki koma annað til greina en að kæra enda bjóst ég ekki við öðru en að nauðgun væri ólögleg , " segir Eva og tekur fram að það hafi verið mikið áfall þegar kærunni var vísað frá .
" Verjandi mannsins hélt því fram að ég hefði getað rifið föt mín sjálf og kunningi minn hélt því fram að um hefði verið að ræða mjög agressíft kynlíf , með mínu samþykki , sem hafi leitt til þess að það voru áverkar , " segir Eva og bætir við : " Mér finnst ekki eðlilegt að samfélagið samþykki svona ofbeldi .
Málinu var vísað frá af því að nægilegu ofbeldi var ekki beitt .
Áverkarnir á mér voru ekki nægilega miklir .
Ég barðist fyrst á móti og sagði honum ítrekað að ég vildi ekki vera með honum .
Það ætti að vera nóg , en er það ekki hérlendis því lögin virðast ekki gera ráð fyrir því að ég hafi kynfrelsi og geti neitað .
Ég hefði verið betur varin lagalega séð ef hann hefði brotist inn á heimili mitt og stolið þaðan bréfum .
" Eva þurfti í kjölfar nauðgunarinnar að glíma við erfiðar andlegar afleiðingar hennar svo sem sjálfsvígshugsanir og þunglyndi .
Spurð um aðstoðina sem hún fékk hjá Stígamótum segir Eva mikilvægt að hún hafi alfarið sjálf fengið að ráða ferðinni .
" Ég fékk að koma hvenær sem ég vildi og réð því um hvað væri rætt .
Stundum gat ég ekkert sagt og þá fékk ég bara að gráta .
Eitt af því sem var svo mikilvægt var að ég mátti viðurkenna að mér liði illa , " segir Eva og tekur fram að aðstandendur brotaþola nauðgana reyni oft að hvetja brotaþolann til þess að gleyma ofbeldinu .
" Ég reyndi lengi vel að láta eins og ekkert hefði gerst og halda áfram með líf mitt .
En það gjörbreytist allt eftir svona árás , " segir Eva sem í kjölfar nauðgunarinnar leið fyrir mikla félagsfælni auk þess sem áfengisneysla hennar jókst þar sem hún reyndi með því móti að deyfa sig en átta ár eru síðan Eva fór í meðferð og hætti neyslu .
Spurð hvernig aðstæður hennar séu í dag segist Eva hafa með aðstoð Stígamóta tekist að fóta sig í lífinu aftur , en hún er nú í meistaranámi við Háskóla Íslands .
Hún er í sambúð með æskukærastanum en þau eiga tvö börn á unglingsaldri .
Aðspurð segir hún nauðgunina hafi tekið mjög á manninn hennar og fjölskylduna alla , en tekur fram að maðurinn hennar hafi einnig getað leitað sér aðstoðar hjá Stígamótum og að það hafi reynst þeim ómetanlegt .
" Að mörgu leyti má segja að þessi lífsreynsla og sá stuðningur sem ég fékk hjá Stígamótum til að vinna úr henni hafi þroskað mig sem manneskju og gert mig sterkari .
Fyrst ég lifði þetta af þá tel ég mig geta komist í gegnum allt .
" Fékk aftur trú á lífið " Konurnar sem vinna hjá Stígamótum eru algjörar hetjur .
Þær hafa breytt lífi mínu til hins betra , því það er ómetanlegt að fá þann stuðning og skilning sem ég hef fengið þar .
Eftir að hafa unnið með sjálfa mig hjá Stígamótum hef ég öðlast sjálfsvirðinguna aftur , sé sjálfa mig í jákvæðu ljósi , hef öðlast trú á sjálfri mér aftur og aftur fengið áhuga á lífinu , " segir Aníta sem leitaði fyrst til Stígamóta árið 2006 og hefur síðan þá verið í reglulegum viðtölum og tekið þátt í hópastarfi með öðrum brotaþolum kynferðisofbeldis .
" Þegar ég var 15 ára var mér og vinkonu minni byrlað ólyfjan og okkur síðan hópnauðgað af fjórum fullorðnum karlmönnum , " segir Aníta þegar hún er spurð hvers vegna hún hafi leitað til Stígamóta .
Tekur hún fram að ofbeldið hafi haft víðtæk áhrif á líf sitt , án þess að hún hafi í fyrstu gert sér almennilega grein fyrir því .
" Fyrst á eftir var ég í algjörri afneitun og vildi ekki viðurkenna fyrir sjálfri mér að það væri eitthvað að .
Á sama tíma leitaði ég mér aðstoðar hjá fjölda sálfræðinga vegna þess að ég var að glíma við þunglyndi og sjálfsvígshugsanir auk þess sem lífgleðin og sjálfsvirðingin var í molum .
Ég tengdi þessa vanlíðan hins vegar ekki við nauðgunina , " segir Aníta og rifjar upp að það hafi verið fyrir tilviljun í viðtali hjá einum sálfræðingi sem hún minntist á nauðgunina og þá hafi sá bent henni á samhengi hlutanna .
" Þegar ég leitaði til Stígamóta , um ári eftir nauðgunina , var ég komin í algjör þrot með sjálfa mig .
Ég vissi ekki við hverju ég ætti að búast hjá Stígamótum , en þar fékk ég fullkomin skilning .
Það var svo gott að geta talað við einhvern sem vissi nákvæmlega hvað ég væri að ganga í gegnum og hafði sjálf reynslu af því að vera í sömu sporum og ég .
" Að sögn Anítu hjálpaði það henni einnig að taka þátt í hópastarfinu og heyra þar reynslu annarra brotaþola kynferðisbrota .
" Það er einhvern veginn svo miklu auðveldara að sjá í tilfelli annarra að um ofbeldisverk hafi verið að ræða sem brotaþolinn ber ekki ábyrgð , á meðan maður er sjálfur að burðast um með sektarkennd vegna þess sem kom fyrir mann sjálfan , " segir Aníta .
Spurð hvernig hún hafi það í dag tekur Aníta fram að hún sé enn að glíma við sektarkenndina , skömmina og sjálfsásökunina sem eru velþekktar afleiðingar nauðgana .
" Svona ofbeldi hefur áhrif á hvern einasta þátt í lífi manns .
Ég er viss um að þetta verði eitthvað sem ég þurfi að glíma við alla ævi og maður þarf stöðugt að vera á varðbergi til þess að láta þessa reynslu ekki aftra sér í lífinu .
Það er líka svo ósanngjarnt að eiga þetta lífstíðarverkefni fram undan út af einu kvöldi sem fór illa , " segir Aníta .
Hún er í dag í fullri vinnu og í námi með til þess að undirbúa sig undir að geta sest aftur á skólabekk fyrir alvöru með haustinu .
