Ég fékk að koma hvenær sem ég vildi og réð því um hvað væri rætt .
Stundum gat ég ekkert sagt og þá fékk ég bara að gráta .
Eitt af því sem var svo mikilvægt var að ég mátti viðurkenna að mér liði illa .
" Þannig kemst Eva að orði um þjónustu Stígamóta , en hún var tæplega þrítug þegar henni var nauðgað , og síðan þá hefur hún reglulega mætt í viðtöl til Stígamóta og á síðustu árum tekið reglulega þátt í sjálfshjálparhópi .
Silja Björk Huldudóttir fjallar í dag um Stígamót í Sunnudagsmogganum , en á morgun eru tuttugu ár liðin síðan stofnað var til þessarar miðstöðvar fyrir konur .
Þess vegna er merkilegt að heyra þau sjónarmið Guðrúnar Jónsdóttur , talskonu Stígamóta , " að við þurfum algjörlega nýja nálgun á umræðuna um kynbundið ofbeldi þar sem áherslan er á mögulega ofbeldismenn .
Þannig þarf forvarnarstarfið í auknum mæli að beinast að drengjum og körlum á jákvæðan hátt þar sem undirstrikuð er við þá virðing í samskiptum kynjanna .
Það er það eina sem getur dregið úr ofbeldinu .
Við getum endalaust hvatt stúlkur og konur til að passa sig en það kemur ekki til með að breyta neinu , því það er alltaf í höndum þess sem beitir ofbeldinu hvort það er framið eða ekki .
" Stígamót eru ekki aðeins staður til að gráta á , heldur einnig til að herða upp hugann .
" Strax á upphafsárum Stígamóta mótuðust þær vinnuaðferðir sem hér eru enn hafðar í heiðri og felast í því að byggja á þekkingu þeirra sem orðið hafa fyrir ofbeldinu .
Við lítum á fólkið okkar sem heilbrigða einstaklinga sem lent hafa í hræðilegu ofbeldi og komist í gegnum þá lífsreynslu og búa þess vegna yfir miklum styrk .
Einnig skiptir mjög miklu fyrir konurnar sem hingað leita að finna að þær eru teknar alvarlega .
" Það sýnir hversu brýn þörf er fyrir stofnun á borð við Stígamót að 5.347 einstaklingar hafa nýtt sér þjónustuna sem þar er í boði , börn , konur og karlar .
Þarna vinnur " hörkugengi þrautþjálfaðra kvenna " eins og lesa má um í viðtali við Anítu , sem leitaði fyrst til Stígamóta árið 2006 og hefur síðan verið í reglulegum viðtölum og tekið þátt í hópastarfi með öðrum brotaþolum kynferðisofbeldis .
" Konurnar sem vinna hjá Stígamótum eru algjörar hetjur .
Þær hafa breytt lífi mínu til hins betra , því það er ómetanlegt að fá þann stuðning og skilning sem ég hef fengið þar .
Eftir að hafa unnið með sjálfa mig hjá Stígamótum hef ég öðlast sjálfsvirðinguna aftur , ég sé sjálfa mig í jákvæðu ljósi , hef öðlast trú á sjálfri mér aftur og aftur fengið áhuga á lífinu .
" Stígamót standa á tímamótum .
Það velkist enginn í vafa um að þörfin er fyrir hendi .
En stofnunin hefur þurft að draga saman starfsemina vegna 10% niðurskurðar á ríkisframlögum og þess að frjáls framlög hafa nánast horfið .
Engu að síður lýsir Guðrún því , að aðstandendur Stígamóta eigi sér draum .
Þar á meðal um sólarhringsopnun , athvarf fyrir konur sem eru að brjótast út úr vændi og mansali , og að þétta samstarf Stígamóta og Neyðarmóttökunnar .
Þessar hugmyndir eru góðra gjalda verðar og umfram allt er brýnt að tryggja að traust ríki á milli stofnana sem vinna að þessum málaflokki .
Ákvarðanir verði teknar að vandlega yfirveguðu ráði , þar sem hagur fórnarlambsins er hafður í fyrirrúmi .
