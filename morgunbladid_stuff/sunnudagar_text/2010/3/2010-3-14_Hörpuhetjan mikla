Bandaríska tónlistarkonan Joanna Newsom komst á allra varir með skífuna The Milk Eyed Mender , sem getið er hér á síðunni , enda höfðu menn ekki heyrt annað eins ; grípandi þjóðlagakennd poppmúsík með hörpuundirleik og hrífandi söng .
Textarnir voru snúnir og innihaldsríkir en það geislaði líka af þeim sakleysi og einlægni sem menn áttu ekki að venjast .
Frá því sú fína plata kom má segja að Newsom hafi gætt sín á því að fara ekki eftir bókinni ; hún hefur ekki hagað sér eins og hin dæmigerða sveimhuga indístjarna og ekki heldur eins og hringhuga poppblaðra .
Gott dæmi um hið síðarnefnda var þegar hún sendi frá sér breiðskífu númer tvö , Ys , þar sem lögin voru allt upp í sautján mínútur að lengd og textarnir svo samansúrraðir að erfitt var fyrir dauðlega að grípa .
Ævintýraleg spilamennska Lagasmíðarnar á Ys sýndu það og sönnuðu að fáir standa Newsom á sporði í frumleika , en spilamennska hennar á skífunni er líka ævintýraleg .
Í skemmtilegu viðtali í New York Times fyrir stuttu segir Newsom frá því er hún komst í tæri við upptökur af korahörpuleik , en kora er afrískt hljóðfæri .
Ólíkt því er hörpuleikari fléttar saman takti með hægri hendi og þeirri vinstri spilar koraleikari sinn taktinn með hvorri hendi og því líkast sem tveir , eða fleiri , séu að spila þegar færustu spilarar leggja fingur á strengina .
Þetta varð Newsom þvílíkur innblástur að gerbreytti spilamennsku hennar og afstöðu til hljóðfærisins , enda má segja að hún sé nú á þeim stalli sem hörpuleikari að líkja má við gítarhetjur í rokkinu .
Íburður og skraut var aðal Ys en á Have One on Me er annað upp á teningnum ; í stað íburðarmikilla útsetninga Van Dyke Parks er allt einfaldara og tærara , en að sama skapi venjulegra , ef svo má segja .
Dæmi um það er lagið " Good Intentions Paving Company " sem er fjórða lag fyrstu plötunnar , rúmar sjö mínútur að lengd og fjallar um ástina .
Framan af er píanó í aðalhlutverki , orgel gefur bardúnstón , slagverk og bassi stinga sér inn eftir því sem færi gefst , en undir lokin undirstrikar ástsjúkur trompet tregann í röddinni .
Talsvert frábrugðið því sem gerðist á Ys en orðin eru enn í aðalhlutverki og Newsom syngur án afláts í laginu , viðlagslaust og fer um víðan völl í laglínunni .
24 tímar felldir í átján lög Newsom hefur látið þau orð falla í viðtölum að hún hafi ekki ætlað sér að semja svo mörg lög sem raun ber vitni , en þegar upp var staðið var hún komin með átján lög , flest ríflega sex mínútur að lengd og ljóst að ekki dygði minna en þrjár plötur til að koma öllu fyrir .
Það rímar líka vel við þema pakkans , að því hún segir ; morgunn , dagur og nótt , 24 tímar felldir í átján lög .
Ævintýraleg Ys Joanna Newsom kom hingað til lands og hélt tónleika í Fríkirkjunni fyrir tæpum fjórum árum .
Þá voru liðin tvö ár frá fyrstu breiðskífunni , The Milk Eyed Mender , og hún var á kafi í upptökum vegna næstu plötu sem fékk síðar heitið Ys .
Á tónleikunum var hún líka með hugann við Ys og í stað popplaganna sem skreyttu The Milk Eyed Mender fengu áheyrendur lög af Ys , langar flóknar orðafléttur sem fóru um víðan völl og laglínan ekki alltaf sýnileg .
Ys var gríðarlega vel tekið og þótt ekkert lag á henni falli að útvarpsspilun seldist skífan í hátt í hálfri milljón eintaka .
Poppklassík Joanna Newsom – The Milk-Eyed Mender Af himnum ofan Fyrsta plata Joönnu Newsom hljómar líkt og hún hafi verið tekin upp í einhverjum undurblíðum handanheimi þar sem ekkert illt getur eða hefur þrifist .
Hún er sveipuð dulúð , borin upp af barnslega heillandi rödd Newsom og töfrum slegnum hörpuslætti .
Röddin , já röddin fremur en nokkuð annað dregur mann að og seyðir , hún er ástríðufull , leyndardómsfull , brothætt og ægifögur .
Hún ber með sér einlægni barnsins um leið og hún er nánast stingandi , svo skýr og skörp er hún .
Torræðir textarnir auka þá enn á ævintýrablæinn .
Heimi jaðarrokkara , neðanjarðarrotta og allra þeirra sem myndast við að vera svalir og með puttann kirfilega á púlsinum var snúið á hvolf ; pæjur og stælgæjar afvopnuð með hreinleika sannferðugrar tónlistar sem var svo auðheyranlega sköpuð á réttum forsendum .
Lög plötunnar eru öll eftir Joönnu utan að eitt þeirra er þjóðlag af Appalasíukyni .
Það var unnusti Joönnu , Noah Georgeson , einnig samverkamaður í hljómsveitinni The Pleased , sem hljóðritaði .
Upptökur fóru fram í stofunni hjá Newsom .
Plötunni var vel tekið af biblíunum sem máli skipta , þó að sumar ættu fullerfitt með einstaka rödd Newsom .
Um þetta leyti var mikið rætt um nýja gerð þjóðlagatónlistar , nokkurs konar uppfærslu sem var einatt nefnd " freak-folk " .
Devandra Banhart og Vetiver , sem áttu eftir að starfa nokkuð með Newsom , voru nefnd til í þeirri umræðu .
Það er svo sem hægt að tiltaka vissar lagasmíðar hér og slengja þeim í þann flokk en um leið er maður að teygja sig nokkuð .
Newsom sýndi enda strax á næstu plötu að hún væri sannanlega sólkerfi út af fyrir sig , um hana og hennar tónlist giltu lögmál sem ómögulegt væri að heimfæra upp á aðra .
arnart@mbl.is Fisher Price-tæki brúkað í upphafi Joanna Newsom , sem er fædd árið 1982 í Nevada City , Kaliforníu , hljóðritaði fyrstu lög sín á Fisher Price-tæki ( nema hvað ! ) .
Þessar tónsmíðar voru svo hljóðritaðar með örlítið öflugri tækni og gefnar út á tveimur stuttskífum .
Sú fyrri , Walnut Whales , kom út 2002 en sú síðari , Yarn and Glue , árið 2003 .
Ekki stóð til að dreifa diskunum til almennings en upptökumaðurinn og kærasti Newsom á þeim tíma , Noah Georgeson , sannfærði hana um að brenna nokkur stykki til að selja á tónleikum .
Rataði einn þeirra til Íslandsvinarins Will Oldham sem varð svo hrifinn að hann bað hana um að koma með sér og hita upp fyrir sig á tónleikaferðalagi .
Hann gaf svo eiganda hinnar virtu útgáfu Drag City eintak sem síðan gaf út fyrstu breiðskífu hennar , The Milk-Eyed Mender ( 2004 ) .
Þegar ástin knýr dyra Hin dularfulla Newsom virðist álengdar vera ónæm fyrir tilfinningaróti ástarlífsins en svo er að sjálfsögðu ekki .
Á tímabili var hún orðuð við annan viðkvæmnislegan söngvasmið , Bill Callahan ( sem er jafnan kenndur við Smog ) .
Seint á árinu 2007 fór hún að vera með Andy Samberg , sem er kunnastur fyrir að koma fram í gamanþáttunum Saturday Night Live .
Ofurgellan Joanna Newsom Ímynd Joönnu Newsom er af brothættri skógardís sem fannst nakin úti í skógi , leikandi á gullbryddaða hörpu .
Undanfarið hefur hún verið að storka þessari ímynd og fyrir stuttu tók hún þátt í tískuljósmyndatöku fyrir vorlínu Armani .
Aðrir listamenn sem lögðu hönd á þann tízkuplóg voru m.a. Hugh Dancy , Peter Sarsgaard , Sophie Auster og Meredith Monk .
