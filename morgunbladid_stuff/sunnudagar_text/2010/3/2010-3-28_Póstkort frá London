S. , mín kæra , hér vorar víst ! Þú mátt halda þig við það sem þú sagðir um daginn , þegar ég tilkynnti um ferðalagið hingað , sagðist ætla að upplifa enska vorið , fara svo heim og taka á móti því íslenska , tvö vor á einu ári ...
en þá skelltir þú upp úr og sagðir að eiginlega væri aldrei talað um enskt vor , bara sumar , það væri sérstakt af ýmsum afgerandi ástæðum en vorið – ja , vorið væri varla til – en hér sit ég samt í því miðju , umkringdur krókusum í húsagarði á bekk , einum af þessum með tileinkunn , eins og í Notting Hill , nema á skildinum hérna stendur Gillian Barnett 1933-1996 , friend & teacher , og ég er jakkalaus undir berum trjám , jakkalaus , af því veðrið er milt , undir trjágreinum sem eru berar af því sumarið er ekki enn komið .
Ég held mér sé óhætt að endurtaka upphrópunina frá því áðan : Hér vorar víst ! Ég viðurkenni samt að þetta er allt öðruvísi en heima , miklu yfirvegaðra , trén taka ekki brumhattana ofan öll í einu , skiljanlega , ég meina , þetta er á Englandi , þau fara í röð , ein tegund í einu inn í sumarið , sem er býsna óspennandi – á meðan íslenska vorið dansar og syngur hástöfum á gröf vetursins þá dregur hið enska krossmark í loftið yfir nýorpnu leiðinu , eins og það skammist sín fyrir sjálft sig ...
Mín kæra , áður en ég viðurkenni að þú hafðir rétt fyrir þér um daginn kveð ég .
Dönsum og syngjum þegar við sjáumst ! G. 