Uppi varð fótur og fit á sjúkrahúsinu í Carver-sýslu í Minnesota á þessum degi fyrir tuttugu árum þegar Hensel-tvíburarnir , Abigail og Brittany , komu í heiminn .
Fyrir það fyrsta átti móðir þeirra , Patty , ekki von á nema einu barni og í öðru lagi voru áhöld um það hvað börnin væru í raun og veru mörg .
Hendurnar voru tvær , fæturnir tveir en tveir búkar og tvö höfuð .
Læknar höfðu aldrei séð annað eins í fásinninu í Carver-sýslu og sendu nýburana því umsvifalaust á stærra sjúkrahús í Minnesota .
Þar fengu foreldrar þeirra þau skilaboð að ólíklegt væri að stúlkurnar lifðu nóttina af .
Það fór á annan veg , Abigail og Brittany Hensel létu allar hrakspár sem vind um eyru þjóta , eru við hestaheilsu og halda upp á tvítugsafmæli sín í dag .
Einir af hverjum fjörutíu þúsund tvíburum fæðast samvaxnir og aðeins 1% þeirra lifir fram yfir fyrsta afmælisdaginn .
Hensel-systurnar eru sjaldgæfasta gerð samvaxinna tvíbura , koma úr einu frjóvguðu eggi sem ekki hefur skilið sig almennilega í leginu .
Aðeins er vitað um fjögur tilvik af því tagi í heiminum þar sem báðir tvíburar hafa komist á legg .
Þær eru með tvo hryggi , sem renna saman við mjaðmagrindina , tvö hjörtu , tvö vélindu , tvo maga , þrjú nýru , tvær gallblöðrur , fjögur lungu , eina lifur , einn brjóstkassa , sameiginlegt blóðrásarkerfi og að hluta til sameiginlegt taugakerfi .
Öll líffæri eru sameiginleg neðan mittis , þar á meðal garnir , blaðra og æxlunarfæri .
Snemma kom til tals að skilja systurnar að en foreldrar þeirra lögðust gegn því .
Fyrir það fyrsta er alls ekki víst að báðar myndu lifa slíka aðgerð af – jafnvel hvorug – og í öðru lagi yrðu lífsgæði þeirra að líkindum mun lakari .
Hvor um sig hefði þá bara eina hönd og einn fót og yrði í hjólastól .
Eftir að stúlkurnar komust sjálfar til vits og ára hafa þær heldur ekki tekið aðskilnað í mál .
Samhæfing systranna er með ólíkindum en hvor stjórnar sínum helmingi líkamans .
Þær leika á píanó , Abigail með hægri hendi en Brittany með þeirri vinstri , spila keilu og blak , synda og hjóla .
Systurnar hafa mismunandi áhugamál og styrkur þeirra liggur á ólíkum sviðum í námi .
Þær hafa heldur ekki sama fatasmekk .
Það leysa þær með því að skiptast á að velja fötin .
Á sextán ára afmælinu tóku Abigail og Brittany bílpróf eins og jafnaldrar þeirra vestra , nema hvað þær þurftu að þreyta prófið í tvígang .
Einu sinni fyrir hvora systur .
Þær hafa báðar hönd á stýri en skipta að öðru leyti með sér verkum , Abigail sér um petalana og gírstöngina en Brittany um stefnuljósin .
Sú síðarnefnda er sátt við þessa ráðstöfun en kvartar undan einu í samtali við dagblaðið The Daily Mail : " Abby vill aka hraðar en ég ! " Móðir þeirra tekur upp þráðinn .
" Hvað gerist verði þær stöðvaðar fyrir of hraðan akstur ? Yrðu þær báðar sektaðar eða bara Abby , þar sem hún er með fótinn á bensíngjöfinni ? " Það er góð spurning .
Systurnar hafa undirgengist aðgerðir af ýmsu tagi gegnum tíðina en hafa verið heilsuhraustar , nema hvað Brittany hefur í tvígang fengið lungnabólgu .
Í annað skiptið gekk henni illa að halda lyfjunum niðri og bauðst Abigail þá til að taka þau til að freista þess að systur hennar liði betur .
Sú síðarnefnda er tápmikil og féll fyrir vikið illa að liggja aðgerðarlaus í veikindum Brittany .
Það er í eina skiptið sem Abigail hefur léð máls á aðskilnaði .
Þegar hugmyndin grætti systur hennar lofaði Abigail að minnast aldrei á þetta framar .
Hensel-systurnar eru orðnar fullorðnar og hafa lýst áhuga á því að giftast og eignast börn en læknisfræðilega er ekkert því til fyrirstöðu .
Vandamálið er miklu frekar praktískt , varla giftast þær sama manninum – það yrði væntanlega skilgreint sem fjölkvæni – nema að flytja þá til Utah .
Nokkuð flókið yrði sennilega að hafa mennina tvo .
En Abigail og Brittany leysa það mál örugglega með einhverjum hætti eins og önnur .
Þær eru vanar því .
orri@mbl.is 