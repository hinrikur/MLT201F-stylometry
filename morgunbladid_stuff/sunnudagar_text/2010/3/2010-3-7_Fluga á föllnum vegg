Aðgerðir íslensku sveitarinnar einkenndust af fagmennsku og fumleysi enda er hæfni hennar vottuð af Sameinuðu þjóðunum .
Það fer ekki hver sem er í svona leiðangur .
Þessir menn eru ótrúlega einbeittir og skipulagðir .
Þegar Íslendingar taka sig til standa engir þeim á sporði , " segir Ingvar Á. Þórisson kvikmyndagerðarmaður sem fylgdi Íslensku alþjóðabjörgunarsveitinni , sem starfar á vegum Slysavarnafélagsins Landsbjargar , hvert fótmál á Haítí fyrir skemmstu en hann hefur að undanförnu safnað myndefni um björgunarsveitastarf vegna heimildarmyndar sem Sagafilm er að gera í samvinnu við Landsbjörg .
Unnið hefur verið um nokkurt skeið að myndinni .
Ingvar beið átekta eftir stóru verkefni en óraði ekki fyrir því að það myndi tengjast einhverjum mestu hamförum síðari tíma .
" Ég er alltaf á vakt .
Tilbúinn að fara þegar útkallið kemur .
Þessa nótt fékk ég símtal klukkan hálf eitt þess efnis að sveitin væri hugsanlega á leið til Haítí .
Mér fannst ólíklegt að af þessu yrði , þannig ég fór aftur að sofa .
Rétt fyrir klukkan tvö fékk ég annað símtal og ákvað þá að drífa mig upp í Skógarhlíð , þar sem Slysavarnafélagið Landsbjörg er til húsa .
Þar var utanríkisráðherra mættur og ljóst að sveitin væri á leiðinni á staðinn .
Við vorum komnir út á flugvöll fyrir klukkan sex um morguninn , " segir Ingvar .
Enginn " fjölmiðlaskjálfti " Hann var með allt klárt , nema bólusetningarskírteinið .
Honum var sagt að hafa ekki áhyggjur af því enda hefur hann fengið allar helstu sprautur .
Þar fyrir utan borðaði íslenski hópurinn aldrei annan mat en hann hafði meðferðis og drakk aðeins rammíslenskt vatn .
Lítið var vitað um afleiðingar skjálftans nóttina sem hópurinn hélt utan .
Ingvar hafði séð skelfilegar myndir á CNN en vonaði eigi að síður að aðeins væri um " fjölmiðlaskjálfta " að ræða .
Þegar þeir lentu á flugvellinum styrktist sú von .
Flugstöðin stóð uppi og lítil merki um hamfarir .
Því miður var það tálsýn .
" Þegar við komum inn í flugstöðina sáum við sprungur á veggjum og á leiðinni inn í borgina blasti skelfingin við .
Allt á rúi og stúi , kílómetri eftir kílómetra af hrundum húsum .
Það var átakanlegt að sjá gröfur stafla líkum upp á vörubílapalla .
Við gerðum okkur því fljótt grein fyrir því hvað var á seyði .
Neyðin fór ekkert milli mála .
Eins og þessi langþjáða þjóð þyrfti á þessu að halda , nóg var örbirgðin fyrir .
" Nálykt er óhjákvæmilegur fylgifiskur svona hamfara og Ingvar segir hana hafa verið afar sérstaka .
" Ég hafði aldrei fundið þessa lykt áður en vissi af hverju hún var .
Nályktin getur verið kæfandi .
" Fékk ekki að fara inn í göng Ingvar hefur víða drepið niður fæti í þriðja heiminum og í fyrra kom hann á Gaza en segir ekkert geta búið fólk undir hamfarir af þessari stærðargráðu .
Hann viðurkennir að hafa verið í lausu lofti fyrstu klukkustundirnar eftir komuna en um leið og björgunaraðgerðir hófust helltist tilgangurinn yfir hann .
" Við einblíndum á hjálpina og það vó óneitalega upp á móti eymdinni að ná að bjarga mannslífum .
" Ingvar notar orðin " fluga á vegg " til að lýsa hlutverki sínu á Haítí .
Hann fylgdi íslensku sveitinni hvert fótmál og fékk óheftan aðgang , utan þess að hann fékk ekki að skríða inn í göng þaðan sem fórnarlambi var bjargað .
" Ég sótti það stíft en sveitin tók það ekki í mál .
Öryggið er fyrir öllu .
" Hann segir samstarfið við sveitina hafa gengið hnökralaust fyrir sig .
" Strákarnir voru einstaklega ljúfir og þægilegir í minn garð .
Þeir hafa örugglega einhvern tíma verið pirraðir , eins og þegar þeir voru að reka sig í myndavélina , en þeir létu aldrei á því bera .
" Ingvar hafði það fram yfir flesta fréttamenn á svæðinu að hann var með björgunarsveit .
Hann er ekki í minnsta vafa um að það hafi gert honum kleift að ná betra efni .
" Saga íslensku sveitarinnar var eina heilsteypta sagan sem varð til fyrstu dagana eftir skjálftann .
" Myndirnar gerðu gagn Myndir Ingvars fóru út um allan heim gegnum AP-fréttastofuna og meira að segja kom fyrirspurn frá Opruh Winfrey , sem sendi út sérstakan söfnunarþátt fyrir fórnarlömb skjálftans , en Ingvar veit ekki til þess að neitt hafi komið út úr því .
" Ég held að þessar myndir hafi gert gagn .
Fólk gerði sér grein fyrir neyðinni þegar það horfði á þær .
" Erfitt er að setja sig í spor heimamanna á Haítí en Ingvar segir þá hafa tekið því sem að höndum bar af aðdáunarverðri yfirvegun .
" Það er mikil reisn yfir þessu fólki .
90% þeirra sem fylgdust með björgunaraðgerðum áttu ættingja í rústunum .
Samt hélt fólk ró sinni , hvergi sást tár á hvarmi .
Fólk gaf björgunarsveitunum líka algjört næði til að sinna sínum störfum .
" Ingvar upplifði eigi að síður dramatísk augnablik eins og þegar leið yfir móður stúlku sem bjargað var heilli á húfi úr rústunum .
Enn með eftirskjálfta Hann kveðst hafa verið víku til tíu daga að jafna sig eftir heimkomuna .
" Það var mjög skrýtið að koma heim aftur og venjast hversdagsleikanum .
Ég kýldist reyndar niður í rúmið fyrstu nóttina vegna þreytu – var gjörsamlega uppgefinn eftir törnina .
Það er erfitt að lýsa lífsreynslu af þessu tagi og áfallahjálpin sem við fengum í kjölfarið var vel þegin .
Það var gott að hitta strákana í sveitinni aftur og deila reynslunni .
" Hann er orðinn góður núna .
" Það er helst að eftirskjálftarnir sitji í manni , þeir voru ófáir .
Um daginn sat ég á bekk niðri í bæ þegar hann fór skyndilega að hristast .
Á augabragði var ég kominn aftur til Haítí .
Það var ekki þægilegt .
" Unnið að þáttum um starf björgunarsveita Sagafilm hefur um skeið unnið að þremur 45 mínútna þáttum um björgunarsveitastarf á Íslandi sem fyrirhugað er að sýna í Ríkissjónvarpinu um páskana 2011 .
Auk þess verður stakur þáttur helgaður starfi alþjóðlegu björgunarsveitarinnar sem fór til Haítí .
Vegna umfangs þess útkalls segir Margrét Jónasdóttir , framleiðandi þáttanna , ljóst að meira verði gert úr efninu en upphaflega stóð til og er stefnt að því að ljúka gerð klukkustundar langs þáttar um björgunaraðgerðirnar á Haítí í haust .
Auk efnisins sem Ingvar tók á vettvangi hefur sveitin verið mynduð á æfingum , fyrir brottför , starf þeirra sem unnu að útkallinu hér heima og eftir að hún kom heim .
Fyrirhugað er að sýna þáttinn bæði á Íslandi og erlendis .
" Starf íslensku sveitarinnar á Haítí vakti mikla athygli erlendis og það er örugglega markaður fyrir þáttinn víðar en hér heima , " segir Margrét .
Leikstjóri þáttanna er Magnús Viðar Sigurðsson .
Vanur volki og vosbúð Ingvar Á. Þórisson hefur verið viðloðandi sjónvarp og kvikmyndagerð í tvo áratugi .
Hann var lengi á Ríkissjónvarpinu en rekur nú eigið kvikmyndafyrirtæki , Hugo Film .
Ingvar hefur lengi verið áhugamaður um fjalla- og jöklamennsku og það skýrir þátttöku hans í myndinni um björgunarsveitina .
Hann fór m.a. með Haraldi Erni Ólafssyni á Elbrus og Simon Yates a Ama Dablam .
" Ég hef þvælst mikið á jöklum og fjöllum , meðal annars sem leiðsögumaður , og er því vanur volki og vosbúð .
" Hugo Film er með tvær heimildarmyndir í vinnslu um þessar mundir .
Önnur myndin , Roðlaust og beinlaust , verður frumsýnd á Sjómannadaginn .
Hermir þar af áhöfn á togara frá Ólafsfirði sem starfrækir hljómsveit um borð .
Hina myndina gerir Ingvar í félagi við Kolfinnu Baldvinsdóttur og fjallar hún um innflytjendahælið í Njarðvík .
Hann gerir ráð fyrir að hún verði tilbúin síðar á þessu ári .
" Annars er því ekki að neita að maður finnur fyrir kreppunni .
Og erum við þó ýmsu vanir í þessu fagi .
Það er merkileg ráðstöfun að þjarma að kvikmyndagerð í ljósi þess að sagan sýnir að ríkið fær framlag sitt margfalt til baka .
" 