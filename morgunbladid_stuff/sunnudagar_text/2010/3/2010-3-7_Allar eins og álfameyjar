Jóhannes S. Kjarval opnar málverkasýningu kl. 3 í Listamannaskálanum .
Sýningin verður opin kl. 10-10 .
" Þannig fréttu þeir sem hlustuðu á auglýsingar í ríkisútvarpinu fimmtudaginn 9. febrúar 1961 að Kjarvalssýning , sem lengi hafði verið beðið eftir , væri að hefjast .
Kjarval hafði ekki sýnt verk síðan á sjötugsafmælissýningunni 1955 , en öðru hverju hafði gengið orðrómur um að hann væri að undirbúa nýja sýningu .
Morgunblaðið segir svo frá daginn eftir að sýningin hófst : " Í fyrravetur hafði hann t.d. Listamannaskálann á leigu á annan mánuð – en aldrei voru hengdar upp neinar sýningarmyndir , listamaðurinn smíðaði bara lága stalla meðfram veggjum , til að tylla myndum á .
Svo lengi hefur verið beðið eftir þessari sýningu , að tilkynningin í útvarpinu í gær kom eiginlega á óvart .
Ekki hafði verið kallað á neina blaðamenn , til að koma því á framfæri að þarna væri málverkasýning á ferðinni , þeir sem hjálpuðu til að hengja upp myndirnar höfðu verið beðnir um að vera ekkert að tala um það og engir boðsmiðar voru sendir út .
" Blaðið segir að því hafi tiltölulega fáir gestir verið á sýningunni fyrst eftir klukkan þrjú , " ekki önnur eins læti og við opnun Kjarvalssýningarinnar 1942 , þegar allar myndirnar seldust upp á 20 mínútum " .
Síðan segir blaðamaðurinn , Elín Pálmadóttir , svo frá : " Listamaðurinn var þarna sjálfur .
Ýmsir þekktir borgarar , sem vitað er að hafa áhuga á málverkum , tóku hann á eintal út í horn eða gengu með honum um gólfið , ákafir á svip .
En þeir hafa líklega fengið álíka loðin svör og blaðamaður Mbl. " Nei , það verður ekkert verð á þeim fyrst um sinn .
Þær eru alltof dýrar til að vera til sölu .
– Ég ætla að stríða því á að verðleggja enga mynd .
Það getur eins vel verið að ég gefi þær .
Ómögulegt að segja .
Ég skulda 100 þúsund krónur eftir að hafa komið upp sýningunni .
Ég get alveg eins látið myndirnar og átt hjá fólki , eins og fólk á hjá mér .
Það er aldrei að vita ! " Í miðju samtali þeirra segir listmálarinn : " Komdu hérna Storr og talaðu við þessa stúlku .
Ég kann ekki að koma fram við íslenzkar stúlkur .
Þær eru allar eins og álfameyjar .
" Og Elín heldur áfram : " Það voru sýnilega mistök hjá ritstjóranum að senda kvenmann á opnunina og því varð ekkert úr samtalinu við listamanninn .
Hann sneri sér bara að blaðaljósmyndurunum , sem fylgdu honum hvert fótmál , og spurði hvort nokkur þyrði að trúa sér fyrir ljósmyndavél , svo hann gæti tekið mynd af þeim líka .
Ólafur á Morgunblaðinu fékk honum myndavélina sína og útskýrði hvar ætti að horfa í hana og hvar að smella .
Í fyrstu átti listamaðurinn í svolitlum erfiðleikum .
Hann sá bara tvo menn í ljósmyndaglerinu .
Það hefðu ekki verið nein vandræði að bæta þeim þriðja á með pensli , hefði verið um málverk að ræða .
Jæja , nú eru þeir þrír .
Hókus , pókus .
Einn , tveir og ...
Þetta verður sjálfsagt sögufræg mynd .
Og svo hvarf listamaðurinn út í Sjálfstæðishús í miðdagskaffi .
" 