Ein af þeim spurningum sem hvað eftir annað hafa vaknað í tengslum við bankahrunið haustið 2008 er hvort bankarnir sjálfir hafi tekið stöðu gegn íslenzku krónunni snemma árs 2008 og með þeim hætti knúið fram verulega lækkun hennar og grætt stórfé á slíkum viðskiptum eða jafnvel fengið stóra viðskiptavini eða eigendur til þess að gera slíkt hafi lagalegar eða reglubundnar takmarkanir verið á svigrúmi þeirra sjálfra til hins sama .
Þessar spurningar vöknuðu veturinn 2008 .
Könnun á því hvort svo gæti verið leiddi ekki til skýrrar niðurstöðu .
Forráðamenn bankanna á þeim tíma héldu því fram að þeir hefðu ekkert annað gert en verja stöðu sína vegna skuldbindinga í öðrum gjaldmiðlum .
Stórir viðskiptavinir þeirra og í sumum tilvikum stórir hluthafar í þeim vörðu sig með sama hætti .
Að þeir hefðu einungis hugsað um að gæta stöðu sinnar vegna erlendra skuldbindinga en ekkert umfram það .
Hvað felst í því að taka stöðu gegn krónunni ? Að selja krónur í svo miklum mæli og kaupa erlendan gjaldeyri fyrir að gengi krónunnar láti undan og lækki verulega .
Þetta er sagt , að Georg Soros , heimskunnur fjármálamaður af ungverskum ættum , hafi gert 16. september 1992 , á " svarta miðvikudegi " , sem svo hefur verið kallaður í Bretlandi , þegar hann seldi 10 milljarða sterlingspunda og knúði fram mikla gengislækkun pundsins .
Soros er talinn hafa grætt 1 milljarð sterlingspunda á þessum degi .
Í okkar tilviki jafngildir þetta því að þeir , sem taka stöðu gegn krónunni og ná því að knýja fram lækkun á gengi hennar láti greipar sópa um vasa almennings á Íslandi .
Gengislækkun leiðir til hækkunar á verðlagi , hækkunar á verðtryggingu og höfuðstól lánaskuldbindinga og hækkunar á gengistryggðum lánum .
Þannig verður gróði þeirra til sem taka stöðu gegn krónunni .
Hafi banki tekið stöðu gegn krónunni með þessum hætti hefur hann um leið unnið markvisst að því að kippa fótunum undan þeim viðskiptavinum sínum , sem í góðri trú tóku gengistryggð lán hjá þeim sama banka .
Er ofmælt að í slíku tilviki hafi banki setið á svikráðum við viðskiptavini sína ? Staðreynd er að mikill fjöldi íslenzkra fyrirtækja tók svokölluð myntkörfulán vegna lægri vaxta og að þetta voru fyrirtæki , sem ýmist voru í góðum eða viðunandi rekstri .
Hafi gengisþróunin á árinu 2008 verið knúin fram með virkum aðgerðum innlendra aðila ( og í einhverjum tilvikum erlendra vogunarsjóða ) hafa þeir hinir sömu seilst djúpt í vasa almennra borgara og valdið eigendum fyrirtækja stórfelldu tjóni með því að rústa rekstur þeirra .
Hver er lagaleg ábyrgð þeirra , sem slíkt gera , að ekki sé talað um siðferðilega ábyrgð ? Þetta er ástæðan fyrir því að talsmenn grasrótarsamtaka , sem sprottið hafa upp eftir hrunið , hafa ítrekað talað um " forsendubrest " í lánasamningum almennra borgara við banka og önnur fjármálafyrirtæki .
Þingmenn bæði stjórnarflokka og stjórnarandstöðu tala nú í vaxandi mæli um forsendubrest .
Og forráðamenn fyrirtækja , sem orðið hafa fyrir þungum áföllum af sömu ástæðum , spyrja spurninga um hvar ábyrgðin liggi .
Hafi fyrirtæki tekið myntkörfulán hjá banka og bankinn síðar tekið stöðu gegn krónunni eru forsendur fyrirtækisins fyrir lántökunni augljóslega brostnar vegna virkra aðgerða bankans sjálfs .
Og þá geti verið réttlætanlegt af hálfu fyrirtækis eða ef svo ber undir einstaklings að efna samninginn ekki af sinni hálfu .
Til eru lögfræðingar , sem telja , að 36. gr. samningalaganna nr. 7 frá 1936 geti átt við í slíku tilviki en þar segir í 1. mgr : Samningi má víkja til hliðar í heild eða að hluta eða breyta , ef það yrði talið ósanngjarnt eða andstætt góðri viðskiptavenju að bera hann fyrir sig ...
Hið sama á við um aðra löggerninga .
" Þeir hinir sömu benda á hæstaréttardóm frá árinu 1955 , sem sýni að forsendubrestur geti tengzt almennum atriðum en þurfi ekki að varða samningsaðila sérstaklega .
Hér er um flókið mál að ræða en gríðarlega stórt , sem varðar hagsmuni mikils fjölda almennra borgara og fjölmargra fyrirtækja , sem riða nú á gjaldþrotsbarmi vegna atburðarásar og aðgerða , sem stjórnendur þeirra gátu ekki haft nokkur áhrif á .
Gera verður ráð fyrir að rannsóknarnefnd Alþingis hafi tekið þá spurningu til sérstakrar skoðunar hvort íslenzku bankarnir , hluthafar í þeim eða stórir viðskiptavinir með þeirra hjálp hafi tekið stöðu gegn krónunni og með slíkum virkum aðgerðum knúið fram þá stórfelldu gengislækkun hennar á árinu 2008 , sem hefur skilið efnahag heimila og fyrirtækja eftir í rúst .
Komi í ljós við birtingu skýrslu rannsóknarnefndarinnar að hún leiði ekki fram hver raunveruleikinn er í þessu máli verður að efna til sérstakrar rannsóknar á þessu grundvallaratriði í bankahruninu .
Það er auðvitað ljóst að bankahrunið er af mannavöldum en ef í ljós kemur við rannsókn að fámennur hópur manna hafi með virkum og úthugsuðum aðgerðum – stöðutöku gegn íslenzku krónunni – beitt þeim í því skyni að ná fram stórfelldum hagnaði á gengislækkun hennar – hljótum við að skoða atburðarásina alla í nýju ljósi .
Engum þarf að koma á óvart , þótt einstök fyrirtæki eða samtök fyrirtækja , einstaklingar eða samtök einstaklinga láti á það reyna fyrir dómstólum hvar hin lagaleg ábyrgð liggur á því að forsendur bresta með þessum hætti fyrir fjárhagslegum ráðstöfunum þeirra og hvert þeir eigi að beina skaðabótakröfum vegna þess tjóns , sem þeir hafa orðið fyrir af þeim sökum .
Bönkunum sjálfum ? Stjórnendum og eigendum þeirra ? Ríkinu vegna skorts á fullnægjandi eftirliti ? 