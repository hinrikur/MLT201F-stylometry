Í leiðara í Fréttablaðinu var nýlega bent á að " sinfónísk tónlist " væri allt í kringum okkur .
Þar á meðal í kvikmyndum .
Það er rétt upp að vissu marki .
Sú tegund klassískrar tónlistar sem fólk á greiðastan aðgang að er einmitt kvikmyndatónlist .
Oft er sinfóníuhljómsveit notuð í kvikmyndum og margar hendingar minna á sinfóníur nítjándu aldarinnar .
Gott dæmi er tónlistin eftir John Barry , sem samdi músíkina við sumar myndirnar um James Bond .
Tónlist hans hefur á sér síðrómantískan keim í ætt við það sem Rakkmanínoff og fleiri sömdu .
Ólíkt sinfónískum verkum Rakkmanínoffs er þó sjaldnast framvinda í kvikmyndatónlist .
Framvindan , sem í sígildri tónlist byggist venjulega á flókinni úrvinnslu tiltekins tónefnis ( hendinga , tóntegunda , hrynjandi , o.s.frv. ) , felst í sjálfri atburðarás myndarinnar , ekki tónlistinni .
Þar sem framvindan er eitt megineinkenni sígildrar tónlistar er " sinfónískt " yfirbragð kvikmyndatónlistar venjulega klisjan ein .
Tónlistin er kannski leikin af sinfóníuhljómsveit , en hún er ekki sinfónísk / sígild / klassísk , nema rétt á yfirborðinu .
Kvikmyndin hefur á vissan hátt tekið við af óperunni , en þar er tónlistin svo nátengd leikhúsinu að hún virkar sjaldnast ein og sér .
Af þessum ástæðum hafa sum tónskáld búið til hreina tónlist úr óperum sínum eða annarra , verk sem byggjast á stefjum úr óperum en þarfnast ekki sviðsetningar .
Þar á meðal er frábær sinfónía eftir Hindemith sem hann byggði á óperunni sinni Mathis der Maler ( Matthías málari ) .
Verkið var á dagskrá Sinfóníuhljómsveitar Íslands á tónleikum á fimmtudagskvöldið .
Í örstuttu máli fjallar óperan um togstreituna á milli þess að vera listamaður í fílabeinsturni og að vera listamaður sem tekur fullan þátt í pólitískum hræringum samtímans .
Efni óperunnar er hér aukaatriði ; aðalatriðið er að sinfónían er full af óvæntum uppákomum , spennandi framvindu , mögnuðum kringumstæðum , litum og skáldskap .
Tónlistin tengist engu nema sjálfri sér , hún er algerlega sjálfstætt verk sem þarfnast engra útskýringa .
Engar klisjur þar .
Hljómsveitin spilaði þessa sinfóníu einstaklega fallega undir óvanalega heillandi stjórn hinnar 28 ára gömlu Evu Ollikainen .
Bendingar hennar voru skýrar en látlausar , og túlkunin byggð upp á sannfærandi hátt .
Hún hafði líka þægilega nærveru , var ekkert að troða sér fram fyrir tónlistina eins og mörgum stjórnandanum hættir til að gera .
Tónlistin fékk að ráða , og hún skilaði sér fullkomlega , a.m.k. til undirritaðs .
Hin tónsmíðin á efnisskránni var nær því að vera kvikmyndatónlist .
Þetta var tónlistin við ballettinn um elskendurna Dafnis og Klói eftir Ravel .
Rétt eins og Hindemith bjó Ravel til hljómsveitarverk ( tvær svítur ) úr ballettinum , og strangt til tekið hefði SÚ tónlist átt að hljóma á tónleikunum , ekki balletttónlistin í heild .
Ballettinn tekur um klukkutíma og er fremur langdreginn á köflum þegar maður fær ekki að sjá neitt annað en hljóðfæraleikara í svörtum fötum og risavaxinn kór .
En það munaði þó um hversu flutningurinn var góður .
Söngur Hamrahlíðarkóranna undir stjórn Þorgerðar Ingólfsdóttur var sérlega tær og hljómfagur .
Ennfremur var strengjaleikurinn safaríkur og vandaður , málmblásararnir glæsilegir og tréblásturinn frábær .
Vaskleg hljómsveitarstjórn Ollikainen var líka unaðsleg ; hnitmiðuð , kraftmikil og lifandi .
Ég vona að hún komi hingað fljótt aftur til frekara tónleikahalds ! Jónas Sen 