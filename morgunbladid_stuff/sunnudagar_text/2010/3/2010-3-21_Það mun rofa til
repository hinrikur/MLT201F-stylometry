Vorið er að koma og sumarið er handan við hornið .
Skammdegið að baki .
Íslendingar eiga sérstaka umræðu kennda við skammdegið .
Það nafn er ekki gefið þeirri umræðu til framdráttar .
Fremur er gefið til kynna að þá verði menn illvígari og sjái helst svart ef þeir sjái á annað borð út úr augum .
Fordæmingin sitji í öndvegi en fyrirgefningin sé hornreka .
Sleggjudómar ráði úrslitum mála .
Stundum minnir hugtakið skammdegisumræða helst á pestirnar sem ganga einatt á sama tíma .
Þá hósti menn og hræki og séu gripnir hita og andlegu óþoli .
Svo brái af mönnum og þeir séu nokkuð dofnir og dasaðir og fari sér hægar þar til næsta pest nái tökum á þeim .
En af sérstökum ástæðum hefur ríkt ein allsherjar skammdegisumræða í landinu á annað ár .
Svo langvarandi umræðupest tekur mjög á þjóðarlíkamann , sem tók veikina óviðbúinn eftir mikið skrall í veislusölum , bílífi og vökum og eignasöfnun sem mölurinn eyddi svo á augabragði þegar minnst varði .
Sjúkdómseinkennin eru sárindi , vonbrigði , reiði og ruglandi sem ágerist eftir því sem pestinni miðar fram .
Þjóðin þarf auðvitað að hrista þetta helsi af sér svo hún megi sjá nýjan dag .
En hún þarf stuðning til þess .
Hún þarf að sjá að bakteríurnar og vírusarnir sem eru undirrót meinsemdarinnar séu einangraðar og meðhöndlaðar , en ekki verndaðar og ræktaðar svo að enn erfiðara verði að eiga við þegar næst verður farið á stjá .
Þegar raunveruleg meðhöndlun hefur átt sér stað og sóttvörnum komið í horf kemst þjóðin á lappir og hristir af sér tveggja ára skammdegisslen og þá endalausu skammdegisumræðu sem alla er að drepa .
Þær aðstæður sem nú eru uppi kalla á forystu .
Hún er ekki til staðar .
Dragbítar eru í hlutverkum framsýnna leiðtoga í augnablikinu .
Þjóðir geta prýðilega komist af án þess að skörungar leiði þær , ef þær sigla blíðan byr .
En svo eru aðrir tímar og þá eru slíkir verri en engir .
Íslensk þjóð hefur séð það svartara Íslensk þjóð man tímana tvenna .
Fyrstu aldir landnáms og byggðar birtast henni í hillingum .
Sögurnar og hin fornu fræði lýsa þann tíma upp .
Sá tími var þó auðvitað ekki gullöld allra .
En náttúran var hlýleg og mild um þær mundir og auðveldaði mönnum og skepnum lífið .
Íbúarnir áttu síðasta orðið í eigin málum þótt skilvirkt framkvæmdavald hafi vantað .
Sú staðreynd ásamt sundurlyndisfjandanum flæmdi þjóðina undir erlent vald eftir nær fjögurra alda frelsi .
Nokkru síðar varð náttúran nöturlegri og styggari en fyrr .
Og myrkara varð smám saman yfir málefnum þjóðarinnar og endaði á aldalöngu skammdegi reyndar án umræðunnar sem við það er kennt .
Læknislaust fyrstu níu aldirnar Til þessara tíma verður ósjálfrátt litið þegar fagnað er 250 ára afmæli stofnunar landlæknisembættis .
Með þeim atburði var ekki verið að setja embættismann yfir hóp lækna sem liðsinntu í veikindum hinni vanbúnu þjóð um hið torfæra og óblíða land .
Öðru nær .
Landlæknirinn var einn settur til verks og ekki er algengt að einstaklingi séu falin slík viðfangsefni .
Það var að sönnu enginn veifiskati þar á ferð .
Bjarni Pálsson , fyrsti Íslendingurinn sem lauk háskólaprófi í læknisfræði , var afburðamaður .
Læknavísindin voru auðvitað þá önnur og minni en nú , svo þar er ekkert sambærilegt nema nafnið .
Þó er óhætt að segja að með skipun fyrsta menntaða læknisins var stokkið risaskref inn í framtíðina í þessu fátæka landi .
Bjarni Pálsson var þá þegar þjóðþekktur á Íslandi sem samverkamaður Eggerts Ólafssonar en ferðabók hans og þeirra Bjarna er enn meðal frægustu bóka síðari tíma hér á landi .
Höfðu þeir einmitt verið í rannsóknarferðum sínum á árunum fyrir landlæknisskipunina .
Sátu þeir á vetrum á milli ferða í Viðey hjá Skúla Magnússyni og má draga í efa að ágætari menn hafi nokkurs staðar fundist þrír saman í landinu .
Ekki þá og kannski aldrei fyrr eða síðar .
Af erindisbréfi fyrsta landlæknisins má ráða að yfirvöldin í Danmörku hafa ekki gert sér nokkra grein fyrir því við hvað væri að fást .
Honum bar að sinna almennum lækningum nær og fjær eins og Steindór Steindórsson frá Hlöðum segir í bók sinni Íslenskir náttúrufræðingar .
Hann skyldi taka menn sem slasast höfðu heim til sín til lækninga .
Hann átti að hafa eftirlit með holdsveikraspítölum og tugthúsum , lækna skólasveina , kenna læknaefnum og ljósmæðrum , reka lyfjabúð , veita fátæklingum ókeypis lyf og fylgjast með skottulæknum og bartskerum .
Ég svæfi mínar grillur Enda voru byrjunarárin hjá Bjarna erfið , ef ekki ofraun og hálfu öðru ári eftir skipun sóttist hann eftir lausn og vildi ráðast í lækningastörf í Danmörku .
Hann var hvattur til af vinsamlegum yfirvöldum að láta ekki hugfallast og berjast áfram .
Á það féllst Bjarni Pálsson og segir í bréfi sínu um það : " Ég svæfi nú grillur mínar og skal aldrei álíta mig of góðan til að vinna í þarfir guðs og ættjarðar minnar í því embætti , sem konungur hefur sett mig í og er líf og kraftar mínir eigi ofgóðir til þess .
Ég skal aftur á móti sækja í mig nýjan móð og hugsa um það sem karlmannlegra er .
" Það hafa komið þeir tímar að Íslendingar hafa notið leiðtoga sem munað hefur um og jafnvel ráðið úrslitum .
Það er lítill vafi á að fyrsti landlæknirinn , Bjarni Pálsson , var þeirrar gerðar .
Um það segir Steindór : " Það mátti því með sanni kallast ofurmannlegt erfiði , sem lagt var á herðar einum manni að gerast landlæknir á Íslandi og um leið eini læknirinn á öllu landinu .
Hætt er við , að í höndum margra hefði starfið runnið út í sandinn , slíkt ofurefli , sem við var að etja eða þá að manninum hefði verið ofboðið , og þróttur hans þrotinn á fáum árum .
En hinn fyrsti landlæknir vor vann starf sitt með þeim ágætum , að 80 árum eftir dauða hans kveður Jón landlæknir Hjaltalín upp þann dóm , " að varla muni lærðari né betri læknir nokkurntíma hafa verið á Íslandi en hann ...
ber Ísland enn í dag hans menjar , og ekki hafa þeir , sem meira hafa látið , unnið Íslandi hálft gagn á við það , sem hann gjörði .
" Þessi dómur mun að breyttu breytanda standa óhaggaður enn í dag .
Bjarni Pálsson er einn hinna mestu ágætismanna , sem þjóð vor hefur alið .
Afrek hans eru ótrúlega mikil , þegar gætt er að öllum kringumstæðum .
Hann fórnaði heilsu sinni , hamingju og lífi á altari starfs síns í þágu þjóðar sinnar .
" Bjarni Pálsson hóf störf á Bessastöðum , en landlæknisembættið og lyfjabúð flutti síðan að Nesi við Seltjörn .
Það hús stendur enn og er eitt af merkustu og sögufrægustu húsum þjóðarinnar .
Það hýsir nú meðal annars lækningaminjasafn , sem prófessor Jón Steffensen stofnaði til og vann að og ánafnaði að lokum eigur sínar og konu sinnar Kristínar Ólafs Steffensen .
Prófessor Jón hefur einnig skrifað um Bjarna Pálsson landlækni í tímaritið Andvara .
Þessi tímamót og störf og afstaða Bjarna Pálssonar , kjarkur og fórnarlund getur orðið nútímamönnum hvatning , þegar þeim þykir blása á móti sér og þjóð sinni .
Kostirnir nú eru ólíkt betri til baráttu en þá var og viðspyrnan því sem nemur léttari og sjálfsagðari .
