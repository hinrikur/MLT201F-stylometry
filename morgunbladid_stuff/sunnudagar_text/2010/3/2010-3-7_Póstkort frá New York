New York er ekki ein borg , hún er margar borgir .
Í Upper West Side á Manhattan hefur fjölskyldan kynnst annarri hlið á New York .
Hverfið einkennist af lágreistum , rauðbrúnum sandsteinshúsum , litlum kaffihúsum og veitingahúsum .
Á götunum ríkja gulir leigubílar , en mannlífið er skemmtileg blanda af gyðingum í síðum frökkum og með svarta hatta , stjörnuleikurum frá níunda áratug síðustu aldar , fólki að viðra hunda og miðaldra hlaupurum .
Hér er meira að segja lítið samfélag Íslendinga .
Síðast en ekki síst má sjá tegund sem margir trúa að þrífist ekki í New York , nefnilega börn .
Systurnar Elísabet Una , 7 ára og Kristrún , 4 ára , mæla sérstaklega með nokkrum stöðum og viðburðum í Upper West Side .
" Mér finnst gatan okkar falleg .
Hún minnir mig á Svíþjóð þó ég hafi aldrei komið þangað , " segir Elísabet .
Systurnar hafa báðar notið þess að búa í námunda við Central Park og renndu sér þar á sleða þegar fyrsti snjórinn kom .
Borgaryfirvöld brugðust við snjókomunni og lokuðu öllum skólum þann daginn .
Skólastelpan hefur reyndar fengið frí á öðrum dögum en heima , eins og til að fagna Martin Luther King-deginum og Yom Kippur .
" The Zoo er skemmtilegt , af því að í dýragarðinum eru mörg dýr .
Þar er líka ísbjörn í búri , " bætir hún við .
Þessi ágæti ísbjörn hefur hins vegar glímt við þunglyndi og þegið aðstoð dýrasálfræðings við að vinna bug á þeim vanda .
Þetta ættu þeir sem vilja verklagsreglur um ísbirni á Íslandi að hafa í huga .
" Mér finnst gaman að skoða risaeðlurnar .
Það eru samt bara beinagrindurnar af þeim , " segir Kristrún en einn kostur hverfisins er American Museum of Natural History .
Hún hefur sótt nokkur söfn og í Guggenheim féll dómur : " Þetta er meira krot en ég hélt .
" Róluvellirnir , sem eru yfir tuttugu talsins í Central Park , hafa slegið í gegn hjá systrunum .
Við festumst fljótlega á Diana Ross-vellinum , sem er á horni 81. strætis og Central Park West .
En einn eftirlætishluti minn af garðinum eru bekkirnir , þar sem margar fallegar ástarjátningar og kveðjur til látinna ættingja hafa verið skrifaðar á lítil skilti á bekkjunum .
Tvö kaffihús eru í sérstöku uppáhaldi í hverfinu .
Café Lalo , í 83. stræti milli Amsterdam og Broadway .
Þar sjást Meg Ryan og Tom Hanks á stefnumóti í myndinni You ' ve got Mail , fyrir þá á sem hafa áhuga á slíku .
Hitt kaffihúsið heitir því trausta nafni Good Enough to Eat , í 83. stræti við Amsterdam , og þar hefur húsfreyjan nálgast að slá stúlknamet í hamborgaraáti .
Um helgar er líka sveitamarkaður við enda götunnar , þar sem hægt er að kaupa svínslega góðar hafrakökur og mjólk í glerflösku beint frá bóndanum .
Skemmtilegast fannst systrunum að upplifa Halloween , sem er árlega 31. október .
" Mér fannst Halloween samt dálítið hræðilegra en ég hélt að það yrði , " segir Kristrún .
Heimsókn til New York á þessum tíma er ekki síður skemmtileg en rétt fyrir jólin , en færri virðast hafa kveikt á þessu tilefni til borgarferðar .
Þá má ganga 78. strætið , á milli Amsterdam og Columbus , og sjá röskar systurnar deila út sælgæti .
Í vetur stóð þar maríubjalla í fylgd vinalegs ljóns .
Þorbjörg Sigríður Gunnlaugsdóttir 