Meðal helstu verðlauna á Bretlandi eru svonefnd Orange-verðlaun sem veitt eru fyrir bestu bækur kvenrithöfunda sem skrifaðar eru á ensku á hverju ári .
Verðlaunin hafa verið við lýði frá 1994 og ein af upphafskonum verðlaunanna er enski rithöfundurinn Kate Mosse , sem starfaði þá við bókaútgáfu .
Sambærileg verðlaun hér á landi eru Fjöruverðlaunin , sem afhent voru í fyrsta sinn fyrir þremur árum , en Kate Mosse er einmitt væntanleg hingað til lands að afhenda Fjöruverðlaunin 2010 á bókmenntahátíð kvenna - Góugleðinni , en Góugleðin hefst með fyrirlestri Mosse .
Kate Mosse sendi frá sér fyrstu skáldsöguna 1996 , en sló rækilega í gegn með þriðju bók sinni , Labyrinth , sem kom út 2005 og seldist metsölu um allan heim .
Bókin fékk meðal annars verðlaun sem besta bók ársins í bókaþætti Richard & Judy , fór þá efst á sölulista í Bretlandi og sat þar í sex mánuði með þeim árangri að það ár var hún söluhæsta bók Bretlands ; seldist alls í hálfri þriðju milljón eintaka .
Eins og fram kemur voru Orange-verðlaunin fyrst veitt 1994 , en Kate Mosse segir að upphaf þeirra megi rekja til þess að 1991 var birtur svonefndur stuttlisti vegna Booker-verðlaunanna og ýmsum hnykkti við að sjá að engin kona var á listanum .
" Í Booker-verðlaunanefndinni er náttúrlega fólk úr öllum áttum , karlar og konur af ýmsum sviðum bókaútgáfu og bókaumfjöllunar , en á þeim tíma var engin bók á stuttlistanum eftir konu og það sem meira var : Þegar litið var yfir stuttlista undanfarinna ára áttu konur ekki nema 11% þeirra bóka sem komust á stuttlistann yfirleitt .
Við nokkrar konur , rithöfundar , konur sem störfuðu að útgáfu , lögðumst í rannsóknir til að reyna að komast að því hvað ylli þessu ; voru bækurnar ekki nógu góðar ? Voru þær ekki lagðar fram til skoðunar ? Var umfjöllunarefni þeirra óvenjulegt eða lögðu menn einfaldlega annan mælikvarða við bækur kvenna en karla ? " Mosse segir að fljótlega hafi þær komist að því að færri bækur eftir konur voru lagðar fram til skoðunar í verðlaunavali og þá aðallega vegna þess að menn töldu þær ekki vera líklegar til verðlauna , þetta hafi því verið vítahringur ; bækur þeirra voru ekki lagðar fram vegna þess að bækur kvenna fengu aldrei verðlaun og bækur kvenna fengu aldrei verðlaun vegna þess að þær voru ekki lagðar fram .
" Við ákváðum því að besta leiðin til að kynna bækur kvenna væri að hrinda af stað verðlaunum sem verðlauna myndu bækur kvenna .
Við ákváðum líka að þau ættu að ná til allra bóka kvenrithöfunda sem skrifaðar væru á ensku og skipti ekki máli hvaðan þær kæmu .
Við vorum líka með í huga að verðlaunin væru ætluð lesendum af báðum kynjum - við vildum heiðra bestu bækur kvenrithöfunda , en fyrst og fremst þó auka lestur á bókum eftir konur .
" Fyrstu verðlaunin voru svo veitt 1996 , eins og getið er , og hafa þau verið veitt árlega eftir það , en næsti stuttlisti verður kynntur á bókakaupstefnunni í Lundúnum 20. apríl næstkomandi .
Frá þeim tíma hefur hagur kvenna heldur vænkast hjá Booker-verðlaunanefndinni og frá 1991 hafa sex konur hlotið Bookerinn ( og fjórtán karlar ) .
Það má því kannski lesa það út úr tölfræðinni að heldur hafi miðað í áttina en Mosse segir þó að það sé full þörf fyrir Orange-verðlaunin og hún fari síst minnkandi , enda séu þau með aðrar áherslur en aðrir verðlaunaveitendur og þá ekki bara vegna þess að þau séu aðeins ætluð konum .
" Alþjóðlegur þáttur verðlaunanna er þannig mjög mikilvægur að okkar mati og svo líka það að þegar við gefum út stuttlistann kynnum við sex nýjar bækur , sem margar eru eftir höfunda sem fái hafa heyrt getið og fyrir vikið erum við að koma fleiri konum á framfæri .
Það má kannski lýsa því svo að Orange-verðlaunin líkist bókaklúbbi að því leyti að við kynnum alla höfunda sem hóp , en ekki bara þann sem hlýtur verðlaunin .
Það sem skiptir mestu máli fyrir hvaða bókmenntaverðlaun sem er er að lesendur gefi þeim gaum og þau hvetji til að viðkomandi bækur séu lesnar ; það hlýtur að vera annar tilgangur með slíkum verðlaunum en að skála í kampavíni , " segir Mosse og hlær við .
" Við sjáum árangurinn af Orange-verðlaununum í bóksölu og þannig skýrðu forsvarsmenn Waterstone ' s-bóksölukeðjunnar okkur frá því að Orange-verðlaunin séu besta kynning sem bækur fá á hverju ári og sú kynning sem auki mest sölu á viðkomandi bókum .
Það segir okkur að lesendur treysta því að bækurnar sem við tilnefnum séu forvitnilegar og vel skrifaðar .
Það er rétt að við höfum náð mörgum af upprunalegum markmiðum okkar og frábært að konur vinni Booker-verðlaunin , en það er mikið verk óunnið , " segir Mosse og bendir á til gamans að það gæti gerst í fyrsta sinn að sama bókin hljóti bæði Booker- og Orange-verðlaunin , nú þegar Hilary Mantel er handhafi Booker-verðlaunanna fyrir Wolf Hall og á langlistanum hjá Orange-verðlaununum .
Fjöruverðlaunin UNDANFARIN ár hefur grasrótarhópur kvenna innan Rithöfundasambandsins og Hagþenkis staðið að séstakri bókmenntahátíð kvenna , svonefndri Góugleði , og Kate Mosse er einmitt hingað komin á vegum hópsins , enda verður Góu fagnað á sunnudag á Hótel Radisson Sögu .
Þá mun Kate Mosse flytja fyrirlestur um Orange-verðlaunin , sem fjallað er um hér til hliðar , og síðan verða afhent bókmenntaverðlaun kvenna , Fjöruverðlaunin .
Fjöruverðlaunin voru fyrst veitt árið 2007 og því veitt i fjórða sinn nú á sunnudaginn .
Veðlaunahafar hafa verið þessir : 2007 Þorgerður Jörundardóttir : Mitt er betra en þitt Sigríður Dúna Kristmundsdóttir : Ólafía Anna Cynthia Leplar og Margrét Tryggvadóttir : Skoðum myndlist Kristín Steinsdóttir : Á eigin vegum Hélene Magnússon : Rósaleppaprjón í nýju ljósi 2008 Auður A. Ólafsdóttir : Afleggjarinn Elísabet Jökulsdóttir : Heilræði lásasmiðsins Sigurbjörg Þrastardóttir : Blysfarir Kristín Helga Gunnarsdóttir : Draugaslóð Ingunn Ásdísardóttir : Frigg og Freyja , kvenleg goðmögn í heiðnum sið Kristín Marja Baldursdóttir : Karítas á striga og Óreiða á striga 2009 Æsa Sigurjónsdóttir : Til gagns og fegurðar Hallfríður Ólafsdóttir og Þórarinn Már Baldursson : Maxímús Músíkús Álfrún Gunnlaugsdóttir : Rán Kristín Ómarsdóttir : Sjáðu fegurð mína Jenna Jensdóttir hlaut einnig sérstaka viðurkenningu Góugleðinnar á hátíðinni 2009 .
Góugleðin er haldin á Hótel Radisson Sögu , í ráðstefnusal á 1. hæð , og hefst kl. 11.00 með erindi Kate Mosse .
Að því loknu verða Fjöruverðlaunin veitt í þremur flokkum , sem eru : Fagurbókmenntir , fræðirit og barna- og unglingabækur .
Boðið verður upp á léttar veitingar í lokin .
