Magnús Ingvason framhaldsskólakennari bindur ekki bagga sína sömu hnútum og förunautarnir .
Hann heldur upp á fimmtugsafmæli sitt á árinu með því að taka þátt í mótum í öllum 27 greinum sem stundaðar eru innan ÍSÍ .
Magnús hefur litlar áhyggjur af lyftingum og júdói en kvíðir mest fyrir dansi , skautadansi og fimleikum .
Orri Páll Ormarsson orri@mbl.is Magnús Ingvason hefur komið sér makindalega fyrir innan um blaðabunka og skræður á skrifstofu sinni í Fjölbrautaskólanum í Breiðholti , þar sem hann hefur kennt fjölmiðlafræði undanfarin átján ár .
Á borðinu fyrir framan hann rýkur upp úr Manchester City-könnunni .
Magnús er einn harðasti stuðningsmaður þeirra heiðbláu á Íslandi – og þótt víðar væri leitað – og er sannfærður um að City mun fljótlega tefla fram besta knattspyrnuliði í heimi .
Það sé hvorki spurning um mánuði né ár – aðeins daga .
Magnús er kunnur fyrir uppátæki sín í vinahópnum .
" Maður fær ýmsar hugmyndir .
Sumar fljóta hjá en öðrum er hrint í framkvæmd , " segir hann glottandi .
Þegar einhver á afmæli er Magnús jafnan fenginn til að koma viðkomandi á óvart með frumlegri gjöf .
Það kom því engum sem þekkja hann í opna skjöldu að Magnús hefði áform um að fagna fimmtudagsafmæli sínu síðar á árinu með eftirminnilegum hætti .
Fæstir hafa þó líklega átt von á því að hann myndi gera það með því að taka á árinu 2010 þátt í mótum í öllum 27 greinum sem stundaðar eru innan vébanda Íþróttasambands Íslands ( ÍSÍ ) .
Verkefnið kallar Magnús einfaldlega Íþróttaárið .
Hefur mismikla reynslu Magnús hlær þegar hann er spurður hvort þetta uppátæki sé ekki bara á færi brjálaðra manna .
" Eflaust , " segir hann eftir að hafa jafnað sig .
" Ég man eftir manni sem fagnaði fimmtugsafmæli sínu um árið með því að klífa fimmtíu tinda og langaði að gera eitthvað í þeim dúr .
Munurinn á okkur er hins vegar sá að hann gjörþekkti sitt sport en ég hef mismikla reynslu af því sem ég mun taka mér fyrir hendur .
" Þegar Magnús fór yfir listann yfir greinar sem stundaðar eru á vegum ÍSÍ kom honum raunar á óvart hvað hann hafði " fiktað " við margar þeirra gegnum árin .
Knattspyrna og golf eru einu greinarnar sem hann stundar að staðaldri en hann hefur á einhverjum tímapunkti í lífinu æft eða prófað níu aðrar .
Inni í því eru ein handboltaæfing þegar hann var tólf ára , nokkrar körfuboltaæfingar á svipuðum aldri og fáeinar ferðir niður skíðabrekkur .
Ekki fylgdi sögunni hvort þær brekkur væru í Danmörku .
Aðrar greinar eru Magnúsi framandi .
" Ég hef til dæmis aldrei stundað lyftingar .
En hversu erfitt getur það verið , að lyfta einhverri stöng ? Ég set þá bara þrjátíu kíló á hana til að lenda ekki í vandræðum .
" Magnús er heldur ekki mikið fyrir slagsmál enda þótt hann vogi sér ekki að tala um greinar eins og júdó , karate og taekwondo með þeim hætti .
" Ég kvíði ekki júdóinu .
Það mætir bara einhver hamrammur maður til leiks og hendir mér í gólfið .
Þá er það búið .
" Vel mætt á pallana Hann er smeykari við dans , skautadans og fimleika .
" Áhugi minn og geta í þessum greinum er frekar lítil en þeir sem þekkja mig bíða víst mjög spenntir .
Það er útlit fyrir að vel verði mætt á pallana .
Fólk er sannfært um að þarna fái það mest fyrir peninginn .
Ég skil ekkert í því .
" Raunar er ekki útséð um að Magnús keppi yfir höfuð í skautadansi enda er ekki gert ráð fyrir fullorðnum á mótum í þeirri grein .
" Það mál er í skoðun en í versta falli verð ég bara að halda mitt eigið mót .
Mætir þú og keppir ? " Blaðamaður hrekkur í kút við þetta óvænta útspil viðmælandans .
Svarið kemur honum ennþá meira á óvart enda með afbrigðum vanhugsað : Að sjálfsögðu ! Þá er það frágengið .
Þegar Magnús er spurður í hvaða grein fimleika hann muni keppa stendur ekki á svarinu : " Gólfæfingum .
Þær henta mér betur en bogahesturinn og hringirnir .
Það er bara spurning hvort ég verði með bolta eða borða .
" Í frjálsum íþróttum setur Magnús stefnuna á 200 og 400 metra hlaup enda var hann frár á fæti .
Fyrirgefið tíðabrenglið – er frár á fæti .
Spjót og stöng hyggst hann láta vera .
Magnús er líka viss um að íshokkí eigi eftir að reynast erfið grein .
" Ég fór stundum á skauta sem barn en hversu langt það fleytir mér á eftir að koma í ljós .
" Hann hyggst keppa í sjósundi á árinu og gerir ráð fyrir að þurfa tíma til að búa sig undir þá grein .
" Vegalengdirnar sem keppt er í eru á bilinu 1 til 4 kílómetrar .
Það er svolítið langt fyrir mann sem kann best við sig í heita pottinum .
" Hjá landsliðsþjálfaranum Sumar greinarnar þarf Magnús að læra frá grunni .
Hann hefði til dæmis aldrei getað keppt í karate án leiðsagnar .
Magnús er víðast hvar í góðum höndum en hvergi eins og í badminton .
Sjálfur landsliðsþjálfarinn í greininni , Árni Þór Hallgrímsson , hefur tekið hann að sér og Magnús er nú skráður í Badmintonfélag Akraness , þar sem fremsti badmintonspilari Íslandssögunnar , Broddi Kristjánsson , ræður ríkjum .
Ekki þarf að taka fram að Magnús mælir með íþróttaiðkun , bæði vegna hreyfingarinnar og ekki síður félagsskaparins .
" Það hefur verið afskaplega gaman að mæta á æfingar í hinum ólíkustu greinum og ég fór að velta fyrir mér hversu sniðugt þetta er fyrir fólk sem misst hefur vinnuna .
Því hættir til að einangrast og ég er ekki í vafa um að íþróttir geta gert margt fyrir þetta fólk , unga sem aldna .
" Magnúsi hefur verið ótrúlega vel tekið hvarvetna sem hann hefur borið niður í íþróttahreyfingunni .
" Viðtökurnar eru vonum framar .
Menn vilja allt fyrir mig gera .
Ég sendi tölvupóst á öll sérsambönd innan ÍSÍ og fékk ótrúlega fljótt viðbrögð frá flestum .
Margir útskýrðu meira að segja í ítarlegu máli hvernig þeir gætu orðið að liði .
Ég er mjög þakklátur fyrir það .
" Að hlæja með eða að ? Magnús er nýbyrjaður að senda frá sér fréttabréf , þar sem hann gerir grein fyrir Íþróttaárinu og framvindu þess og eru um tvö hundruð manns á póstlistanum .
Í vikunni var heimasíða verkefnisins síðan tekin í notkun á slóðinni 272010.is .
" Ég hef fengið mikil viðbrögð frá vinum og vandamönnum en ekki eru allir klárir á því hvort þeir eiga að hlæja að eða með mér í þessu verkefni .
Þegar menn setja sig betur inn í málið hlæja þeir hins vegar með mér enda er ég að þessu í fullri alvöru .
Þarna á milli er þó mjög fín lína .
" Virkilega ? " Algjörlega .
Væri ég 130 kíló og hreyfði mig aldrei væri þetta alfarið grín en svo er ekki .
Ég er í ágætu líkamlegu formi miðað við aldur og fyrri störf og stefni að því að gera eins vel og ég get í öllum þessum greinum .
" Magnús segir nemendur sína almennt ekki vita af uppátækinu en einhverjir hafi þó frétt af því .
" Sumir veittu því athygli þegar ég var haltur um daginn og fóru að spyrja .
Ég held að þeim lítist ágætlega á þetta en sé út undan mér að þeir mæla mig út og hugsa : Getur hann þetta ? " Markmiðið er að keppa aldrei tvisvar fyrir sama félagið .
Magnús hyggst m.ö.o. verja heiður 27 félaga á árinu .
Hann er Skagamaður í grunninn en hjartað slær líka í Árbænum enda spyrnir hann knetti með Old Boys-liði Fylkis .
Nú er Magnús hins vegar genginn í fimm félög til viðbótar , Keiludeild ÍR , Badmintonfélag Akraness , Akstursíþróttafélag Akureyrar , Karatefélagið Þórshamar og körfuknattleiksdeild Vals .
Þá er hann á leið í Dansfélag Reykjavíkur og glímudeild KR. " Samkennari minn hérna í FB , mikill Valsari , kallar mig aldrei annað en Valsarann þessa dagana .
" Spurður hvort hann óttist ekki að félagsgjöld komi til með að setja hann á höfuðið svarar Magnús neitandi .
" Ég á ekki von á því að verða krafinn um full félagsgjöld .
Karatefélagið Þórshamar lítur til dæmis á þetta sem part af útbreiðslustarfsemi sinni og rukkar mig ekki um krónu .
" Álagið er þegar orðið mikið og Magnús gerir sér fulla grein fyrir því að það mun síst minnka er líður á árið .
" Sjúkraþjálfarinn minn , Sveinn Sveinsson , vill helst gera við mig samning , reiknar greinilega með því að ég verði með annan fótinn hjá honum til áramóta , " segir hann sposkur og viðurkennir að þessa dagana gangi hann með bólgueyðandi lyf í vasanum .
" Það hafa margir beðið mig um að passa upp á líkamann , móðir mín er þar fremst í flokki , eins og lög gera ráð fyrir .
" Styrkir fatlaða íþróttamenn Hægt er að heita á Magnús vegna uppátækisins og rennur ágóðinn óskiptur til Íþróttafélags fatlaðra .
Hefur hann einkum í huga að styrkja ungmenni til keppni en Norðurlandamót fatlaðra í aldursflokknum tólf til sextán ára fer fram í Finnlandi á næsta ári .
Mótið er haldið annað hvert ár og þar stígur afreksfólk framtíðarinnar í flokki fatlaðra og sín fyrstu skref .
Íþróttaár Magnúsar verður kvikmyndað og hafa þremenningarnir Hrafn Garðarsson , Gunnar B. Guðbjörnsson og Jóhann Þ. Þorleifsson veg og vanda af því .
Ágætlega gengur að fjármagna myndina enda þótt því verkefni sé ekki lokið og Magnús segir drög að býsna skemmtilegu handriti liggja fyrir .
Hann segir ekki endilega stefnt að því að sýna myndina opinberlega en á endanum veltur það líkast til á eftirspurn .
Hér skal fullyrt að hún verður ekki lítil .
Vann átta lítra af Pepsi Max Magnús Ingvason hefur þegar lokið keppni í tveimur greinum af 27 , keilu og körfuknattleik .
Í dag ráðgerði hann keppni í þriðju greininni , karate , en hefur þurft að fresta keppni í íþróttinni um mánuð vegna smávægilegrar tognunar .
Í stað Íslandsmótsins í þessari göfugu sjálfsvarnaríþrótt sem fram fer í dag , þá keppir hann á Grand Prix – móti sem haldið verður um miðjan apríl .
Í karate keppir Magnús í KATA sem eru talsvert flóknar og erfiðar hreyfingar að hans mati .
Búið er að dagsetja mót í fjórtán greinum til viðbótar .
Magnús mætti á sína fyrstu karateæfingu í síðustu viku og viðurkennir að hafa verið " eins og viðrini " í íþróttabol og stuttbuxum meðan aðrir voru í þar til gerðum búningum .
Það tekur tíma að ná tökum á karate og Magnús varð fyrir því óláni á fyrstu æfingunni að slá óvart konu sem stóð við hlið hans í samhæfðu atriði .
Honum var fyrirgefið .
Magnús hafnaði á dögunum í öðru sæti í C-flokki í móti á vegum keiludeildar ÍR og hlaut að launum átta lítra af Pepsi Max .
Margir sem fengið hafa fréttabréf Magnúsar hafa spurt hversu margir keppendur hafi verið í C-flokki þetta kvöld .
Í 2. fréttabréfi sínu , dagsettu 8. mars , svarar hann þeim fullum hálsi : " Því er til að svara að fólki kemur það alls ekkert við og upplýsingar um fjölda keppenda tek ég með mér í gröfina ! Það er þó óhætt að segja að keppendur hafi a.m.k. verið tveir – og kannski fleiri ? ! " Eftir mótið ræddi Magnús , eins og vera ber , við fréttamenn og lét hafa eftir sér : " Fyrsta mótið og verðlaun .
Ég er ekki viss um að það verði á öllum – en hver veit ? " Nokkrum dögum síðar lék Magnús með Val B gegn ÍR í utandeildinni í körfubolta í Vodafonehöllinni .
Valsliðinu ( og þar af leiðandi okkar manni ) gekk vel og vann leikinn 82:69 .
Magnús var inni á vellinum í 2 mínútur og 17 sekúndur en komst ekki á blað .
" Ég fékk samt villu og er nokkuð ánægður með það .
" Klemmdi taug eftir sturtu Það var með naumindum að Magnús náði leiknum enda varð hann fyrir því óláni að klemma taug þegar hann var að þurrka sér eftir sturtu um morguninn , jafn einkennilega og það hljómar .
Hann segir svo frá í fréttabréfi sínu : " Ég datt niður og gat ekki hreyft mig í góðar 5 mínútur .
Það tók mig svo 15 mínútur að klæða mig í fötin .
Síðan tók við heitur bakstur í klukkutíma og svo sjóðheiti potturinn í Árbæjarlaug í tvo tíma .
Síðan fékk ég sérstakt bakbelti og túpu af hitakremi sem ég bar á bakið og lærin .
Loks gleypti ég dálítið magn af löglegu dópi ( voltaren og íbúfen ) .
Þrátt fyrir allt þetta var ég ekki viss um að ná að spila neitt og var frekar aumur í alla staði á meðan leiknum stóð .
Þetta skánaði þó aðeins þegar ég fór inn á völlinn og eflaust hefur adrenalínið og meiri hiti í kroppinn haft sitt að segja .
Nóttin var þó erfið og ég vaknaði ca .
73 sinnum upp með verki .
" Næsta verkefni Magnúsar er bogfimi í opnum flokki á Íslandsmóti fatlaðra , þá handboltaleikur í Mosfellsbæ og svo Íslandsmótið í badminton og í maí keppir hann í dansi , siglingum , íshokkí og blaki .
Golf og fótbolti verða í júlí og skylmingar og Taekwondo í október .
