Sunnudagur 28.03 .
( RUV ) kl. 21.20 Draugamyndir eru oftar en ekki heldur ómerkilegar , áhorfandinn beittur ódýrum brögðum þar sem draumfarir koma gjarnan við sögu og núna í seinni tíð , tölvuunnar ofurbrellur .
El Orfanato er gott dæmi um hið gagnstæða ; " vitræna draugamynd " , ef svo má að orði komast .
Hún tekur oft og óþyrmilega á taugakerfinu en atburðarásin er óvenjuþétt og lúrir á köflum þar sem finna má skýringar á reimleikunum sem angra persónurnar og myndinni lýkur mjög ásættanlega samkvæmt þeirri röksemdafærslu .
Einn framleiðandinn er Mexíkóinn Guillermo del Toro , gæðaleikstjóri og framleiðandi ( El laberinto del fauno ) .
Bayona leikstjóri heldur vel á spöðunum , eitt atriðið , bílslys í snævi þöktum smábæ , er sérlega vel sviðsett , brellur og leikhljóð yndislega óhugnanleg og ánægjulegt að sjá Geraldine Chaplin í litlu en mikilvægu hlutverki miðilsins .
Leikstjóri : Juan Antonio Bayona .
Aðalleikarar : Belén Rueda , Fernando Cayo , Roger Príncep .
100 mín .
Spánn / Mexíkó 2007 .
* * * * 