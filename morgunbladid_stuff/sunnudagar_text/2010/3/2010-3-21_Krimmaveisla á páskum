FIMM norrænar glæpasögur frá jafnmörgum höfundum koma út í íslenskri þýðingu um páskana á vegum Undirheima .
Þrír þeirra eru sænskir og tveir Norðmenn .
Um að gera að kaupa nógu stórt páskaegg til að maula yfir lestrinum .
Fyrsta bók Johans Theorin , Hvarfið , segir af því er lítill drengur hverfur sporlaust á eyjunni Ölandi .
Tuttugu árum síðar fær móðir hans óvænt símtal frá föður sínum sem óskar þess að hún komi Ölands og aðstoði hann við að grafast fyrir um hvarf drengsins .
Þar heyrir hún sögur af dularfullum eyjarskeggja , Nils Kant , sem var dáinn þegar drengurinn hvarf en sumir telja sig enn sjá hann ráfa um eyjuna .
Kant hafði nautn af óförum annarra .
Hafmeyjan er sjötta skáldsaga Camillu Läckberg .
Hún segir af því er karlmaður hverfur sporlaust í Fjällbacka og enginn veit hvort hann er lífs eða liðinn .
Málið flækist þegar einum kunningja hins týnda , rithöfundinum Christian , fara að berast nafnlaus hótunarbréf .
Kunningjakona hans , Erica , kasólétt að tvíburum , getur ekki stillt sig um að skipta sér af rannsókninni .
En áður en lykillinn finnst að lausn málsins þurfa atburðir úr fortíðinni að koma upp á yfirborðið .
Vetrarblóð er fyrsta glæpasaga Mons Kallentoft .
Lík finnst hangandi í eikartré í Austur-Gautlandi og ummerki á vettvangi minna á forna heiðna fórnarsiði .
Ungri lögreglukonu , Malin Fors , er falin rannsókn málsins og þarf hún ásamt kollegum sínum að komast að því hver hinn látni var og af hverju hann endaði í snörunni .
Þau þurfa einnig að feta ískalda slóð morðingja sem leiðir þau að myrkustu afkimum mannlegs eðlis .
Norðmaðurinn Jo Nesbö er íslenskum krimmaunnendum að góðu kunnur .
Um páskana kemur út önnur bók hans um rannsóknarlögreglumanninn Harry Hole , Nemesis .
Maður einn gengur inn í banka og tekur gjaldkera af lífi fyrir að afhenda sér ekki peningana nógu hratt .
Hole er falin rannsókn málsins .
Hann snæðir kvöldverð með fyrrum kærustu sinni en þegar hann vaknar að morgni man hann ekkert hvað gerðist kvöldið áður og kærastan fyrrverandi er látin .
Harry berst við að hreinsa mannorð sitt og bankaránin halda áfram .
Land draumanna er fyrsta glæpasaga Vidars Sundstöl .
Lögreglumaðurinn Lance Hansen í Minnesota finnur illa útleikið lík af norskum ferðamanni við Lake Superior .
Lance finnur vísbendingar um að annað morð hafi verið framið á þessum sama stað um hundrað árum fyrr .
Hansen telur sig vita hver morðinginn er en ef hann segir frá því mun tilvera hans hrynja .
