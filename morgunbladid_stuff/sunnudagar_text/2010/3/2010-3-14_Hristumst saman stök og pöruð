Allir sem hafa einhverntíma verið edrú innan um fólk sem hefur áfengi um hönd kannast við þá áráttu þeirra ölvuðu að reyna með hinum ýmsu brögðum að koma áfengi ofan í hina allsgáðu .
Sá sem sýgur ekki ofan í sig áfengi af sömu áfergju og þeir á von á því að vera vændur um tepruskap .
Í hann er jafnvel hreytt ónotum og hann sagður þykjast vera eitthvað betri en aðrir .
Af einhverjum ástæðum grípur um sig undarlegt friðleysi hjá þeim ölvuðu vegna þess að einhver vogar sér að vera ekki alveg í takt við ríkjandi hegðunarmunstur ( þeirra eigið ) .
Getur verið að þeim stafi jafnvel einhver ógn af því að einhver með fulla meðvitund sé meðal þeirra ? Þeim finnist þeir kannski berskjaldaðir gagnvart þeim sem horfa þokulausum augum á framferði þeirra og hlusti alls ódofnum eyrum á það sem hrýtur af vörum þeirra .
Hún er ekki ósvipuð upplifun þeirra einhleypu í samfélagi þar sem normið er að fólk sé í sambandi eða hjónabandi .
Hinir harðgiftu reyna allt hvað þeir geta til að koma hinum óútgengnu í samband .
Rétt eins og þegar saman koma fullir og ófullir virðist hún vera mjög sterk þessi þörf hjá fólki að hafa alla í sama liðinu ( og þeir sjálfir eru í ) .
Það veldur einhverjum titringi að einhverjir séu á skjön við fjöldann .
Hvers vegna þurfa giftir sífellt að reyna að koma ógiftum út og tönglast í tíma og ótíma á kostum þess að vera í föstu sambandi ? Eins og allt annað sé ómögulegt .
Eru hinir giftu kannski með þessu aðallega að sannfæra sjálfa sig um að þeir séu á réttum stað í lífinu ? En þetta er ekkert síður á hinn veginn .
Hinir einhleypu eru líka stöðugt að dásama kosti þess að vera ekki í sambandi .
En hvers vegna þarf fólk alltaf að vera að réttlæta stöðu sínu í lífinu ? Hjónaband er ekkert minna virði þó að einhver sé alsæll án þess að eiga maka .
Og líf hins einhleypa verður ekkert ómerkilegra þó að aðrir blómstri í sambandi við aðra manneskju .
Það þurfa ekki allir að vera í sama liðinu .
Það getur orðið þónokkuð ergilegt þegar hjón skilja eða par slítur sambandi að þá er ekki óalgengt að fólk upplifi að við það að verða einhleypt virðast það ekki passa lengur inn í paraheiminn .
Þeim er ekki boðið í matarboðin , ferðalögin eða annað sem pör gera saman í hópum .
Hvers vegna ? Stafar pörum einhver ógn af einhleypum vinum sínum ? Óttast hinir pöruðu kannski að einhleypingurinn ræni þá makanum ? Að einhleypi vinurinn geti ábyggilega ekki séð í friði sælu þeirra pöruðu og hljóti því að gera hvað sem er til að fá að vera hluti af henni ? Er sá ótti ekki miklu frekar hrópandi vantraust gagnvart makanum heldur en einhleypa vininum ? Eða aðallega augljóst merki um eigið óöryggi .
Hættum að lifa í þessum ótta og leyfum okkur að hristast saman í lífsins ólgusjó , ein eða pöruð .
