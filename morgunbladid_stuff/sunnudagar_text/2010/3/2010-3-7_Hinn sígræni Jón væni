True Grit ( 1965 ) Þar sem er verið að endurgera True Grit og fleiri stórvestrar í smíðum , var tilvalið að kanna hvað væri til á markaðnum af klassískum Wayne-vestrum .
Það er ólíklegt að vestrabylgja muni tröllríða Hollywood , sem er upptekin af öðru nú um stundir .
En ég held að ólíklegustu áhorfendur geti haft ósvikna ánægju enn í dag af góðri kúrekamynd .
Það er líka mjög heilsusamlegt að komast út á víðátturnar miklu , undir bláan himinn , þegar hríðin hamast utandyra .
True Grit , eftir Henry Hathaway , er þekktust fyrir Óskarinn sem hún færði Wayne á sínum tíma .
Karlinn leikur slarkara sem hefur atvinnu af því að koma lögum yfir ódáma .
Gallhart stelputrippi ( Kim Darby ) fær hann til að hjálpa sér að finna morðingja föður síns og borubrattur Texas Ranger ( Glen Campbell ) slæst í hópinn .
Fínir aukaleikarar , Wayne í óhefðbundnu hlutverki viskí-maríneraðs harðjaxls .
Mikil átök og fín augnablik en söngvarinn Campbell og Darby liðónýt , bæði tvö .
* * * * The Man Who Shot Liberty Valaance ( 1962 ) Tímamótamynd um tamningu vestursins .
Ungur lögmaður ( James Stewart ) heldur til landnemaþorps þar sem lögmál byssunnar ræður .
Hyggst snúa dæminu við og tekst það með hjálp Waynes , þó honum sé það óljúft sakir kvennamála .
Hefst og lýkur á mögnuðum lykilatriðum .
* * * * ½ The Sons of Katie Elder ( ´ 66 ) Hathaway-vestri , með mýgrút vestrastjarna sem eru ýmist skúrkar eða úr bræðrahópnum sem safnast saman í gamla heimabænum þegar skörungurinn móðir þeirra fellur frá .
Bræður hreinsa bæinn af ruslaralýð með tilþrifum , og myndin er bæði fyndin og frábært sýnishorn frá gósentímum vestrans .
* * * * El Dorado ( ´ 66 ) Howard Hawks .
Wayne í hefðbundnu hlutverki byssumannsins sem er boðið verkefni en hættir við þegar kemur í ljós að vinur hans ( Robert Mitchum ) er fógetinn á staðnum .
Mitchum er fínn , fullur sem edrú , Wayne eins og klettur að venju og hér fer James Caan með eitt sitt fyrsta hlutverk auk fjölda aukaleikara .
Litríkur , fyndinn og spennandi. * * * * saebjorn@heimsnet.is 