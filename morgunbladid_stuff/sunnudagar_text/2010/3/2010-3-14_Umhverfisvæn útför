Af jörðu ertu kominn , að jörðu skaltu aftur verða .
Þeir eru eflaust ekki margir sem velta fyrir sér hvernig þeir geta verið umhverfisvænir eftir eigin dauða og látið ofangreind orð ganga hraðar fyrir sig .
Það er þó eitthvað sem við verðum að huga að í núverandi fólksfjölgun og aukinni kröfu á umhverfisvernd .
Guðrún Lilja Gunnlaugsdóttir , hönnuður hjá Studiobility , hefur undanfarið verið að þróa líkkistu og duftker úr pappamassa með fjöldaframleiðslu hér á landi fyrir innlendan og erlendan markað í huga .
" Hugmyndin að þessu kviknar út frá því að það er verið að framleiða vörubretti úr pappa sem þola mikla þyngd og mig langaði að finna aðra vöru sem myndi henta inn í þetta framleiðsluferli .
Endurvinnsla er hringrás eins og lífið og þar sem við deyjum öll á endanum ákvað ég að hanna líkkistur , " segir Guðrún spurð út í hvaðan hugmyndin kom .
" Líkkisturnar eru hannaðar þannig að þær brenna hraðar í líkbrennsluofninum og grotna hraðar í jörðinni , það þarf ekki að fella tré fyrir kistusmíðina og kisturnar geta staflast og þar með tekið minna pláss en ella .
Kisturnar yrðu gerðar úr pappa sem færi annars úr landi til endurvinnslu .
Það sem þarf í svona pappaframleiðslu er orkan og hana höfum við fram yfir aðrar þjóðir og við höfum getu til að gera þetta .
Hugsunin er að fullvinna vöruna hér heima , þannig að meira fjármagn verði eftir í landinu , " segir Guðrún sem býður blaðamanni upp á kaffi í vinnustofu Studiobility við Grandagarð .
Duftkerin viðráðanlegri Það er gamla kísilgúrverksmiðjan í Mývatnssveit sem framleiðir pappavörubrettin og hafði Guðrún hana upphaflega í huga til framleiðslu á líkkistunum en það hefði krafist nýrrar vinnslulínu auk þess sem skotið hefði skökku við umhverfissjónarmið framleiðslunnar að keyra mestallan pappan að sunnan norður og svo til hafnar .
" Við erum nú í samvinnu við Íslenska gámafélagið , þeir eru komnir vel á veg með hugmyndir að endurvinnsluþorpi í Gufunesi og okkar hugsjónir fara saman .
Þar er húsnæðið , starfskraftar og höfn .
Að hluta til er þekkingin komin en það þarf samt meira til að koma kistuframleiðslu af stað , t.d. meira fjármagn , styrkur úr Auroru-sjóðnum hefur hjálpað til að koma þessu af stað , en við höfum allt þetta hugvit hérna auk þess sem þetta yrði atvinnuskapandi .
Hugmyndin er að setja upp verksmiðju í Gufunesi sem gæti gert þetta og það er hægt að framleiða margt fleira úr pappa en kistur og duftker , enda rosalegt magn af pappa sem fellur til , " segir Guðrún .
Hún tekur fram að hönnun sé mikil rannsóknarvinna sem tekur tíma og því séu enn þrjú til fimm ár þangað til fyrstu kisturnar gætu farið að sjást .
" Þetta er þolinmæðisvinna en tæknin fyrir minni hluti er til og ákváðum við því að byrja á duftkerunum sem eru viðráðanlegri .
Fyrsta prufueintakið af þeim er að koma til landsins og verður til sýnis á Hönnunarmars um næstu helgi .
" Ekkert eggjabakkaútlit Aðspurð segir Guðrún að ekki sé mikið framboð af umhverfisvænum líkkistum eða duftkerum .
" Það er til ein tegund af líkkistu úr pappamassa sem er alveg handgerð .
Síðan er til kista úr bylgjupappa og það eru líka til kistur úr bambus og viðarkvoðu en engar með hefðbundnu útliti .
Kisturnar mínar eru eins í útliti og hefðbundnar viðarkistur eru í dag ; þó að eitthvað sé gert úr pappa þarf ekki að vera eggjabakkútlit á því .
Framboð á svona kistum passar inn í þá umhverfisvakningu sem er í gangi núna , en það þarf að koma notkun á þeim inn í hugsunarháttinn hjá fólki .
Þó margir myndu velja svona kistu er ekki þar með sagt að ættinginn myndi gera það .
Því verður þessi kista að vera samkeppnishæf og með gæðin sem venjuleg kista hefur .
Það hefur verið mikil rannsóknarvinna í gangi núna , við erum að skoða hvernig framleiðsluaðferðir eru og hefur Jónatan Smári Svavarsson verið með mér í markaðsrannsóknum og Ólafur Ómarsson vinnur mest með mér í hönnun og vöruþróuninni .
Við höfum meðal annars verið að skoða siðfræði og hefðir og viðhorf fólks út í kistur úr pappamassa m.a rætt við útfarastjóra og biskup og hjá öllum hefur þetta fallið mjög vel í kramið .
Við höfum líka verið í samvinnu við verkfræðing til að fá styrk og burðarþol .
" Ruglukollar Guðrún segir að hún hafi alltaf haft áhuga á endurvinnslu og að nýta endurunnin efni í hönnun sína .
Því er ekki að undra að hún skuli vera með annað hönnunarverkefni tengt endurvinnslu á prjónunum .
" Það er verið að endurvinna rúllubaggaplast í Gufunesi .
Plastið er kurlað niður og flutt úr landi í stórum sekkjum og selt erlendis .
Íslenska plastið er töluvert hreinna en það sem er endurunnið erlendis því þeir hafa orkuna til að þvo plastið áður en það er unnið og þá eru meiri gæði í efninu .
Það eru til fyrirtæki í landinu sem geta framleitt úr þessu efni , þannig að maður þarf að finna hugmyndir og koma með til þeirra , " segir Guðrún .
Hún hefur nú hannað Ruglukoll úr endurunnu rúllubaggaplasti .
" Þetta er kollur en getur líka verið ruslafata , karfa fyrir prjónadótið , hliðarborð eða hvaðeina .
Ég er tilbúin með hönnunina að Ruglukollunum en vantar fjármagn til að gera mótin sem eru það dýrasta , því bæði hráefnið í kollana og framleiðsluaðferðin er ekki dýrt , " segir Guðrún sem á sér háleita drauma um nýtingu á endurunna plastinu .
" Ég sé fyrir mér að sorptunnur hérlendis yrðu gerðar úr því ; endurvinnslutunnur úr endurunnu efni , almenningur myndi tengja betur við þær , " segir Guðrún .
" Framtíðarsýnin er að koma með fullt af hugmyndum sem passa inn í endurvinnsluþorpið – hugmyndir að margskonar vörum , þessar tvær eru bara hluti af því sem koma skal og framleiðslan á þeim fellur vel inn í endurvinnsluþorpið .
" Ruglukollarnir eru ekki komnir í framleiðslu frekar en líkkisturnar og duftkerin en vonandi verður þess ekki langt að bíða að hægt verði að láta brenna sig í umhverfisvænni líkkistu úr pappamassa , grafa öskuna í duftkerinu og vera orðinn hluti af jarðveginum stuttu síðar .
Útungunarstöð hugmynda Guðrún segir Studiobility vera hálfgerða útungunarstöð hugmynda og þeirra sé að finna hugmyndunum farveg .
Á vinnustofunni er tilraunastofa hólfuð af og þar er margt skemmtilegt að sjá .
" Við erum m.a. að þróa bindiefni úr náttúrulegum efnum .
Við gerum tilraunir með áferðir og blöndur .
Hönnun er tilraun , sumt tekst og annað ekki , " segir Guðrún og leiðir blaðamann áfram .
Á stofunni er líka plönturæktun .
" Við erum að prófa að rækta plöntur í pappamassa , pappi er t.d. notaður í landgræðslu og erum við að athuga hvað dafnar best í honum .
Svo erum við líka hérna með býfluguvélmenni sem mun sjá um að flytja frjóin á milli þegar býflugurnar deyja út , " segir Guðrún kankvís .
Á Hönnunarmars sem fer fram um næstu helgi , 18. til 21. mars , verður Studiobility með sýningu í húsakynnum sínum .
Þar verður kynning á verkefnum og fólk getur skoðað prufueintak af duftkeri úr pappamassa og kynnt sér endurunna rúllubaggaplastið ásamt fleiri áhugaverðum verkefnum .
Stúdíóbility er staðsett á Grandagarði 2 á 2. hæð , fyrir ofan Hugmyndahús háskólanna .
www.bility.is 