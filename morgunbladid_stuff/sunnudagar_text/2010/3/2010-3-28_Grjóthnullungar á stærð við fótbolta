Upplifunin er alltaf sú sama af eldgosum – þetta er svo yfirþyrmandi , " segir Ragnar Axelsson ljósmyndari , sem fór þrisvar að eldgosinu í vikunni sem leið , fyrst á snjóbíl , svo á flugvél og loks á þyrlu .
" Menn segja að þetta sé lítið eldgos , en það er stórt .
Maður finnur til í hjartanu við að koma þarna og sjá hamfarirnar , heyra drunurnar – það er ekkert stórkostlegra .
" Þó að Ragnar sé kominn til byggða er ljóst að honum er enn mikið niðri fyrir .
" Það verður allt svo smátt í samanburðinum .
Maður gleymir öllum áhyggjum , allt annað verður hégómi þegar náttúruöflin eru í svona ham .
Af því að það skaðar engan .
Það horfði öðruvísi við ef eldgosið hefði valdið manntjóni eða skemmt eignir fólks .
" Og svo eru gangandi alfræðibækur um allt .
" Þarna voru vísindamenn á vettvangi , eins og Haraldur Sigurðsson og Ármann Höskuldsson , " segir Ragnar .
" Þegar maður hlustar á þá tala um gosið , þá skilur maður það óskiljanlega .
" Aldrei verður það ljósara en á slíkum stundum að sýna þarf náttúrunni virðingu .
" Ég og Arnar Jónsson í flugklúbbnum Þyt fórum að gosinu á tveimur flugvélum , einnig Stefán Davíð Helgason , flugstjóri hjá Flugleiðum , og Friðþjófur Helgason kvikmyndatökumaður , " segir hann .
" Maður verður að gæta sín þegar flogið er yfir eldgos .
Það var hvasst og mikil ókyrrð .
Við lentum í niðurstreymi alveg við eldstöðvarnar og lærðum strax inn á hvar mátti ekki fara .
Maður flýgur bara einu sinni ranga leið og sleppi maður lifandi frá því , þá passar maður sig eftirleiðis .
Þannig að þeir sem fljúga þarna þurfa að gæta sín verulega ef þeir hafa ekki reynslu af að fljúga yfir eldgosi .
" Ragnar segir að hraunfossinn sem myndaðist hafi verið tilkomumikill .
" Það er eins og rauður ormur skríði niður hlíð .
Ekki er síðra að horfa niður í gljúfrið , þar sem ægir saman reyk og eldi .
Maður býst hálft í hvoru við að sjá kölska sjálfan baða sig í kvikunni .
" Hitinn er mikill , að sögn Ragnars , en þeir sem fylgdust með gættu sín á því að vera vindmegin við gosið .
Og það þurfti að gæta að fleiru .
" Hálftíma eftir að við stóðum á bjargbrúninni og horfðum ofan í gilið heyrðum við miklar gufusprengingar .
Þá þeyttust grjóthnullungar á stærð við fótbolta upp á brúnina .
Þeir hefðu farið í gegnum mann .
" pebl@mbl.is 