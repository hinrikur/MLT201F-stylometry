Fréttaskýring Nýjum málum í Hæstarétti fjölgaði um 85 milli ára og dómar væru tæplega eitt hundrað fleiri í fyrra en árið 2006 .
Útlit er fyrir að málum sem koma til kasta réttarins muni enn fjölga á yfirstandandi ári og víða í dóms- og lagakerfinu hafa menn áhyggjur af álaginu á Hæstarétt .
En hvað er til ráða ? Orri Páll Ormarsson orri@mbl.is Nýjum málum og dómum í Hæstarétti hefur fjölgað ört á síðustu árum , einkum frá árinu 2006 .
Árið 1990 voru dómar 275 , árið 2000 voru þeir orðnir 419 og á síðasta ári gekk dómur í 654 málum .
Það er tæplega hundrað málum fleira en árið 2006 .
Á sama tíma hefur dómurum í réttinum ekki verið fjölgað .
Síðasta breyting átti sér stað árið 1994 þegar þeim var fjölgað úr átta í níu .
Það segir sig því sjálft að álagið hefur aukist hröðum skrefum , jafnvel svo mikið að tala má um áþján í þeim efnum .
Ingibjörg Benediktsdóttir , forseti Hæstaréttar , vildi ekki veita Sunnudagsmogganum viðtal af þessu tilefni en Þorsteinn A. Jónsson , skrifstofustjóri réttarins , staðfestir að það sé álit Hæstaréttar að álag á starfsmenn réttarins sé mjög mikið og hafi farið vaxandi , sérstaklega frá árinu 2006 .
Þegar tölur um fjölda dóma í Hæstarétti eru skoðaðar er nauðsynlegt að skipta þeim a.m.k. í tvennt , þ.e. munnlega flutt mál og kærumál .
Frá árinu 1995 til ársins 2009 eru dæmd munnlega flutt mál frá 254 til 352 á ári .
Meðaltal 291 .
Á árunum 1995 og 1996 var sérstök lagaheimild til að kalla til varadómara þótt ekki væri um forföll að ræða og var það gert 113 sinum fyrra árið og 170 sinnum hið síðara .
Skýrir það , að sögn Þorsteins , mikinn fjölda dæmdra mála þessi ár .
" Miðað við það að dómarar séu níu verða ekki dæmd fleiri munnlega flutt mál árlega miðað við núverandi skipulag en 290 til 300 sem er svipaður fjöldi og dæmdur hefur verið síðustu ár , " segir hann .
Fjölga þarf aðstoðarmönnum Á þessum sömu árum , þ.e. 1995 til 2009 , var fjöldi dæmdra kærumála frá 154 til 356 .
Meðaltal 217 .
Á árinu 1999 var fjöldinn 214 , árið 2002 voru þau 233 , en það er svo ekki fyrr en árið 2006 sem fjöldi kærumála vex verulega og eru þau 274 það ár og á síðasta ári voru þau 356 .
Á þessu sést að aukið álag hefur aðallega verið frá árinu 2006 og þá í fjölgun á dæmdum kærumálum .
Hæstiréttur hefur ekki sett fram formlegar tillögur um viðbrögð við auknu álagi , en telur þó nauðsynlegt , að sögn Þorsteins , að löglærðum aðstoðarmönnum verði fjölgað .
Hjá Hæstarétti starfa fjórir löglærðir aðstoðarmenn dómara .
Á árinu 2005 fékkst fjárveiting til að fjölga þeim úr þremur í fjóra .
" Á árinu 2008 lofaði dómsmálaráðherra að beita sér fyrir því að veitt yrði fjármagn til að fjölga þeim um einn til viðbótar , en það varð ekki raunin .
Á síðasta ári þurfti að fækka þeim í þrjá tímabundið vegna lækkunar fjárveitinga , en um áramót var þeim aftur fjölgað í fjóra , " segir Þorsteinn .
Hann nefnir engar tölur í þessu sambandi en gera má því skóna að vel kæmi sér fyrir réttinn yrði aðstoðarmönnunum fjölgað í níu , þ.e. einn fyrir hvern dómara .
Það hlýtur að felast hagræði í því að dómarar þurfi ekki að deila aðstoðarmönnum .
Í stað þess að fjölga hæstaréttardómurum segir Þorsteinn að jafnframt sé lögð áhersla á að millidómstig verði sett á laggirnar .
Ragna Árnadóttir dómsmálaráðherra hefur lýst sig fylgjandi stofnun millidómstóls en skortur á fjárheimildum hamlar því að svo komnu máli .
" Fyrir liggur nauðsynlegur undirbúningur til að leggja fram lagafrumvarp .
Hins vegar er kostnaður við þetta umtalsverður , " sagði Ragna í samtali við Morgunblaðið fyrir mánuði .
" Þegar hefur verið frestað að setja á fót nýtt stjórnsýslustig í ákæruvaldinu , þ.e. frestun á stofnsetningu embættis héraðssaksóknara , og var þá vísað til skorts á fjárheimildum .
Að því sögðu tel ég líkur til þess að áformum um stofnsetningu millidómstigs verði frestað enn um sinn – þangað til ríkiskassinn réttir úr kútnum .
" Þangað til gæti fjölgun löglærðra aðstoðarmanna dómara létt Hæstarétti róðurinn .
Í sömu frétt og vitnað var til orða Rögnu birti Morgunblaðið yfirlit yfir fjölda mála sem hver og einn dómari við Hæstarétt dæmdi á liðnu ári .
Voru málin á bilinu 156 til 317 .
Þorsteinn segir slíkar upplýsingar ekkert gildi hafa varðandi vinnuframlag einstakra dómara .
Í munnlega fluttum málum er dómurum skipt í tvær deildir .
Í A-deild eru fimm elstu dómararnir að starfsaldri .
Dæma þeir mál sem fimm dómarar sitja í og eru það stærri og umfangsmestu málin sem dæmd eru í Hæstarétti .
Í B-deild eru flutt mál fyrir þremur dómurum .
Kærumálum í einkamálum er jafnt skipt á milli allra dómara réttarins .
Kærumál í sakamálum eru dæmd af dómurum B-deildar .
Þorsteinn segir slík mál snúast fyrst og fremst um réttarfar og séu yfirleitt ekki sérstaklega umfangsmikil .
" Það þarf ekki að vera mikil vinna að taka þátt í að dæma í kærumálum frá fimm sakborningum vegna gæsluvarðhalds eða farbanns vegna sama sakarefnis , svo ekki sé nefnt ef málin koma trekk í trekk , en slíkt skorar hátt í fjölda dæmdra mála , " segir Þorsteinn .
15% launalækkun Spurður hvort biðtími vegna afgreiðslu mála hafi lengst á síðustu árum vegna fjölgunarinnar svarar Þorsteinn því til að ekki hafi orðið breyting á afgreiðslu kærumála eða munnlega fluttra sakamála .
" Biðtími frá því að munnlega flutt einkamál eru tilbúin til flutnings og þar til þau eru flutt hefur hins vegar lengst um einn til tvo mánuði miðað við stöðuna eins og hún var fyrir fjórum til fimm árum .
" Athygli vekur að á sama tíma og álag á réttinn hefur aukist hafa kjör dómaranna rýrnað en það er Kjararáð sem ákveður laun hæstaréttardómara .
Samkvæmt ákvörðun ráðsins eru launin sett saman úr föstum launum og svokölluðum einingum .
Með lögum nr. 148/2008 um breytingu á lögum um kjararáð nr. 47/2006 var kjararáði falið að lækka laun þeirra sem undir úrskurðarvald ráðsins heyra , þ.m.t. hæstaréttardómara .
Á vormisseri 2009 voru laun dómara lækkuð um tæp 15% með því að fækka greiddum einingum og lækka verðmæti hverrar einingar um sig .
Íslendingar krefjast þess , eins og aðrar siðmenntaðar þjóðir , að meðferð mála sé vönduð í Hæstarétti , enda miklir hagsmunir í húfi .
Velta má fyrir sér hvort ör fjölgun mála , vaxandi vinnuálag og lakari launakjör dómenda séu þróun sem hjálpi réttinum að uppfylla þá kröfu – alltént til lengdar .
Ótrúleg skilvirkni Helgi I. Jónsson , starfandi formaður dómstólaráðs , segir altalað í dómara- og lögmannasamfélaginu að álag á Hæstarétt hafi aukist mjög á umliðnum árum .
Að áliti Helga er mesta furða hvað réttinum hefur tekist að afgreiða mikinn fjölda mála á skömmum tíma .
Skilvirkni sé ótrúleg miðað við álagið .
Hins vegar megi velta fyrir sér hversu lengi menn geti haldið þeim takti við óbreytt skilyrði .
Spurður hvað sé til ráða segir Helgi tímabært að menn taki afstöðu til þess hvort þrengja eigi áfrýjunarheimildir .
Millidómstig væri þó besti kosturinn til að létta álaginu af Hæstarétti .
" Ég hygg að það myndi leysa vanda Hæstaréttar enda er viðbúið að málatíminn lengist þegar álagið er svona mikið .
Ég geri mér fulla grein fyrir því að stjórnvöld telja ekki raunhæft að koma á fót millidómstigi við núverandi aðstæður í þjóðfélaginu en til lengri tíma litið er það tvímælalaust rökréttasta ráðstöfunin , " segir Helgi I. Jónsson .
Meira þarf að koma til Lárentsínus Kristjánsson , formaður Lögmannafélags Íslands , hefur áhyggjur af þróun málafjölda hjá Hæstarétti og hefur varað við fjölguninni í nokkurn tíma .
" Ég held að dómsmálaráðherra sé öll af vilja gerð í þessu máli og hafi beitt sér fyrir því að auka fjárveitingar til dómstólanna .
En meira þarf að koma til , aukningin er svo gríðarleg , " segir hann .
Lárentsínus segir ekkert annað í kortunum en málum komi enn til með að fjölga .
" Menn sjá holskefluna sem er að dynja á héraðsdómunum núna , einkum Héraðsdómi Reykjavíkur .
Hún á eftir að skila sér að einhverju leyti yfir í Hæstarétt , mikill fjöldi riftunarmála og annarra mála sem tengjast neyðarlögunum .
Ég yrði mjög hissa ef málum fjölgaði ekki talsvert í Hæstarétti milli ára .
" Hann segir æskilegt að bæta kjör hæstaréttardómara og fjölga löglærðum aðstoðarmönnum þeirra .
Lárentsínus segir gríðarlega hagsmuni fólgna í því að spýta inn í dómskerfið til að flýta afgreiðslu mála .
" Það skiptir til dæmis höfuðmáli að úrlausn fáist fljótt og örugglega og með vönduðum hætti í ágreiningsmálum sem snúa að hruninu .
" 