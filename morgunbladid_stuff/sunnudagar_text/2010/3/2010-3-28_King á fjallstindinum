Helstu leiklistarverðlaun Englands , Olivier-verðlaunin , voru veitt við hátíðlega athöfn í Lundúnum í vikunni .
Það vakti talsverða athygli þar í landi að besta nýja leikrit ársins var valið verkið The Mountaintop , eða Fjallstindurinn , sem frumsýnt var á krá , en flestir höfðu búist við því að leikritið Enron , sem Borgarleikhúsið hyggst setja upp hér á landi , eða Jerúsalem myndi hreppa hnossið .
Höfundur Fjallstindsins , sem segir frá Martin Luther King , er Katori Hall .
Það er annað leikrit hennar sem kemst á svið og það fyrsta sem sýnt er í leikhúshverfi Lundúna , West End , en það var fært af kránni , þar sem 65 manns komust fyrir , í Trafalgar Studios-leikhúsið .
Hall fæddist í Memphis , en í þeirri borg beið Martin Luther King sitt skapadægur 4. apríl 1968 .
Leikritið dregur nafn sitt af þekktri ræðu hans og gerist þar sem hann situr í hótelherbergi sínu síðasta kvöldið sem hann átti ólifað .
Til stendur að setja verkið upp á Broadway í New York á næstunni .
Verkinu var almennt vel tekið af gagnrýnendum og þannig gaf gagnrýnandi The Times því fjórar stjörnur , en skrifari Guardian var ekki eins hrifinn og Financial Times sagði að áhorfendur fengju eflaust yfir sig af vísunum í verkinu í Obama Bandaríkjaforseta .
Hall er 28 ára gömul og fyrsta blökkukonan sem hlýtur Olivier-verðlaunin fyrir besta nýja leikritið og fjórða konan til að hljóta þessi eftirsóttu verðlaun frá því þau voru fyrst veitt 1976 .
Hún ólst upp í fátækrahverfi í Memphis og fór ung að skrrfa greinar gegn óréttlæti og fordómum .
Hún ætlaði sér að verða skáldsagnahöfundur , en náði ekki tökum á forminu .
Þegar einn kennara hennar hvatti hana til að skrifa frekar leikrit fann hún fjölina sína og eftir nokkrar tilraunir kom hún fyrsta leikritinu á svið fyrir þremur árum .
Af Olivier-verðlaununum er það að annars frétta að Rachel Weisz var valin besta leikkonan fyrir frammistöðu sína í Sporvagninum girnd , besti leikari var valinn Mark Rylance fyrir leik sinn í Jerúsalem , besta leikkona í aukahlutverki Ruth Wilson , einnig í Sporvagninum girnd , og besti leikari í aukahlutverki var Eddie Redmayne fyrir leik sinn í leikritinu Rautt .
