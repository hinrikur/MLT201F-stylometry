Enn fjölgar farsímum með snertiskjái ; allir vilja vera eins og iPhone og kemur ekki á óvart .
Eðli málsins samkvæmt fara menn þó misjafnar leiðir og þannig hefur Nokia einna helst sóst eftir því að gera ódýra síma með snertiskjá .
Dæmi um það er Nokia 5230 , sem er mjög nettur snertisími á fínu verði .
Nokia framleiðir þó líka dýrari snertisíma og tæknilegri , til að mynda Nokia 5800 XpressMusic og svo arftaka hans sem er að koma á markað um þessar mundir , Nokia X6 .
X6 er flaggskipið í X-seríunni hjá Nokia og fáanlegur með 32 GB innra minni eða 16 GB .
Í 16 GB símanum er rauf fyrir minniskort til að auka plássið ef þörf krefur .
Síminn er traustur og fer vel í hendi , en hann er 11,1 sm á lengd , 5,1 á breidd og 1,4 á þykkt .
Hann er 122 g að þyngd .
Skjárinn á símanum er 3,5 tommur í hlutföllunum 16:9 .
Upplausnin á honum er 640 x 360 og hann er mjög bjartur og skarpur og þannig er frábært að horfa á myndskeið á honum .
Hann er líka mjög fínn sem snertiskjár með góða svörun , Myndavélin er 5 milljón díla með Carl Zeiss linsu og tvöföldu LED flassi .
Hún hentar einkar vel til að taka vídeó ( VGA 30 ramma á sekúndu ) , því þó hún sé vitanlega ekki með jafn góða linsu og bestu vídeóvélar , þá er hægt að sýsla með myndskeiðin í símanum og síðan spila þau beint í sjónvarp því þar er á honum út-tengi fyrir sjónvarp .
Á honum er líka mini-USB tengi .
Nokia X6 styður öll helstu tíðnisvið farsíma og skiptir sjálfkrafa á milli .
Eins er hægt að slökkva á símahlutanum og nota hann aðeins sem tónlistar- eða vídeóspilara .
arnim@mbl.is 