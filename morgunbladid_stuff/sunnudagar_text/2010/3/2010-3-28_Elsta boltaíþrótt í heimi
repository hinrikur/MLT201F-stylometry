Íslenskir karlmenn , þeir eru sko alls engar gungur , " sungu Stuðmenn .
Það sannaðist í mars þegar karlmenn um allt land tóku sig saman um að safna mottu í þágu góðs málefnis .
Þannig var vakin athygli á krabbameini karla , sem farið hefur lítið fyrir í opinberri umræðu , og einnig safnað áheitum .
Undirtektirnar voru með ólíkindum ; það sást varla í karlmenn fyrir hárprúðum mottum og háar fjárhæðir söfnuðust .
Átakið verður vonandi til þess að karlmönnum vefst ekki tunga um tönn þegar krabbamein ber á góma í framtíðinni .
Það þvælist að minnsta kosti ekkert fyrir hinum kunna dómara Braga Bergmann að ræða um krabbamein í opinskáu viðtali við Skapta Hallgrímsson .
" Ég þakka það þessari auglýsingaherferð og engu öðru að æxlið fannst .
Ég hafði séð auglýsingar í blöðunum og svo var það á föstudagskvöldi að við hjónin sátum og horfðum á sjónvarpið að leikin var auglýsing þar sem Þorsteinn Guðmundsson sagði að það , að fitla við kúlurnar , væri elsta boltaíþrótt í heimi .
Konan mín , Ingibjörg Ingimundardóttir , nefndi að þetta þyrfti ég að gera og ég tók hana á orðinu þegar ég fór í heita pottinn síðar um kvöldið .
Kannaði þá málið og dauðbrá ; fann að vinstra eistað var miklu stærra en það hægra og að auki glerhart viðkomu .
" Það er lofsvert þegar fólk stígur fram fyrir skjöldu og ræðir opinskátt um erfið og persónuleg málefni , sem hafa verið feimnismál í þjóðfélaginu .
Bragi ákvað strax að halda veikindum sínum ekki leyndum eins og sjá má á tölvupósti sem hann sendi til Magnúsar Más Jónssonar 19. mars undir yfirskriftinni " Hendur á pung " , en það hófst þannig : " Mér þykir mjög leiðinlegt að þurfa að afboða leikinn minn í Deildabikarnum á sunnudaginn .
Sömuleiðis þykir mér leiðinlegt að hafa ekki enn skilað skýrslu um vel dæmdan leik Valda Páls og félaga í sömu keppni ( KA-FH ) sl. sunnudag .
Ástæðan er sú að ég tók átakið KARLAR OG KRABBAMEIN fullbókstaflega ; safnaði ekki einungis í mottu heldur einnig í æxli í vinstra eista ; sem sagt tveir-fyrir-einn-tilboð , eins og þar stendur ! Þetta uppgötvaði ég við þuklun sl. föstudagskvöld .
" Hann segir frá því að hann fari í skurðaðgerð morguninn eftir .
" Ég verð ekki til neinna stórræða næstu daga .
En þar sem krabbamein í pung er langlæknanlegasta krabbameinið ( líkurnar yfir 90% ) er ég bjartsýnn á að bati minn verði í fullu samræmi við dómgæslu mína á liðnum árum – sem sagt fullkominn ! " Hann biður um að pósturinn sé áframsendur á dómara- og eftirlitshópinn til að fá menn til að þukla punginn reglulega og markvisst .
" Ég er dæmið sem styður það : Ég er algerlega einkennalaus og kenni mér einskis meins en er engu að síður með illkynja krabbamein .
Það uppgötvaðist ( vonandi ) á byrjunarstigi , þökk sé átakinu KARLAR OG KRABBAMEIN .
" Þar höfum við það .
Hendur á pung ! 