Lögregla var kvödd að húsi nokkru í Yngsjö á Skáni að næturlagi á þessum degi fyrir 121 ári .
Húsfreyja , hin 22 ára gamla Hanna Johansdotter , var látin þegar að var komið .
Svo virtist sem hún hefði fallið niður stiga .
Lögregla var hins vegar ekki sannfærð um að Hanna hefði orðið fyrir slysi og við nánari eftirgrennslan bárust böndin að bónda hennar , hinum 27 ára gamla Per Nilsson , og móður hans , hinni 47 ára gömlu Önnu Månsdotter .
Mæðginin gengust við verknaðinum .
Aldrei fékkst botn í það með hvaða hætti þau myrtu Hönnu en mæðginin voru margsaga fyrir dómi .
Líklegast þykir að þau hafi barið hana með spýtu og Anna síðan kyrkt hana .
Að því búnu settu þau slysið á svið .
Í seinni tíð hallast menn að því að Anna hafi verið ein að verki .
En hvers vegna bönuðu mæðginin Hönnu ? Lögreglu gekk illa að átta sig á því , þangað til í ljós kom fyrir rétti að Anna Månsdotter hafði átt í kynferðislegu sambandi við son sinn .
Er almennt álitið að það hafi verið tilefni vígsins .
Anna hafi verið afbrýðisöm út í tengdadóttur sína og ráðið hana af dögum til að geta setið ein að syni sínum .
Talið er að Per hafi lagt blessun sína yfir glæpinn .
Anna Månsdotter gekk að eiga Nils Nilsson , sem var þrettán árum eldri en hún , og gerði ekki ráð fyrir að líða skort .
Önnur varð raunin , hjónin börðust í bökkum og misstu tvö af þremur börnum sínum áður en þau komust til manns .
Aðeins Per lifði .
Nils hrökk upp af 1883 .
Anna skipulagði hjónaband Nils og Hönnu , mögulega til að stemma stigu við gróusögum um blóðskömm .
Hanna og Nils voru ekki hamingjusöm saman .
Anna flutti ekki inn til móður sinnar , eins og ráðgert hafði verið , heldur var með annan fótinn á heimili sonar síns og tengdadóttur .
Hermt er að Hanna hafi kvartað undan henni við föður sinn og sagt hana bera ábyrgð á óhamingju sinni .
Mæðginin bæði dæmd til dauða Líklegt er talið að Hanna hafi komist að því að eiginmaður hennar og tengdamóðir ættu í kynferðislegu sambandi og fyrir vikið hafi þau ákveðið að myrða hana til að koma í veg fyrir að hún kjaftaði frá .
Mæðginin voru bæði dæmd til dauða .
Dómurinn yfir Per var aftur á móti mildaður og hann dæmdur til lífstíðarfangavistar í Långholmen-fangelsinu í Stokkhólmi .
Þar er nú hótel .
Hann var náðaður árið 1913 og lifði utan rimlanna í fimm ár áður en berklar lögðu hann að velli , árið 1918 .
Þegar Per fékk að vita að hann væri dauðvona á honum að hafa létt .
" Jæja , það var ágætt , " mun hann hafa sagt .
" Þetta var það sem ég vildi heyra .
Nú verð ég senn frjáls maður .
" Eftir að Per var allur fengu hjúkrunarfræðingarnir sem önnuðust hann á spítalanum meðan á banalegunni stóð að vita að hann væri hinn illræmdi Yngsjö-morðingi .
Brá þeim í brún enda þótti þeim maðurinn með afbrigðum elskulegur .
Önnu var engin miskunn sýnd .
Hún var hálshöggvin af böðlinum Albert Gustav Dahlman í fangelsinu í Kristianstad 7. ágúst 1890 .
Dauðarefsingu hafði verið framfylgt opinberlega allt til ársins 1876 í Svíþjóð en aftaka Önnu fór fram fyrir luktum dyrum .
Anna var síðasta konan sem tekin var af lífi í Svíþjóð .
Á árunum 1800 til 1866 voru 644 manns hálshöggnir í Svíþjóð , þar af 200 konur .
Frá 1866 til 1903 var hins vegar aðeins fjórtán manns refsað með þessum hætti .
Árið 1903 var fallöxin tekin í notkun og var hún við lýði uns dauðarefsing var afnumin í landinu árið 1921 .
Yngsjö-morðið er eitt frægasta sakamál í sögu Svíþjóðar og Anna Månsdotter einn umtalaðasti kvenmorðingi landsins .
Margir hafa lagt út af glæpnum , meðal annars kvikmyndagerðarmennirnir Arne Mattsson , 1966 , og Richard Hobert , tuttugu árum síðar .
orri@mbl.is 