Ég er forfallinn jólabókaflóðslesari og oftast les ég tilfallandi reyfara yfir hátíðarnar , gjarnan þá sem ég fæ í jólagjöf .
Það er þó hluti af desember-ritúalinu mínu að fara á bókasafnið og ná mér í nýjar íslenskar skáldsögur .
Sú sem í mínum huga stendur langhæst upp úr eftir síðustu törn er Gæska Eiríks Arnar Norðdahl , og tel ég að henni hafi hreinlega ekki verið gefinn nægur gaumur .
Mér hugnast sjaldnast að vita nokkuð um bækur áður en ég les þær og eins var farið með Gæsku .
Ég vissi bara að þetta var " kreppubók " en þær komu nokkrar út á síðasta ári , og líkast til er von á holskeflu til viðbótar á næstu árum .
Gæska fer þó óvenjulegar leiðir í að fjalla um efnahagshrunið og leyfir sér alla þá krákustíga og útúrdúra sem góð bók þarf að hafa til að vera spennandi lesning .
Yfirleitt er Eiríkur Örn afslappaður í skrifum sínum , og þá meina ég að mér finnst hann ekki ritskoða texta sinn það mikið að hugarflug sé horfið í lokaútgáfu .
Það er eins og honum sé bara slétt sama hvort lesendur " fíli " hann eða ekki , og það finnst mér hollt og gott viðhorf .
Of mikil sjálfsritskoðun í hvaða listgrein sem er skilar sér nefnilega í söluvænum og " seif " listaverkum , einmitt þeim sömu og oftast rata í jólapakka landsmanna .
Til að skapa ódauðleg og eftirminnileg listaverk hjálpar ekki til að vanda sig við að finna leið frá a til ö sem móðgar engan og stígur ekki á neinar tær .
Þvert á móti þurfa höfundar , og listamenn allir , að skemmta og ögra sjálfum sér til að neytendur finni að hér sé komið verk , unnið af heilum hug .
Þetta tel ég að Eiríkur Örn hafi tvímælalaust náð að gera .
Sagan er á köflum í anda súrrealista sem láta söguþráð flæða áfram og hafa ekki miklar áhyggjur af því hvar og hvernig allt endar , og verð ég að viðurkenna að þannig bókmenntir toga í mig af fullum krafti .
Það er einmitt þetta sama element sem hefur togað í mig í bókum Sjón í gegn um tíðina , allavega fyrri verkum hans .
Eiríkur Örn siglir öruggt upp á við og verður áhugaverðari með hverri bók sem líður .
Hann nær , með Gæsku , að skemmta lesendum með frumleika og óvæntum atburðum , en gagnrýnir á sama tíma íslenskt samfélag og þann súrrealisma sem má í alvörunni finna hér á landi .
