Sjaldséðir ! hrópar Víðir Sigurðsson á bílaplaninu þegar blaðamaður skýtur upp kollinum .
Fyrsta æfingin í tæpt ár .
– Er farið að vora ? kallar Jón Örn Guðbjartsson þegar komið er í búningsherbergið við gervigrasið í Laugardal .
– Vorboðinn ? spyr Bjarni Halldórsson glottandi .
Það þykir ekki bera vott um karlmennsku að láta lítið á sér kræla yfir háveturinn , en skríða fram í sólskinið á vorin .
– Hvert er leyniorðið ? spyr Gísli Eyjólfsson tortrygginn .
Hann heldur utan um mannabókhaldið og þar eru engin lausatök .
Mönnum er farið að leiðast þófið .
Klukkan er orðin tólf .
– Klæddu þig úr og talaðu ekki svona mikið ! hrópar Ingimar Einarsson .
Blaðamaður veit upp á sig skömmina , þó að hann hafi ekki sagt orð , gengur þögull að snaga í horninu og byrjar að klæða sig úr , svo lítið beri á .
– Hvað ert þú að gera við minn snaga ? ! Jón Emil Árnason er mættur í klefann og ryðst að blaðamanni , sem er kominn hálfur í síðbrókina , og ýtir honum til hliðar með öllum sínum plöggum .
– Þú sérð að það hefur ekkert breyst frá því þú komst síðast ; við erum alveg jafnkurteisir , segir Guðbrandur Lárusson og hlær .
Það er ríghaldið í hefðirnar í hádegisboltanum hjá Lunch United .
Nema hvað , annars hefði félagið varla verið starfrækt í fleiri áratugi .
Æft er undir berum himni þrisvar í viku og fullyrt að æfingar hafi aldrei fallið niður .
Ekki eins og íslenska vetrarveðrið sé tilefni til slíks ístöðuleysis .
– Sælir ! drynur í Einari Kárasyni sem mættur er til leiks .
– Nárinn mættur , er kallað að bragði .
– Mér þykir þið gamansamir , piltar , svarar Einar og gengur að sínum snaga .
Annars svara menn ekki sínum venjulegu nöfnum í þessum hádegistímum ; menn leggja þau til hliðar og eru þess í stað kallaðir " gulir " eða " rauðir " .
Það er skipt í lið mánaðarlega og metingurinn mikill .
– Þú verður rauður Pétur minn , hvíslar Friðrik Þór Friðriksson og laumar til blaðamanns treyju Manchester United með áletruninni Freddi fantur .
Einn helsti aðdáandi United á Fróni , Eiríkur Jónsson , sér treyjuna og segir : – Svona treyja kostar 15 þúsund í Útilífi ! Það er aldrei lognmolla fyrir leiki , enda mikið í húfi .
Á leiðinni út á gervitorfuna segir Ívar Páll Jónsson , sem er yngstur þennan daginn : – Þetta lengir lífið hjá þessum mönnum .
Á móti kemur að þetta eyðileggur líkamann .
En það er bara fínt að vera hnjáliðalaus á elliheimilinu .
Gísli hleypur hjá og kallar til blaðamanns : – Leyniorðið er snillingur ! Það á vel við .
Enginn hógvær í þessum hópi .
Enn er leikurinn ekki byrjaður .
pebl@mbl.is 