Íslendingar vilja losna við evrulán Ég hef verið að selja fasteignir hérna í tæp 13 ár og sýnist sem kreppan komi einkum fram í því að fólk kaupir minni og ódýrari eignir .
Allar fasteignir hafa hækkað skuggalega mikið undanfarin ár en síðustu tvö ár hafa fasteignir lækkað um allt að 40% .
Ég var líka að selja þegar pesetarnir voru í umferð þannig að ég geri mér alveg grein fyrir því hvað verðið hefur hækkað mikið , " segir Ívar Hauksson , golfkennari og fasteignasali , um reynslu sína af fasteignamarkaðnum .
" Tökum dæmi .
Hús sem ég seldi fyrir sjö árum á Campamor á 18 milljónir peseta , eða fyrir um 9 milljónir króna á þávirði , var að seljast á 230.000 evrur rétt fyrir byrjun kreppunnar eða á 38 milljónir peseta .
Þetta er gríðarleg hækkun á ekki lengri tíma .
" – Hvað um fasteignakaup Íslendinga ? " Margir keyptu þegar evran var á genginu 54-75 krónur og þá var gósentíð .
Þegar maður leggur þetta á borðið fyrir fólk sem vill losna úr skuldum er það gjarnan seint að átta sig á hvað það fær mikið fyrir krónuna ef það selur í dag .
Það verður hissa þegar því er sýnt hvað það fær fyrir eignirnar í krónum miðað við kaupverðið á sínum tíma .
Því kemur á óvart hvað það getur selt á lágu verði en samt haft mikinn hag af kaupunum , " segir Ívar og tekur annað dæmi .
" Síðastliðið haust setti ég hús á lista hjá mér sem var verðmetið af banka á 156.000 evrur , eða svipað og sett var á húsin í kring .
Ég sagði við konuna sem á húsið : " Lækkaðu verðið niður í 100.000 evrur .
" Hún sagði strax nei en þá bað ég hana að leyfa mér að útskýra það fyrir henni að þrátt fyrir að hún færi niður í þessa upphæð hefði hún 6,2 milljónir króna í hagnað .
Þegar hún áttaði sig á því þá samþykkti hún það og lækkaði verðið niður í 100.000 evrur , " segir Ívar sem telur aðspurður að á milli 25 og 30 Íslendingar hafi leitað til hans með eignir .
Svartsýnir og sætta sig við lægri laun en áður Spánverjar eru vanir þessu ástandi þannig að þeir kippa sér kannski ekkert mikið upp við það þótt þeir séu svartsýnir .
Þeir líta þannig á að svona sé gangur lífsins .
Það eru góðir tímar og slæmir tímar .
Spánverjar höfðu það ekki eins gott og Íslendingar í góðærinu þó að það hafi verið góðæri hér , " segir Kolbrún Rut Ragnarsdóttir mannfræðingur um afstöðu Spánverja til kreppunnar en hún hefur verið búsett í Barcelona í um tíu ára skeið ásamt manni sínum , Alexandre Ruiz , en saman eiga þau þrjá stráka , Mána Snæ Ruiz ( 7 ára ) , Alvar Áka Ruiz ( 5 ára ) og Ívar Alexandre Ruiz ( 8 mánaða ) – Hvað um atvinnuleysið ? Er það áberandi ? " Já .
Ég verð talsvert vör við það .
Ég er sjálf í barneignarfríi og er því ekki á vinnumarkaði , líkt og maðurinn minn .
Ég fæ þetta í gegnum hann .
Það er 19% atvinnuleysi á Spáni og fólk er í rauninni fegið að halda í vinnuna sína .
Margt af ungu fólki sem er að koma úr námi , eða fólk sem hefur verið á skammtímasamningum , hefur misst vinnuna , líkt og fólk í byggingarbransanum .
Það er allt stopp þar .
Þar var mikið af ófaglærðu fólki sem fær hvergi vinnu .
Ég held að 40% af fólki sem er undir 25 ára sé atvinnulaust .
" Taka minni áhættu en áður – Skynjarðu svartsýni um framhaldið ? " Já .
Svolítið .
" – Hvernig birtist það ? " Það birtist aðallega í því að fólk þorir ekki að hreyfa sig mikið heldur vill halda í vinnuna sem það er með , er ekki að biðja um launahækkun eða ætlast til of mikils .
Það samþykkir aðstæður sem það hefði ekki gert áður , bæði hvað snertir vinnuálag og laun .
Um daginn var til dæmis verið að tala um að unga fólkið hefði ekki sama metnað og það hafði til að byggja upp fyrirtæki og vinna sjálfstætt og áður , heldur vilji það frekar vinna hjá ríkinu og fá vinnu sem er örugg hvort sem það er kreppa eða ekki , jafnvel þó að hún sé illa launuð .
Þegar ég fluttist hingað var góðærið byrjað .
Fólk hafði miklu meiri peninga á milli handanna .
Það er greinilegur munur .
Fólk er svartsýnt og heldur í það sem það á og hefur .
Fólk var kannski opnara og bjartsýnna þá .
Spánverjar eru vanir því að vera fátæk þjóð en mér finnst sem þeir hafi aldrei treyst á þetta góðæri í blindni .
Þeir hafa alltaf haft varann á sér .
" Launin standa í stað – Hafa laun lækkað ? " Þau hækka allavega ekki .
" – Hvað um fátæktina ? Verðurðu meira vör við hana ? " Já .
Það er meira af fólki á götunni núna og meira um rán , vasaþjófnað , búðahnupl og svoleiðis .
Það er bein afleiðing af kreppunni .
Maður fór að finna fyrir þessu fyrir einu og hálfu ári .
" – Er kreppuumræðan fyrirferðarminni á Spáni en hér ? " Já , miklu .
Íslendingar eru vanir svo góðu .
Það er ekki langt síðan Spánn var fátækt land .
Ég held að rétt fyrir aldamótin hafi atvinnuleysið verið svipað og það er í dag .
Maðurinn minn er Katalóni og hann hálfhlær að því þegar Íslendingar eru alveg í rusli yfir því að atvinnuleysið sé 8-9% .
Þegar best lét var 8% atvinnuleysi á Spáni .
Ég nefni þetta sem dæmi um hvernig hugsunarhátturinn er hérna .
" Skuldum hlaðnir Írar óttast að þurfa að herða sultarólina Ég var að ræða við lögregluþjón fyrir tveimur til þremur vikum .
Hann sagði að það hefði orðið eftirtektarverð aukning í smáglæpum , innbrotum í bíla og hús og annað slíkt , eftir að efnahagurinn tók þessa djúpu dýfu .
Hann útskýrði fyrir mér að það væri mikið af ungum ólærðum mönnum sem hefðu í sig og á með byggingarvinnu og tengdum greinum en væru nú atvinnulausir .
Ég hef ekki fyrir mér neinar tölur og get ekki sagt að ég hafi sjálfur orðið var við þetta en þetta er það sem mér var sagt , " segir Benedikt Karl Valdimarsson , stjórnandi hjá fyrirtækinu Reputation Inc. , um áhrif kreppunnar á glæpatíðni á Írlandi .
Benedikt Karl er kvæntur Finolu McDonnell en þau kynntust er þau voru í meistaranámi í almannatengslum við Stirling University á Skotlandi .
Eftir að hafa starfað í um eitt og hálft ár hjá auglýsingastofunni Athygli flutti Benedikt Karl til Dyflinnar en þau Finola hafa búið þar saman síðan .
Hjónin gengu í það heilaga í september 2006 en þau eru búsett í miðborg Dyflinnar , nánar tiltekið í Rialto borgarhlutanum .
Skattar hafa hækkað – Hvað um álögur ? " Maður finnur greinilega fyrir því hvað ýmis opinber gjöld og skattar hafa hækkað mikið .
Það hafa allir fundið fyrir því .
Maður í mínum launastiga borgar sennilega í kringum 53% af heildartekjum sínum í skatta og opinber gjöld .
Fólk með lægri tekjur borgar þó mun minna , líklega í kringum 20-22% , en þessi þröskuldur er lágur .
Það er þó líka enn töluvert margt fólk sem borgar nánast engan skatt og það eru líkur á því að þetta verði að breytast og netið víkkað , sem mun sjálfsagt valda ólgu , " segir Benedikt Karl og bendir á að verðlag hafi lækkað .
Verðhjöðnun í hagkerfinu " Það sem hefur hjálpað svolítið til er að Írland er formlega í verðhjöðnun og vöruverð virðist almennt á niðurleið .
Þetta verður þó að setja í samhengi við að gríðarlegur fjöldi fólks hefur tekið á sig umtalsverðar launalækkanir .
Lágir Evrópuvextir hafa líka hjálpað við að létta greiðslubyrði fólks af lánum , sérstaklega húsnæðislánum .
Bankarnir hafa þó þegar farið að breyta vöxtum og menn óttast að uppgangur í Evrópu , sérstaklega í Þýskalandi og Frakklandi , muni þýða hærri vexti í Evrópu , sem komi mörgum hér á Írlandi í slæma stöðu og jafnvel auki á það vandamál sem vanskil á húsnæðislánum eru nú orðin .
" – Nú er Írland ekki stéttlaust þjóðfélag .
Hvernig gengur lægri millistéttinni að standa í skilum ? " Það er tvímælalaust vandamál .
Eðlilega eru vanskil algengust hjá fólki sem er með lægri laun og á mörkum þess að ráða við fasteignalánin .
Sumir hafa meira að segja haldið því fram að sumt af þessu fólki hefði aldrei átt að fá lán og að bankarnir hafi vanrækt skyldur sínar til að þéna peninga .
Annar hópur sem á erfitt eru sjálfstæðir atvinnurekendur .
Aðgangur að fjármagni fyrir smáfyrirtæki er mjög erfiður sem hefur þýtt að miklum fjölda fyrirtækja hefur verið lokað .
Þetta hefur aukið enn frekar við atvinnuleysið og vanskil almennt .
Hins vegar eru mörg dæmi um fólk , sem myndi vera talið í millistétt og jafnvel ofar , sem hefur lent í gríðarlegum vandræðum .
Maður þekkir mörg dæmi um vel menntuð hjón sem voru bæði í vel launuðum störfum og hafa bæði misst vinnuna .
Oft á tíðum hefur þetta fólk þyngri greiðslubyrði og fleiri lán og áfallið er því ekki síður slæmt fyrir þetta fólk , þótt það eigi ef til vill einhvern smávarasjóð í banka .
Bankarnir hafa reynt að hjálpa þessu fólki með því að létta greiðslubyrðina , dreifa greiðslum o.s.frv. og þeir eru raunverulega að reyna að hjálpa fólki .
Þeir hafa engan hag af því að taka hús af fólki , sem er í neikvæðri eiginfjárstöðu , og þegar enginn markaður er fyrir fasteignir .
Bankarnir reyna því að halda fólki á beinu brautinni þangað til betur árar en oft eiga þeir ekki annan kost en að fara fyrir rétt og taka yfir eignina .
" Efnalítið fólk er berskjaldað Benedikt Karl segir efnalítið fólk finna mest fyrir því þegar harðnar á dalnum .
" Fólkið sem kreppan bitnar hvað harðast á á litla skólagöngu að baki og hefur starfað í framleiðslugreinum , í verksmiðjum og byggingariðnaðinum , svo ég nefni dæmi .
Þeir sem höfðu enga vinnu og þurftu að reiða sig á félagslega kerfið eru auðvitað farnir að finna fyrir því vegna þess að ríkið er í gríðarlegum vandræðum og hefur hafið mikinn niðurskurð .
Meiri niðurskurður er í vændum og verður honum því miður sennilega beint í miklum mæli að félagslega kerfinu og heilbrigðiskerfinu sem má ekki við því .
Hér er opinbert heilbrigðiskerfi en einnig einkakerfi og einkasjúkrahús .
Þeir sem ekki hafa aðgang að heilbrigðistryggingu í gengum vinnuveitendur , eins og ég , eða hafa ekki efni á að kaupa slíka tryggingu , munu því verða verr úti ef opinber heilbrigðisþjónusta versnar [ ...
] Það hefur einn banki þegar verið þjóðnýttur og menn setja enn stórt spurningarmerki við hvort fleiri bankar verði teknir yfir af ríkinu .
" Rakarinn læsir að sér Það kemur mér á óvart að matarkarfan er enn þá þokkalega ódýr .
Leigan er stærsti bitinn hérna .
Hún er mjög dýr og dýrari en í Reykjavík .
Við erum í svipuðu húsnæði og við leigjum út í Reykjavík og þurfum að borga aðeins með íbúðinni hér vegna gengisins .
Það er hins vegar enn viðráðanlegt að fara út að borða , " segir Dagur Gunnarsson , blaðamaður og ljósmyndari , um verðlag í menningarborginni Barcelona .
Eins og lesendur Morgunblaðsins hafa ugglaust tekið eftir ritar Dagur reglulega pistla á mbl.is um lífið og tilveruna í höfuðstað Katalóníu , þar sem hann dvelur ásamt konu sinni , Gunnþórunni Guðmundsdóttur , og barni .
Hann segir aðhalds þörf eftir gengishrunið .
" Maður leikur sér kannski ekki eins mikið hérna og maður hefði gert fyrir hrun .
Við erum auðvitað ekki túristar hér , við höldum heimili og þó að ýmislegt sé dýrt í innkaupum getur maður þó leyft sér rauðvínsflösku oftar en heima .
Allt annað , svo sem að halda úti farsíma og nettengingu , er ósköp svipað og heima en á móti kemur að hér þarf maður ekki að reka einkabíl .
" – Hvað um atvinnuleysið ? " Það er mikið fjallað um það í fjölmiðlum .
Ríflega fjórar milljónir manna eru nú án vinnu .
Það er það sem að maðurinn á götunni , fólkið sem ég hef verið að spjalla við , hefur hugann við .
Ungt fólk sem ég hitti hristir höfuðið þegar talið berst að framtíðinni .
Spánverjarnir fórna höndum þegar ég segi þeim að ég sé fluttur hingað .
Þeir segja : " í guðanna bænum , Spánn er að fara í hundana ! " – Hvað um fasteignabóluna sem sprakk ? " Það varð mikil dýfa í byggingariðnaðinum .
Þar er lítið um framkvæmdir sem gerir það að verkum að það er meira um smáglæpi .
Á Spáni er mikið af ólöglegum eða pappírslausum innflytjendum , eins og þeir heita hér .
Þeir eru ódýrt vinnuafl og ganga mikið í verkamannastörf en þegar kreppir að eru þeir bjargarlausir .
" – Af hverju ? " Þeir geta ekki sótt um atvinnuleysisbætur .
Þeir eru ekki hluti af hinu opinbera kerfi .
Þeir koma inn í landið á slöngubát og neyðast til að snúa sér að betli og smáglæpum .
" – Hefur það aukist ? " Já .
Ég tel að svo sé .
Það er meira af betlurum og við sjáum marga róta í ruslinu í leit að verðmætum og það er miklu meira af vasaþjófum og öðru slíku , sýnist mér .
Það er mikið varað við því og talað um vasaþjófnað .
Ég fór niður í miðbæ með myndavélina á öxlinni og rakarinn sem ég leit inn hjá læsti á eftir mér til að halda þjófum frá .
Hann sagði mér að passa myndavélina og veskið og húðskammaði einhverja aumingjans menn sem bönkuðu upp á til að spyrja til vegar .
Skömmu síðar stöðvaði lögreglan mig á aðaltorginu og sagði mér að vera ekki að tala við snyrtilega drengi frá Marokkó sem sýndu fimleika þar .
" Þetta eru þjófar .
Passaðu þig ! " voru skilaboðin úr einni stuttri bæjarferð , nóg til að gera mann létt vænisjúkan , " sagði Dagur að lokum .
