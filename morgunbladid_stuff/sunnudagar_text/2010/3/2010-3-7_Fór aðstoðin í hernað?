Milljónir dollara , sem átti að nota til að hjálpa fórnarlömbum hungursneyðarinnar í Eþíópíu 1984 og 1985 , fóru í vopnakaup samkvæmt rannsókn breska ríkisútvarpsins , BBC .
Gamlir byltingarforingjar sögðu BBC að þeir hefðu blekkt hjálparstarfsmenn til að ná í fé , sem var notað til að fjármagna tilraunir til að steypa stjórn landsins .
Írski söngvarinn Bob Geldof , forsprakki Band Aid , sem stóð fyrir LiveAid-tónleikunum og safnaði rúmlega 60 milljónum dollara fyrir Eþíópíu , tekur lítið mark á niðurstöðum BBC .
" Verið getur að eitthvert fé hafi verið misnotað í þessum átökum , sem voru þau mestu og lengstu í álfunni , en að halda því fram að umfangið hafi verið svona mikið er bara kjaftæði , " sagði Geldof .
Einn byltingarforinginn úr Þjóðfrelsishreyfingu Tigray ( TPLF ) hélt því fram við BBC að 95 milljónir dollara frá vestrænum ríkisstjórnum og góðgerðarstofnunum , þar á meðal Band Aid , hefðu farið til skæruliða .
BBC vitnar einnig í skýrslu bandarísku leyniþjónustunnar , CIA , frá 1985 þar sem segir að nánast sé víst að sjóðir , sem safnað hafi verið til að aðstoða Eþíópíubúa , hafi farið í hernað .
Þegar hungursneyðin skall á átti stjórn Eþíópíu í átökum við uppreisnarmenn í norðurhéruðunum Eritreu og Tigray .
Stórir hlutar landsbyggðarinnar voru ekki á valdi stjórnarinnar .
Komu hjálparstofnanir því með aðstoð frá Súdan og var hún ýmist í formi matvæla eða peninga til að kaupa korn af bændum , sem enn voru aflögufærir .
Gebremedhin Araya , sem nú er í útlegð í Hollandi , lýsir því hvernig hann dulbjóst sem kaupmaður og vélaði hálfa milljón dollara út úr starfsmanni Christian Aid , Max Peberdy , með því að selja honum sekki með sandi .
Peberdy trúir ekki þessum fullyrðingum : " Þetta gerðist fyrir 25 árum og á þeim tíma hefur enginn haldið neinu fram í líkingu við þetta .
" Harmleikurinn í Eþíópíu átti sér stað í kalda stríðinu .
1983 hafði Ronald Reagan Bandaríkjaforseti gefið út tilskipun um að mæta ætti Sovétmönnum af hörku um allan þriðja heiminn .
Ekki er ljóst hvort það hefur þýtt stuðning við uppreisnarmenn í Eþíópíu , en í frétt BBC segir að ekki sé útilokað að CIA hafi ekki bara vitað af því að peningarnir fóru til TPLF , heldur stutt það .
