Mexíkanski auðjöfurinn Carlos Slim Helú er nú talinn ríkasti maður heims og er kominn upp fyrir Bill Gates , stofnanda Microsoft , á lista tímaritsins Forbes yfir auðugustu einstaklinga hnattkúlunnar .
Slim hefur getið sér orð fyrir tvennt ; að flíka ekki auði sínum og vera kænn í kreppu .
Eignir Slims eru metnar á 53,5 milljarða dollara ( 6.746 milljarðar króna ) .
Á einu ári bættust 18,5 milljarðar dollara við eignir auðkýfingsins .
Slim hefur þó ekki verið ósnortinn af öldugangi kreppunnar .
Árið 2007 mat tímaritið Fortune eignir hans á 59 milljarða dollara , sem jafngilti fimm prósentum af árlegri framleiðslu Mexíkós á vörum og þjónustu .
Því hefur verið haldið fram að í samtímasögunni hafi enginn maður haft jafnmikil ítök í stóru hagkerfi og Slim í Mexíkó .
Eduardo Porter , sem situr í stjórn New York Times , skrifaði fyrir þremur árum grein í blaðið þar sem hann bar Slim saman við auðkýfingana , sem drottnuðu yfir bandarísku efnahagslífi um og eftir aldamótin 1900 , og sagði að þurft hefði níu af þeim til að jafnast á við fótspor Slims í Mexíkó , þeirra á meðal John D. Rockefeller , Cornelius Vanderbilt og Andrew Carnegie .
Fjölskylda Slims á rúmlega tvö hundruð fyrirtæki .
40% fyrirtækja , sem eru skráð á hlutabréfamarkaðnum í Mexíkó , teljast til veldis hans .
" Nánast daglega leggur næstum hver einasti Mexíkani eitthvað af mörkum í peningakistu Slims , " sagði í úttekt , sem birtist um Slim í tímaritinu The New Yorker fyrir tæpu ári .
Hann á stærstu verslunar- og veitingastaðakeðju landsins , einn stærsta bankann , flugfélag , námafélag , fimm hótel , átöppunarverksmiðju , tóbaksframleiðanda og sæg fasteigna .
Grunnur veldisins er símafyrirtækið Telmex , sem hann keypti árið 1990 þegar mexíkönsk stjórnvöld einkavæddu fjölda ríkisfyrirtækja .
Tíu árum síðar stofnaði hann farsímafyrirtækið América Móvil , sem er nú þriðja stærsta fyrirtæki rómönsku Ameríku .
Þegar öfgarnar fara út í öfgar Slim berst ekki mikið á , hús hans lætur lítið yfir sér og eini íburðurinn er listaverkin á veggjunum .
Fötin sín fær hann af slánni í Sears , sem hann rekur í Mexíkó .
Kona hans , Soumaya , lést árið 1999 .
Þau áttu sex börn og starfa þau öll hjá föður sínum .
Slim er umdeildur í heimalandi sínu .
Margir eru stoltir af honum , en aðrir segja að hann liggi eins og mara á mexíkönsku efnahagslífi .
" Það eru tvær skoðanir á Slim í þessu landi , " sagði ónefndur fjárfestir í Mexíkóborg í samtali við New Yorker .
" Ég er þeirrar skoðunar að hann hafi fært sér kerfið okkar í nyt , en hann sé einnig bráðsnjall kaupsýslumaður .
Hann rekur fyrirtækin sín mjög vel og öfgarnar eru litlar .
Hin skoðunin er að hann sé bulla og hafi valdið Mexíkó gríðarlegu tjóni .
" Faðir Slims hét Khalil Slim og var innflytjandi , kom frá Líbanon einn síns liðs árið 1902 , þá 14 ára , en fyrir voru tveir bræður í Mexíkó , sem ráku verslanir .
Hann breytti nafni sínu í Julián Slim og opnaði verslun með bróður sínum .
Carlos Slim fæddist 28. janúar 1940 og var fimmta barnið af sex sem faðir hans og móðir , Linda Helú , eignuðust .
Faðir hans lagði mikið upp úr samheldni fjölskyldunnar og til að leggja áherslu á orð sín sýndi hann hvað væri auðvelt að brjóta einn tannstöngul , en erfitt að brjóta marga saman .
Annað kjörorð hans var : " Peningar , sem fara út úr fyrirtækinu , hverfa .
" Carlos Slim byrjaði snemma að leggja fyrir og fjárfesta og var enn táningur þegar hann sat fyrsta hluthafafundinn .
Hann lærði verkfræði og útskrifaðist 1961 , en hugurinn stefndi annað .
Hann fjárfesti víða , en kaup á tóbaksframleiðandanum Cigatam , sem hafði einkaleyfi á að framleiða Marlboro-sígarettur , reyndust skipta mestu .
Stöðugar tóbakstekjur voru stökkpallur til frekari fjárfestinga .
Þegar kreppan skall á 1982 var pesóinn gengisfelldur þannig að hann hrapaði um meira en 70% í verði .
Slim hafði séð merki kreppu á lofti .
Hann segir megineinkennið þegar öfgarnar fari út í öfgar .
Nú vildu allir selja , en enginn kaupa .
Enginn nema Carlos Slim og kreppufjárfestingin margfaldaðist að verðmæti .
Þegar mexíkönsk stjórnvöld ákváðu að einkavæða ýmis ríkisfyrirtæki árið 1990 var símafélagið Telmex þar á meðal .
Slim hreppti Telmex , sem var gamaldags og gat tekið mörg ár að fá nýjan síma .
Fjárfestingin virtist ekki merkileg , en með í kaupunum fylgdi sex ára einkaleyfi á millilandasímtölum og einkaleyfi á farsímaþjónustu fyrir allt landið , sem skapaði ómælda tekjumöguleika .
Carlos Slim Helú var kominn á beinu brautina .
Auður og pólitík Mexíkó hefur á sér ímynd spillingar þar sem hinir valdamiklu passa hver upp á annan .
Carlos Slim hefur ekki skipt sér af pólitík , en loðað hefur við hann að á tíunda áratug 20. aldar var hann í tygjum við Carlos Salinas de Gortari og setti 25 milljónir dollara í kosningasjóð hans .
Gortari er nú rúinn trausti .
Honum er kennt um kreppuna , sem skall á í Mexikó um miðjan tíunda áratuginn og gagnrýndur fyrir að hafa staðið að henni þannig að vinir hans , Slim þar með talinn , högnuðust .
Slim segir að nú eigi hann ekki í viðskiptum við neinn stjórnmálamann .
Slim hefur hins vegar lagt tíu milljarða dollara til góðgerðarmála , sem er umtalsvert þótt ekki komist hann í hálfkvisti við Bill Gates .
Ítök Carlosar Slims í The New York Times Carlos Slim Helú hefur náð ítökum í flaggskipi bandarískra fjölmiðla , The New York Times , og velta menn því fyrir sér hvað honum gangi til .
Dagblaðið er skuldum hlaðið og berst í bökkum .
Slim keypti hlut í The New York Times árið 2008 .
Þegar blaðið lenti í lausafjárvandræðum í hittifyrra vegna þess að stór lán voru á gjaldaga leituðu forráðamenn þess til Slims og báðu hann um 200 milljóna dollara lán .
Skilmálarnir voru harðir , 14% á sex ára láni , en samningaviðræðurnar snerust hins vegar um þá kröfu Slims að eignast aukinn hlut í dagblaðinu .
Á endanum fékk blaðið 250 milljónir dollara lánaðar gegn því að Slim fengi kauprétt á 15,9 milljónum hluta .
Þar með var Slim orðinn helsti lánardrottinn blaðsins og kominn í stöðu til að verða einn stærsti hluthafinn á eftir Ochs-Sulzberger-fjölskyldunni , sem hefur stjórnað því frá 1896 .
Þessi viðskipti hafa vakið spurningar um hvort það samræmist ímynd The New York Times að tengjast holdgervingi einokunar og fákeppni svo náið .
Margar rangar viðskiptaákvarðanir hafa verið teknar á blaðinu .
Reistar voru glæsilegar höfuðstöðvar á Manhattan eftir stjörnuarkitektinn Renzo Piano fyrir ógrynni fjár og kaup á dagblaðinu Boston Globe reyndust misráðin .
Slim kveðst einfaldlega hafa fjárfest í The New York Times vegna þess að það sé besta dagblaðið .
" Besta vörumerkið , " segir hann .
" Við trúum á innihald fjölmiðils .
Við teljum að pappírinn muni hverfa , en ekki innihaldið .
" Hann segist hins vegar ekki hafa áhuga á að eignast dagblað .
Væri það markmið í sjálfu sér hefði hann keypt sér dagblað fyrir 50 árum .
