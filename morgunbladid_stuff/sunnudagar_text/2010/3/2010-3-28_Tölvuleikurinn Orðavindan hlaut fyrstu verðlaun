Já , upplýsingaveitur efndu til hugmyndasamkeppninnar Þú átt orðið í samstarfi við Stofnun Árna Magnússonar í íslenskum fræðum , en samkeppnin snerist um það hvernig best væri hægt að nýta gagnagrunninn Beygingarlýsing íslensks nútímamáls sem inniheldur u.þ.b. 270.000 íslensk beygingardæmi .
Samkeppnin var haldin í tilefni af því að ákveðið var að opna fyrir aðgang að gagnagrunninum á Netinu , en stofnun Árna Magnússonar í íslenskum fræðum hefur umsjón með grunninum og Já styrkir stofnunina til að gera gögnin aðgengileg með þessum hætti .
Tuttugu tillögur voru sendar inn í hugmyndasamkeppnina og nýttu allar gagnagrunninn á ýmsa vegu .
Best þótti tölvuleikurinn Orðavindan eftir Borgar Þorsteinsson , en leikurinn fer þannig fram að leikmanni er úthlutað sex bókstöfum sem geta myndað fjölda orðmynda og markmiðið að finna sem flestar þessara orðmynda áður en tíminn rennur út .
Önnur verðlaun hlaut Stefán Ingi Valdimarsson fyrir verkefnið Orðaleit , sem hjálpar notendum við leit að íslenskum orðum á vefsíðum , þriðju verðlaun Steinar Þór Sturlaugsson fyrir verkefnið Bætt gagnasnið fyrir opna útgáfu gagnagrunnsins og sérstök aukaverðlaun hlaut Tihomir Rangelov fyrir verkefnið Beygingarlýsing for dummies , en í henni er gerð tilraun til nýrrar beygingarflokkunar fyrir íslensku .
