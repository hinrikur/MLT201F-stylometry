Ef ég þyrfti að velja lagaheiti sem lýsir best Managua , höfuðborg Níkaragva , væri það tvímælalaust " Where the Streets Have No Name " með U2 .
Bókstaflega .
Í Managua , og í landinu öllu ef því er að skipta , eru einfaldlega ekki notuð götuheiti heldur er allt miðað við alkunna útgangspunkta t.d. hringtorg , fyrirtæki og veitingastaði .
Út frá þessum kennileitum eru húsaraðirnar taldar þar til komið er á áfangastað .
Borgin liggur við suðurströnd Managuavatns , en með því fyrsta sem maður lærir ef maður ætlar að eiga sér von um að rata um borgina , er að vita alltaf staðsetningu stöðuvatnsins .
Áttirnar eru sem sagt " að vatninu " ( norður ) , suður , " upp " ( vestur ) og " niður " ( austur ) .
Ég bý til að mynda " frá aðalinngangi Enitel ( símafyrirtæki ) , 1 ½ húsaröð að vatninu , rauð hurð " .
Flókið ? Hvað þá þegar fólk miðar við kennileiti sem eyðilögðust í jarðskjálftanum 1972 sem allir innfæddir þekkja , við fyrirtæki sem er löngu búið að loka eða við litla tréð sem féll í fellibylnum fyrir nokkrum árum ...
Eins óskiljanlegt og þetta virðist " meikar þetta allt sens " eftir nokkra mánuði .
Ég kýs að kalla þetta skipulega óreiðu .
Mér hefur verið sagt að ef maður geti keyrt í Managua geti maður keyrt hvar sem er í heiminum .
Hér deilir maður akrein með vörubílum , hestvögnum , fótgangandi vegfarendum og vespum með einum , tveim , þrem og jafnvel fjórum farþegum ! Managua hefur sinn sjarma þrátt fyrir að jarðskjálftinn og áratugalöng borgarastyrjöld hafi markað sín spor .
Mörg hús eru ennþá í rúst að meðtalinni dómkirkjunni sem sýnir ennþá klukkuslagið þegar jarðskjálftinn reið yfir .
Þrátt fyrir fátæktina , en Níkaragva er næstfátækasta land í Rómönsku-Ameríku , á eftir Haítí , eru íbúar alltaf með bros á vör .
Eitt það skemmtilegasta sem hægt er að gera í Managua er að fara á markaðinn á sunnudagseftirmiðdegi .
Þar er hægt að finna allt milli himins og jarðar – og ef það er ekki til er því reddað .
Á markaðinum kaupir maður föt , rafmagnstæki , húsgögn , hengirúm , geisladiska , piñatas eða skellir sér í klippingu .
Uppáhaldshluti minn er án vafa kjöt- og fiskideildin .
Fyrir utan hið hefðbundna kjöt má þar finna svínalappir , nautaeistu , lifandi hænur og hana , hrogn , humar , að ógleymdum iguanaeðlum og skjaldbökueggjum sem eru kolólögleg söluvara .
Það væri lygi að segja að Managua sé falleg borg en hún býr yfir mikilli sögu og áhugaverðri menningu .
Það þarf að þekkja borgina til að kunna að meta hana enda stoppa flestir túristar stutt á leið sinni á næsta áfangastað í þessu fjölbreytta landi sem hefur svo margt að bjóða ; sólarstrendur , brimbretti , eldfjöll , skóga og kaffiekrur .
Þóra Bjarnadóttir 