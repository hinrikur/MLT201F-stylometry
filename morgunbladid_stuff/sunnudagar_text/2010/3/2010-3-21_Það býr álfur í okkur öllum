Harpa Barkardóttir er lífsglöð ung kona sem gengur á fjöll milli þess sem hún kennir jóga , rekur fyrirtæki og elur upp 6 ára son .
Hún hefur gengið undir ýmsum nöfnum í gegnum tíðina , svo sem leiðsögumaður , skálavörður , jógakennari , fyrirtækjaeigandi , móðir og náttúrubarn sem trúir á álfa , náttúruöflin og forlögin .
Harpa hefur komið sér þægilega fyrir í notalegri íbúð Vesturbænum þar sem hún býr með unnusta sínum , ljósmyndaranum Jean Marc Plessy , og Matthíasi syni sínum .
Um tvítugt tók Harpa leiðsögupróf frá Leiðsöguskóla Íslands við Menntaskólann í Kópavogi , kláraði því næst BA-gráðu í mannfræði , lærði Kundalini-jógafræði og bætti svo við sig prófi í gönguleiðsögn árið 2007 .
Hún segir náttúruna löngum hafa átt stóran þátt í lífi sínu og ætíð fundið náin tengsl við hana .
" Sem barn var ég mikið í sumarbústað í Borgarfirðinum , en þar hafði ég mikið og stórt svæði úti til að leika mér .
Þá strax fann ég þessi sterku tengsl við náttúruna .
Mín fyrsta fjallganga var svo árið 1999 , en þá gekk ég Laugaveginn og var sú ferð undursamleg .
Maður rýndi í gegnum þokuna , niður einhver gil , horfði á eftir ám hverfa inn í rigninguna og fann að það var eitthvað sem heillaði og ég tengdi sterkt við .
Og það voru þessi tengsl við náttúruna sem löðuðu mig að leiðsögustarfinu .
Smám saman kom upp ákveðin tilfinning innra með mér , tilfinningin að vilja sýna fólki þessa stórfenglegu náttúru , leiða fólk inn í þennan heim – þessa undraveröld sem náttúran er .
Mér finnst stundum eins og ég sé svolítið að þjóna náttúrunni með því að sýna hana og gera það vel .
Það er mjög virðingarvert starf að kynna landið og mér finnst skipta miklu máli hvernig það er gert .
" Skapar náttúrutengsl í gegnum söng Harpa hóf starfsferilinn sem leiðsögumaður strax eftir að hún kláraði leiðsöguprófið , rétt rúmlega tvítug að aldri .
" Ferðirnar sem ég fór fyrst í voru mest tjaldferðir , ýmist hringinn í kringum landið eða um ákveðin svæði þess .
Í þeim ferðum var slegið upp tjaldbúðum þegar komið var á náttstað og ferðaeldhúsi komið fyrir í myndarlegu matartjaldi .
" Harpa segist ósjaldan hafa laðað fram ýmsa rétti án nokkurrar reynslu í eldamennsku eða matargerð , og oftar en ekki hafi hún verið með litla uppskriftarmiða í vasanum frá foreldrum sínum .
" Þetta voru skemmtilegar ferðir , krefjandi og gefandi í senn .
En oft á tíðum var fólk býsna þjakað af ferðaþreytu að túr loknum .
Smám saman fikraði ég mig yfir í að leiðsegja í gönguferðum þar sem gengið var milli skála með eða án vista .
Ég hafði svolitla reynslu af því að ganga á fjöll og skynja þessi augnablik sem margt göngufólk á sameiginleg og sækir í – þegar sálin finnur friðinn í kyrrð og óendanleika íslenska hálendisins .
Maður slakar loksins á fyrir alvöru og hversdagslegar áhyggjur bráðna niður í ekkert andspænis stórkostlegri náttúrunni .
Og það er þessi reynsla sem ég hef mest gaman af að deila með fólki .
" Harpa segir það vera undir hverjum og einum komið hvort þessi tenging finni sér farveg , en getur þó alveg vottað það að það séu fáir ferðalangar sem koma ósnortnir úr íslenskri fjallgöngu .
" Eðlilega eru ferðalangar stundum þreyttir eftir margra daga langa göngu , en það er það sem ég kalla þreytusæla .
" Harpa notast við margvíslegar aðferðir til að tengja erlendu göngugarpana við landið og náttúruna , og spilar söngur þar stórt hlutverk .
" Ég spila á gítar og syng mikið í ferðunum sem leiðsögumaður .
Þetta er mikið íslensk þjóðlagatónlist , en einnig mín eigin lög .
Ég er alltaf með gítarinn með mér og syng og spila fyrir fólkið , því stór partur af því að geta gefið af sér sem leiðsögumaður er að geta látið fólki líða vel , slaka á og njóta samveru hvað við annað .
" Nálgast leiðsögustarfið í gegnum andlega ástundun Fyrir tveimur árum kynntist Harpa unnusta sínum , Jean Marc Plessy , en þá var hann nýfluttur til landsins eftir þó nokkuð margar heimsóknir .
" Við Jean Marc eigum sameiginlega þessa sálartengingu við íslenska náttúru og hulduheima .
Að okkar mati býr álfur í okkur öllum og gerir náttúran okkur gjarnan kleift að laða hann fram .
" Harpa segir unnusta sinn hafa búið við Mývatn síðastliðið ár og kynnst svæðinu bæði að sumri til þegar ferðaþjónustan blómstrar og allt iðar af lífi , en einnig að vetri til þegar ferðamenn eru á bak og burt .
" Á veturna er þögnin djúp og gefandi landslagið er algjörlega þitt að kanna og upplifa .
Og þetta er sú reynsla sem bæði ég og Jean Marc viljum leiða fólk inn í .
" Um töluvert skeið hefur Harpa verið í einhverskonar andlegri ástundun í gegnum jóga og hugleiðslu , og segir hún það hafa haft mikil áhrif á nálgun hennar á leiðsögustarfið .
Stofnar ferðaskrifstofu Harpa stendur í stórræðum þessa dagana þar sem hún hefur verið að koma ferðaskrifstofu á laggirnar ásamt manni sínum .
Hún segir ferðaskrifstofuna , sem hlotið hefur nafnið Alkemia , koma til með að sérhæfa sig í heilsutengdum ferðum og ferðum undir forskrift hugmyndarinnar " slow travel " eða " well-being " .
Í byrjun mars fóru þau Harpa og Jean Marc svo í fyrstu ferðina með hóp fólks og segir Harpa hana hafa tekist einstaklega vel .
" Við byrjuðum ferðina á miðnæturgöngu í Dimmuborgum undir fullu tungli , með norðurljósin og stjörnuhrap fyrir augum okkar .
Því næst fórum við í Grjótagjá , sem er lítill hellir með 42ja gráðu heitu vatni sem klifrað er niður í , og böðuðum við okkur þar á miðnætti við kertaljós .
" Harpa segir tilganginn með ferðunum vera að komast í ró og kyrrð og virkilega ná að hlaða batteríin og virkja innri orku .
" Samkvæmt minni reynslu sem leiðsögumaður í gegnum árin er fólk oft dauðþreytt eftir hringferð um landið á 10 dögum , og er hugmyndafræðin á bak við ferðirnar okkar að gefa fólki tíma og rými til að mæta þessari stórfenglegu náttúru sem við búum við , gera það á eigin forsendum og njóta þess – og í leiðinni að njóta þess að fá tíma fyrir sjálft sig , vinna innri vinnu og komast í betri tengsl við sjálft sig og samferðamenn sína .
" Nánari upplýsingar um ferðir ferðaskrifstofunnar Alkemia er að finna á vefslóðinni www.alkemia.is .
