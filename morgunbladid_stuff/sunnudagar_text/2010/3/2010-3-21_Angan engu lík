Kristján frá Djúpalæk sagði í frægu kvæði að í Hallormsstaðarskógi væri angan engu lík , og það má til sanns vegar færa .
Þetta vita þeir sem komið hafa í Atlavík eða aðra dýrðarreiti skógarins fagra við Lagarfljót .
Skógurinn er draumastaður Skúla Björns Gunnarssonar , íslenskufræðings og forstöðumanns Gunnarsstofnunar á Skriðuklaustri í Fljótsdal , og þangað flutti hann ásamt fjölskyldu sinni , eiginkonu og tveimur dætrum , árið 2006 .
Þau Skúli Björn búa við nýlega götu , Réttarkamb , sem tilheyrir sveitarfélaginu Fljótsdalshéraði þar sem Egilsstaðir eru stærsti byggðarkjarninn .
Gert er ráð fyrir einum 20 lóðum við Réttarkamb en húsin eru reyndar enn aðeins þrjú .
" Okkar hús er úr finnskri furu , á móti okkur er hús sem er sænskt en hannað fyrir Japansmarkað og það þriðja er norskt timburhús .
Þetta er skemmtileg samsetning ! " segir Skúli Björn í samtali við Morgunblaðið .
Gatan byrjaði að byggjast upp fyrir fimm árum , " á uppgangstímum á Austurlandi " , eins og Skúli Björn orðar það .
" Svæðið er mjög sérstakt því hér þurfti að byrja á því að höggva skóg áður en farið var að byggja .
Það er ekki algengt hér á landi .
" Byggðin er í landi Skógræktar ríksins .
Önnur íbúðargata er í skóginum , austan Upphéraðsvegar , Fjósakambur , þar sem byggð hófst snemma á áttunda áratug síðustu aldar en lítið hafði verið byggt í skóginum síðan .
Réttarkambur gengur út úr Fjósakambi .
Skúli og eiginkona hans , Elísabet Þorsteinsdóttir , bjuggu á Skriðuklaustri áður en þau fluttu í skóginn .
Dæturnar , Jóhanna Malen 11 ára og Ragnhildur Elín , sem er að verða 9 , búa við þau forréttindi að geta hlaupið í skólann á örskotsstund á stíg í gegnum skóginn .
" Þær hlaupa út nokkrum mínútum áður en skólabjallan hringir , " segir faðirinn .
" Það var lengi draumur okkar að byggja bjálkahús í skóginum og hér finnst okkur við í raun hafa byggt þrennt í einu ; íbúðarhús , sumarbústað og elliheimili .
Vill maður fara eitthvað annað til þess að leita að sumarblíðunni á Íslandi ? " spyr Skúli Björn sannfærandi .
Annar draumur sem rættist eftir að fjölskyldan flutti í Réttarkamb var trjáhús í bakgarðinum .
" Þær stríða mér reyndar á því , konurnar mínar allar , að ég hafi byggt húsið aðallega fyrir mig , " segir Skúli Björn .
" Mig dreymdi um það sem krakki , þegar ég bjó á bökkum Jöklu , að eiga svona hús – en hér fékk ég tækifæri til að byggja það fyrir dæturnar ; að minnsta kosti að nafninu til fyrir þær ! " Eiginkona hans er uppalin á Hallormsstað , foreldrar hennar búa þar líka og ungur kynntist Skúli Björn skóginum sjálfur .
" Ég vann í Skógræktinni þegar ég kynntist henni .
Það var draumastarf ungra drengja á Héraði að komast í skógræktina og ekki var síst gaman þegar stúlkurnar voru léttklæddar í góða veðrinu ...
" Nokkrir tugir búa á Hallormsstað .
Flestir vinna við skólana og skógræktina en fáeinir sækja vinnu annað , eins og til dæmis Skúli Björn .
Hann á þó ekki langt að fara í vinnuna – um það bil 10 kílómetrar eru upp að Skriðuklaustri þannig að hann er snöggur á milli staða , og þarf hvergi að stoppa á rauðu ljósi .
Slíkar hindranir eru blessunarlega óþarfar í Fljótsdalnum .
Mikið er um ferðamenn á Hallormsstað yfir sumarið en Skúli segir alls engan ama af þeim .
" Það er bara notalegt að mæta hótelgestum sem fara út í spássitúr í skóginum á kvöldin .
" Uppáhaldsstaðir Skúla Björns 1 .
Atlavík .
Þaðan eiga margir góðar minningar .
Fallegur staður niður við Lagarfljótið .
2 .
Skógrækt ríkisins .
Þar starfaði Skúli Björn sem ungur maður og kynntist þá eiginkonu sinni .
3 .
Hallormsstaðarskóli .
Í rjóðrum í skóginum eru útikennslustofur þar sem krakkarnir dvelja stundum daglangt .
4 .
Klifá .
" Undir brúnni eigum við náttúrulegan steinboga sem margir vita líklega ekki af .
Þar er nú komið áningarplan og á skilti er m.a. minnt á Lagarfljótsorminn .
Einu sinni taldi ég mig hafa séð hann .
Hjartað barðist ótt og títt en eftir að hafa fylgst með fyrirbærinu í nokkrar mínútur taldi ég mig hafa fundið náttúrulega skýringu .
En var ekki með myndavél og get því hvorki sannað það né afsannað ...
" 5 .
Hengifoss .
" Hann blasir við mér á hverjum degi þegar ég keyri yfir brúna yfir Lagarfljót til vinnu .
" 6 .
Skriðuklaustur .
Þar starfar Skúli Björn sem forstöðumaður Gunnarsstofnunar .
skapti@mbl.is 