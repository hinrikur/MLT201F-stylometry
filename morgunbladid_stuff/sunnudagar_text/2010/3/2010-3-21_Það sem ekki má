Þegar ég var að vaxa úr grasi og reyna með hjálp góðra manna að verða að manni gerði ég mér fljótlega ljóst að til þess að það gæti orðið yrði ég að tala þannig að nokkur sómi væri að .
Mér varð sem sé smám saman ljóst að sumt sem ég sagði féll í kramið , en annað þótti illt og beinlínis rangt .
Ég mátti segja þetta en alls ekki þetta – af því að þetta fyrra þetta var rétt .
Engin skýring fékkst hins vegar á því af hverju þetta fyrra þetta væri rétt .
Ég varð því eins og aðrir ungir málnotendur að heyja marga blóðuga hildi til að öðlast þann sess í tilverunni að teljast frambærilegur málnotandi .
Ég minnist þess að lengi stóð viðureign mín við sögnina að hlakka og tvísýnt um langt skeið hvort ég hlakka hefði betur en mig hlakkar .
Nú voru góð ráð dýr .
Um skeið taldi ég fátt ráðlegra en að hætta með öllu að hlakka til nokkurs skapaðs hlutar – eins og það var nú stundum gaman að geta hlakkað til .
Kannski væri bara skárra að beina lífinu að því að kvíða fyrir .
En þá tók náttúrlega ekki betra við .
Sögnin að kvíða reyndist enn varasamari ef eitthvað var .
Hún var nefnilega sama marki brennd .
Það var aldrei að vita nema maður missti út úr sér : Mig kvíðir svo fyrir ...
– og stæði þá berskjaldaður fyrir allra almennilegra manna sjónum : Þórður kann ekki að tala .
Ekki urðu ritgerðasmíðar mínar í barnaskólanum til að hlaða undir öfluga sjálfsmynd sem síðar meir gæti staðið af sér ýmsa brotsjói jarðlífsins , öðru nær .
Þegar brúnasíðir kennarar afhentu afrakstur sköpunarferlisins varð opinbert að Þórður væri lítt til þess fallinn að tjá sig skriflega .
Kennararnir höfðu hins vegar farið á kostum í sinni tjáningu með rauðu pennana .
Af fleiri orðum stóð mikil ógn , eins og t.d. sögninni að þora .
Flestir þeir sem ég umgekkst sögðu : Ég þori því ...
– og allir skildu hvað við var átt .
Kennararnir fullyrtu að þetta væri alrangt ; maður ætti að segja og skrifa : Ég þori það ...
Skýring á þessu fékkst engin önnur en sú að það væri rétt .
Ég stóð frammi fyrir óvæntum vanda .
Móðir mín , sem var alin upp á Austfjörðum og lærði þar að tala vandaðra mál en flestir sem ég þekki , sagði nefnilega ævinlega : Ég þori þess ...
Seinna meir komst ég svo að því að þessi ólíka meðferð málsins væri landshlutabundin – og ekkert að því að beita öllum gerðum , þora það , því og þess .
Stundum er nú talað um málfarslöggur og er þá átt við það fólk sem situr um , jafnvel njósnar um þá sem grunaðir eru um að aðhafast eitthvað misjafnt með tungu sinni eða penna ( tölvu ) .
Þetta fólk er sjaldan glatt , sumt afmyndað af langvarandi áhyggjum , gráfölt og rúnum rist og eldist hraðar öðrum .
Fátt er þessu fólki óviðkomandi , stórt sem smátt .
Á mannamótum skemmta þeir viðstöddum með sögum af nýjustu ambögunum .
Málfarslöggur eiga sér langa sögu .
Það var frá öndverðu ljóst að íslensk tunga yrði sá grundvöllur sem sjálfstæði þjóðarinnar og sjálfsmynd hvíldi á .
Þetta leiddi til þess að íslensk málstefna varð afar ströng og eindregin , boð og bönn riðu húsum ; þetta var leyfilegt , hitt ekki .
Umræddar málfarslöggur hafa fundið sér margan afbrotamanninn – eða glæpagengið – og dæmt hart , jafnvel heilu stéttirnar .
Einkum og sér í lagi hefur þeim orðið uppsigað við unglinga og ungt fólk og oftar en ekki komist að þeirri niðurstöðu að íslensk tunga sé í mikilli hættu í meðförum ungra málnotenda .
Þá gleymist sú staðreynd að ungt fólk er verulega skapandi í meðförum sínum á tungunni og hefur auðgað íslenskt mál með alls kyns nýjum orðum og orðasamböndum sem sum hver lifa góðu lífi en önnur hafa orðið skammlíf .
Ungt fólk vill ekki aðeins merkja sér tilveru sína með öðruvísi fötum , hárgreiðslu , tónlist o.s.frv. en hinir gömlu .
Ungt fólk vill ekki síður merkja sér tungumálið – og þar hafa mörg gullkornin litið dagsins ljós sem undirstrika að tungan er ekki dáin en heldur áfram að lifa , þroskast og þróast .
Ég er þeirrar skoðunar að of hörkuleg framganga þessara málgæslumanna geti oft á tíðum skaðað fremur en bætt , ekki síst ef ungt fólk verður fyrir barðinu á þeim .
Þá blasir sú hætta við að bölsýnisfólkið verði afskrifað sakir fúllyndis , afskiptasemi og almennra leiðinda – og ekkert mark á því tekið .
Hver vill líka tala og skrifa á máli sem vekur upp slíka gremju og fýlu ? Nú eru tímar sparsemi .
Hvernig væri að spara rauða blekið , umvandanirnar og sönginn um að íslensk tunga sé á hraðri leið til glötunar ? Hvernig væri að beina sjónum ungs fólks meira að skapandi mætti tungunnar , áhrifamætti og blæbrigðum orðanna , glæsilegum texta ? 