Hátt í Andesfjöllum við námurnar í La Oroya í Perú rís reykháfur , sem eitt sinn var sá hæsti í heimi .
Hann á að spúa menguninni og eitrinu – blýi , arseniki og kopar – í burtu frá byggðinni .
Páll Stefánsson ljósmyndari Iceland Review / Heims vinnur nú að því að festa tíu menguðustu staði jarðar á filmu .
Karl Blöndal kbl@mbl.is Ég held að það skipti máli máli fyrir blaðamann , ljósmyndara að gera hluti , sem skipta máli , geta breytt einhverju , " segir Páll .
" Ég er að ljúka við Afríkubók í samvinnu með Halldóri Lárussyni og Kristjáni B. Jónassyni , bók sem ég ákvað að gera eftir að ég hafði verið í Afríku í mánuð fyrir þremur árum .
Sú Afríka , sem ég sá þar , er allt önnur en hefur verið stimpluð inn í okkur í gegnum fjölmiðla – vegna þess að það koma engar góðar fréttir frá Afríku , bara hungur , hamfarir , styrjaldir og átök .
Ég fór að hugsa um það hvernig ég gæti komið réttari mynd af Afríku til skila og áttaði mig þá á því að það er fótbolti alls staðar .
" Páll hefur unnið að bókinni Fótbolti í Afríku í tvö og hálft ár og hún er nú væntanleg á réttum tíma fyrir heimsmeistaramótið í Suður-Afríku .
Þegar hann var farinn að sjá fyrir endann á Afríkuverkefninu varð á vegi hans listi yfir tíu menguðustu staði heims og þá kviknaði ný hugmynd .
Hvernig maðurinn fór fram úr sjálfum sér " Það höfðu verið skrifaðar blaðagreinar um hvern stað fyrir sig , en aldrei verið tekið saman í bók og sett fram hvernig maðurinn fór fram úr sjálfum sér : tíu verstu staðir jarðar , " segir hann .
" Yfirleitt talar fólk um að það verði að sjá tíu mikilfenglegustu staði jarðar áður en það deyr , píramídana og svo framvegis , en enginn setur sér það takmark að sjá tíu verstu staðina .
" Páll hefur þegar farið á tvo staði .
Í nóvember fór hann í Andesfjöllin og heimsótti bæinn La Oroya í Perú , sem er í tæplega fjögur þúsund metra hæð .
Þar búa um 33 þúsund manns .
Bærinn lifir á námagreftri og málmbræðslu .
Mengunin er gríðarleg og 99% barna eru með of mikið blý í blóðinu , þrefalt meira en talið er öruggt í stöðlum WHO .
Bandarískt fyrirtæki reisti bræðsluna árið 1922 og byggði stromp , sem þá var sá hæsti í heimi , til að blása eiturefnunum í burtu .
Það dugði hins vegar skammt því að alltaf er logn í La Oroya og segir Páll að ekki vaxi stingandi strá í kringum borgina .
Bræðslan var ríkisvædd 1974 og rak ríkið hana næstu 23 árin .
Bandarískt fyrirtæki , Doe Run , sem er í eigu auðkýfingsins Ira Rennert , keypti málmbræðsluna þegar hún var einkavædd árið 1997 .
Íbúarnir í La Oroya eru í erfiðri aðstöðu .
Mengunin veldur sjúkdómum og er sérstaklega hættuleg fyrir börn þeirra , en mengunarvaldurinn sér þeim fyrir salti í grautinn .
Næsti áfangastaður var Sumgait í Aserbaídsjan .
Þar var Páll fyrir nokkrum dögum og var tvisvar handtekinn af lögreglu eins og hann lýsti í viðtali við mbl.is .
" Þeir skildu ekki hvað ég var að gera þarna , " segir hann .
" Vildu ekki skilja það .
" Hann lýsir því hvernig Stalín flutti efnaiðnaðinn til Aserbaídsjan til að hann yrði öruggur fyrir innrásarherjum vegna þess að þar var orka til að knýja verksmiðjurnar .
Hann ætlaði að læra af reynslunni .
Herir Hitlers og Napóleons höfðu komist alla leið til Moskvu .
Afmarkað svæði fyrir börn í kirkjugarðinum 1939 voru íbúar Sumgait sex þúsund , en nú eru þeir 350 þúsund .
Sumgait átti að vera borg tækifæranna og hvergi var minnst á hættuna af menguninni og úrganginum , sem losaður var óunninn og rann meðal annars út í Kaspíahafið og breytti ströndinni á stórum kafla í dautt svæði .
Mörgum tegundum eiturefna hefur verið sleppt út í umhverfið í Sumgait og ekki er nokkur leið að segja hvaða áhrif þau hafa haft á íbúana .
Í kirkjugarðinum í borginni er frátekið horn fyrir jarðneskar leifar barna .
Þar eru mörghundruð grafir , flestar ómerktar .
Læknar segja að mikið fæðist af vansköpuðum börnum .
Af hverjum þúsund fæddum börnum deyja 27 áður en þau verða eins árs , en í iðnríkjunum á það við um sex börn af hverjum þúsund .
Ekki hefur verið rannsakað hvort tengslu séu á milli vanskapaðra barna og mengunarinnar í Sumgait , til þess hafa ekki verið til peningar .
Vill gefa rétta mynd Ferðin til Aserbaídsjan var erfiðari en Páll átti von á .
Hvar sem hann kom í Afríku þegar hann var að vinna bókina um fótboltann var tekið vel á móti honum .
Eftir að hann var fyrst handtekinn í Sumgait var hann eltur á röndum og þegar hann var handtekinn öðru sinni var um skipulagða aðgerð að ræða , níu menn komu á þremur bílum og stöðvuðu Pál þar sem hann stóð og myndaði tré við Kaspíahafið .
Honum var gefið til kynna að allur hans ljósmyndabúnaður og filmur yrðu gerð upptæk og þráspurður hvað hann væri að gera .
Að endingu var Páli þó sleppt með allan sinn búnað og hann komst óáreittur úr landi .
" Þegar ég kom frá La Oroya var ég fullur af skít , " segir hann .
" Þegar ég kom frá Aserbaídsjan var ég fullur af hræðslu .
" Páll segir að bókin um tíu menguðustu staði heims eigi ekki að vera umhverfisklám .
" Það er svo auðvelt að fara þá leið , finna ógeðslegasta myndefnið og blása það upp , " segir hann .
" En ég vil gera þetta með öðrum hætti , gefa réttari mynd af þessum stöðum .
Nóg er samt .
Ég held að það skipti máli að vekja athygli á þessum stöðum .
" Og áhuginn virðist vera fyrir hendi .
Útgáfan Crymogæa gefur bókina út og þegar eru farnar að berast fyrirspurnir .
Tíu menguðustu staðir heims Vapi á Indlandi : eiturefni og þungmálmar Dsjersinsk í Rússlandi : efnavopn Sukinda á Indlandi : krómít-námur La Oroya í Perú : þungmálmar Tsjernóbíl í Úkraínu : geislavirkni Mailuu-Suu í Kirgistan : geislavirkur úrgangur Sumgait í Aserbaídsjan : eiturefni , olía og þungmálmar Kabwe í Zambíu : blý og kadmíum Linfen í Kína : kolasót úr iðnaði og bílum Haina í Dóminíkanska lýðveldinu : blý og aðrir þungmálmar 