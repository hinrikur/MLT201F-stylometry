Naglsveppir geta verið hvimleiður vandi .
Einkennin geta verið misalvarleg og eru stundum svo væg að fólk tekur ekki eftir sýkingunni .
Í öðrum tilvikum geta sýkingar á fótum orðið svæsnar , með naglbreytingum og kláða milli tánna , blöðrum og brunatilfinningu , og gert bæði húð og neglur óásjáleg .
Dr. Bolli Bjarnason húð- og kynsjúkdómalæknir hjá Útlitslækningu segir margt benda til þess að naglsveppur sé mjög algengur á Íslandi .
" Rannsókn hefur sýnt meðalalgengi þjóðfélaga vera 4,3% í Evrópu og í Bandaríkjunum .
Bæði íslensk og finnsk rannsókn hafa sýnt 8,4% algengi í þessum löndum .
" Þá virðast tilteknir hópar viðkvæmari fyrir naglsveppum , og gæti sundstaðamenningin haft þar sitt að segja .
" Íslensk rannsókn sem gerð var fyrir um 6 árum sýndi að sveppasýkingar í tánöglum eru þrisvar sinnum tíðari hjá sundfólki eldra en 17 ára en öðrum hópum í þjóðfélaginu .
Þá eru sveppasýkingar í nöglum einnig álitnar algengari hjá eldri borgurum , fólki með sykursýki , sórasjúklingum og hjá ónæmisbældum .
" Sveppirnir ná að hreiðra um sig þar sem raki og hiti er til staðar í húðinni .
Eru kjöraðstæður á fótunum milli tánna og segir Bolli bilið milli litlu táar og næstu táar vera sérlega viðkvæmt að þessu leyti .
" Þá geta minni háttar sprungur auðveldað sveppum að ná festu í húð eða nöglum en álitið er að húðsveppasýkingar séu oft undanfari naglsýkinga á fótum , " útskýrir Bolli .
Ef einkennin eru mjög væg er auðvelt að láta sér yfirsjást sveppurinn .
" Einkenni húðsýkinga á fótum eru aðallega roði , flögnun og kláði en einnig geta myndast litlar graftarbólur , svo og bólgumyndun , sprungur , blöðrumyndun eða vessandi húðsvæði , stundum með hrúðri .
Einkenni naglsýkinga geta verið þykknun á naglplötunni , hreisturmyndun í nöglinni eða húðinni undir henni og / eða los á milli naglplötunnar og undirliggjandi húðar .
Litabreytingar geta komið fram , t.d. yfir í gulan , hvítan , brúnan eða rauðan lit .
" Varasamir sturtuklefar Bolli segir að reyna megi að draga úr líkunum á smiti með því að forðast staði á borð við sundlaugar og íþróttahús , eða nota hlífðarbúnað á borð við sundskó .
" Smitleiðin getur verið þannig að gestir með sveppasýkingu stíga á raka fleti , s.s. í upphituðum sturtuklefum .
Þegar ósýktir gestir stíga svo á sömu staði berst sveppurinn einfaldlega yfir til þeirra .
" Ef vart verður við húðsýkingu ætti að meðhöndla hana án tafar til að aftra naglsýkingu .
Yfirleitt er hægt að ná tökum á húðsvepp fljótt og tiltölulega auðveldlega með útvortis lyfjakremum sem fást í lyfjaverslunum án lyfseðils .
Sýkingar í nöglum geta verið erfiðari viðureignar .
Ef sýking er komin í nögl þarf oft að taka vefjasýni til að greina sveppi , ýmist með smásjárskoðun og / eða með ræktun .
" Lyfið þarf að geta borist til naglsveppsins til að geta haft áhrif á hann .
Krem sem borið er á nögl skilar sér mjög takmarkað til sveppsins .
Róttækari meðferð , og sú sem oftast er veitt , er með töflum sem innihalda virka lyfið terbinafin .
Meðan á lyfjameðferðinni stendur eru neglurnar klipptar stuttar og stundum fræsaðar niður til að minnka umfang hins sýkta vefjar , og auka þar með líkindi bata af lyfjameðferðinni .
Varir meðferð yfirleitt í nokkra mánuði .
Fyrir kemur að veita þurfi meðferð með öðru lyfi innvortis , eða með lyfjalakki útvortis með virka lyfinu amorolfin .
" 