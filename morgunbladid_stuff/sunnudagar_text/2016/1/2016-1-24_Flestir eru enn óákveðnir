Rúmlega fimmtungur þátttakenda í könnun sem Félagsvísindastofnun gerði dagana 5.-16. janúar vill að Katrín Jakobsdóttir verði næsti forseti Íslands .
Katrín nýtur frekar stuðnings kvenna ( 27% ) en karla ( 17% ) og fylgi við hana er meira meðal yngra fólks en þeirra sem eldri eru .
Háskólamenntaðir vilja fremur að hún verði forseti ( 28% ) en þátttakendur með annars konar menntun ( 18-21% ) .
Katrín hefur talsverða sérstöðu í könnuninni þar sem enginn annar en hún nær upp í tveggja stafa prósentutölu .
Ólafur Jóhann Ólafsson kemur næstur á eftir Katrínu í könnuninni .
Hvorugt þeirra er þó formlega í framboði til embættis forseta Íslands .
Nú þegar 22 vikur eru til kosninga er enn ekki farið að draga verulega til tíðinda .
Þótt nokkrir frambjóðendur séu þegar komnir fram má telja víst að mun fleiri liggi undir feldi og kanni landslagið .
Könnun Félagsvísindastofnunar gefur einhverjar vísbendingar um hverjir njóta mestra vinsælda , þótt ólíklega sé hægt að lesa mikið um líklega niðurstöðu kosninga á þessu stigi .
Tvíþætt könnun Niðurstöður könnunarinnar byggjast á svörum þátttakenda við tveimur spurningum , samkvæmt upplýsingum frá Félagsvísindastofnun .
Fyrst voru þátttakendur beðnir að svara því hver þeir vildu að yrði næsti forseti Íslands .
Ekki var birtur listi með nöfnum heldur skráðu svarendur nafn þess einstaklings sem þeir vilja að verði næsti forseti landsins .
Niðurstöður þessarar fyrri spurningar sýna að um tveir af hverjum þremur ( 65% ) eru óákveðnir um það hvern þeir vilja sjá sem næsta forseta Íslands .
Þvínæst voru óákveðnir svarendur spurðir áfram að því hvern þeir teldu líklegast að þeir myndu vilja kjósa sem næsta forseta Íslands .
Í þeim hluta könnunarinnar var birtur listi með nöfnum 15 einstaklinga sem nefndir hafa verið í umræðunni um næsta forseta landsins .
Gátu svarendur hakað við þann einstakling sem þeir töldu líklegast að þeir myndu vilja kjósa sem næsta forseta landsins eða valið að skrá nafn annars einstaklings í opnum svarmöguleika .
Í töflu má sjá niðurstöður þar sem búið er að leggja saman niðurstöður þessara tveggja spurninga .
Könnunin er netkönnun og fór þannig fram að tekið var 2001 manns lagskipt tilviljunarúrtak úr svokölluðum netpanel Félagsvísindastofnunar .
Úrtakið var lagskipt eftir kyni , aldri og búsetu til þess að það endurspeglaði sem best samsetningu landsmanna .
Gagnaöflun hófst 5. janúar 2016 og lauk 16. janúar .
Alls svöruðu 1.188 könnuninni og var nettó svarhlutfall 61% að teknu tilliti til brottfalls .
Á eftir Katrínu Jakobsdóttur kemur Ólafur Jóhann Ólafsson rithöfundur með 8,8% fylgi en hann hefur ekkert gefið út um mögulegt framboð , þótt nafn hans sé eitt þeirra sem lengi hafa verið nefnd í samhengi við Bessastaði .
Andri Snær Magnason er einnig meðal þeirra sem skorað hefur verið á að bjóða sig fram , en ekkert gefið út .
Hann nýtur samkvæmt þessu fylgis 8,4% en næst á eftir kemur Stefán Jón Hafstein með 6,8% .
Aðeins einn af níu efstu hefur lýst yfir framboði Aðeins einn af þeim tíu efstu á blaði miðað við könnunina hefur formlega sagst vera í framboði , en það er Þorgrímur Þráinsson sem nýtur samkvæmt þessu fylgis 6,4% og er fimmti á þessum lista .
Fast á hæla honum fylgir síðan Jón Gnarr , en hann hefur tilkynnt það formlega að hann muni ekki bjóða sig fram .
Sú tilkynning kom þó ekki fyrr en þessi könnun var hafin .
Bergþór Pálsson nýtur stuðnings 5,5% þeirra sem svara en á hann hefur verið skorað að fara í framboð .
Sérstök áskorendasíða er starfrækt á Facebook en sjálfur hefur hann sagt að hann fari ekki að hugsa málið fyrr en yfir 10 þúsund manns hafi líkað við síðuna .
Þóra Arnórsdóttir fær 4,9% atkvæða samkvæmt könnuninni en hún bauð sig sem kunnugt er fram í forsetakosningunum 2012 og hlaut næstflest atkvæði á eftir Ólafi Ragnari Grímssyni .
Hún hefur í millitíðinni sagt í viðtölum að hún hyggist ekki fara fram aftur .
Halla Tómasdóttir er einnig meðal þeirra sem flestir nefna , með 3,7% .
Stuðningsmenn Höllu stofnuðu facebookhóp til að skora á hana í framboð strax í desember en sjálf hefur hún sagst þurfa tíma til að hugsa málið og ræða við sína nánustu .
Í flokknum Aðrir eru þeir sem svarendur nefndu í um og undir 1% tilvika , alls 68 einstaklingar .
Fyrri spurning könnunarinnar var opin en í þeirri síðari var óákveðnum svarendum birtur listi yfir eftirfarandi 15 einstaklinga í stafrófsröð : Andri Snær Magnason Ástþór Magnússon Bergþór Pálsson Elísabet Jökulsdóttir Halla Tómasdóttir Hrannar Pétursson Hildur Þórðardóttir Jón Gnarr Katrín Jakobsdóttir Ólafur Jóhann Ólafsson Pawel Bartoszek Stefán Jón Hafstein Sturla Jónsson Þorgrímur Þráinsson 