Ljósmyndahátíð Íslands er haldin annað hvert ár að undirlagi Ljósmyndasafns Reykjavíkur og Félags íslenskra samtímaljósmyndara .
Hún stendur nú yfir í þriðja sinn , með ólíkum sýningum , ljósmyndarýni og fyrirlestrum sérfræðinga um ljósmyndina sem listmiðil Einar Falur Ingólfsson efi@mbl.is Fegurð alls staðar til Þessir staðir á myndunum eru í Louisiana og á Íslandi en þessir staðir eru mér mjög kærir .
Ég hef búið jafnlengi á báðum en hef annars búið tíu árum lengur í Bandaríkjunum en á Íslandi , " segir Friðgeir Helgason ljósmyndari .
Hann er að raða saman í salarkynnum Ljósmyndasafns Reykjavíkur , á 6. hæð Grófarhússins við Tryggvagötu , ljósmyndunum sem gefur að líta á sýningu hans , Stemningu , en hún verður opnuð klukkan 15 í dag , laugardag .
Þetta eru athyglisverðar ljósmyndir af allrahanda stöðum , innandyra og utan , óvenjuleg og á tíðum afhjúpandi sjónarhorn á svæði sem mörg hver hljóta að teljast utan alfaraleiðar .
Friðgeir segir verkin eiga sér uppsprettu í minningum og andrúmslofti .
" Flestar myndanna hér frá Bandaríkjunum eru frá Louisiana nema þessi þarna er innan úr kirkjunni í Mississippi þar sem Elvis byrjaði að syngja sex ára gamall , " segir hann og bendir á eina myndina .
" Það er ekki hægt að gera myndaseríu um suðurríkin án þess að hafa Elvis með , því tvennt er alls staðar nálægt í suðurríkjunum : Jesús og Elvis .
Jesús er hér á myndinni yfir píanóinu .
En á þessari mynd þarna , " segir hann og bendir á þá næstu , " er síðan Suðurnesja-Jesús , hún er tekin í Strandarkirkju .
" Næsta mynd sýnir tvo uppstoppaða laxa á vegg .
Allir orðnir geðveikir Friðgeir fæddist í Vestmannaeyjum árið 1966 .
Eftir gosið á Heimaey flutti fjölskyldan upp á land og eyddi Friðgeir mótunarárunum í Reykjavík en flutti tvítugur til Bandaríkjanna .
Þar segist hann hafa lifað skrautlegu lífi .
Hann hefur löngum starfað sem kokkur og lengst af í New Orleans en um tíma var Friðgeir heimilislaus og barðist við fíkn ; hélt þá meðal annars til við hina alræmdu götu Skid Row í Los Angeles .
Hann lauk fíknmeðferð árið 2006 og fór þá að læra kvikmyndun og ljósmyndun við háskóla Los Angeles-borgar .
" Ég kom fyrst til Íslands að mynda árið 2008 , " segir hann .
Hluta þeirra mynda mátti sjá á sýningu hans í Gerðubergi árið 2010 en það var myndröð úr Breiðholtinu , hluti af seríu sem hann kallar Nordic Moods en í Louisiana tók hann að mynda seríuna Southern Moods .
Renna þær saman á þessari sýningu nú , ásamt nokkrum myndum úr myndröðinni The Parish , frá úthverfi New Orleans , en sú hefur verið sýnd þar í galleríi og festi safn í borginni þá kaup á allri myndröðinni .
" Fyrir mig eru þessi ljósmyndaverkefni mín mikið til afsökun fyrir að vera á vegum úti með Pentax-myndavélina og filmur í skottinu , " segir Friðgeir sem prentar sjálfur myndirnar í myrkraherbergi í Los Angeles og finnst mynd ekki til fyrr en komin á blað .
" Ég bjó á Skid Row og líf mitt hafði verið algjör geðveiki í tuttugu og eitthvað ár , og á Skid Row hefðu flestir ljósmyndarar farið í að takast á við þann veruleika , en ég fór alveg í hina áttina og leita að kyrrð og ró .
Þegar ég byrjaði að ljósmynda hér árið 2008 var þjóðfélagið orðið geðveikt og allir orðnir geðveikir .
Þetta var ekki það Ísland sem ég ólst upp á .
En ég hef komið nokkrum sinum síðan og finnst alltaf gaman að mynda svæði sem margir horfa framhjá og þykja of hversdagsleg .
Breiðholtið er dæmi um það .
Fegurðin er alls staðar til , bara ef maður nennir að taka sér tíma til að leita að henni .
" Dagskrá Ljósmyndahátíðar Á fimmtudaginn hófst í Reykjavík Ljósmyndahátíð Íslands og stendur fram á sunnudag .
Ýmiskonar viðburðir eru á hátíðinni og fjölbreytilegar sýningar opnaðar þar sem áhersla er á miðilinn í fjölbreytilegum myndum .
Í Gerðarsafni voru opnaðar í gær sýningar Ingvars Högna Ragnarssonar og Katrínar Elvarsdóttur .
Í gær og í dag hafa erlendir sem innlendir sérfræðingar verið með ljósmyndarýni og lýkur henni með því að veittur verður styrkur úr Minningarsjóði Magnúsar Ólafssonar .
Þá verða sex ljósmyndasýningar opnaðar í dag : • Kl. 14.30 .
Reykjavíkurtorg , Grófarhúsi : Nostalgía , Samsýning FÍSL , Félags íslenskra samtímaljósmyndara .
• Kl. 15 .
Ljósmyndasafn Reykjavíkur , 6. hæð Grófarhúss : Stemning , einkasýning Friðgeirs Helgasonar .
• Kl. 16 .
Ljósmyndasafn Íslands í Þjóðminjasafninu : Andvari , samsýning með verkum eftir Arngrím Ólafsson , Claudiu Hausfeld , Daníel Reuter , Joakim Eskildsen , Kristínu Hauksdóttur , Lilju Birgisdóttur og Sigurð Tómasson .
Sýningarstjóri : Katrín Elvarsdóttir .
Einnig verður opnuð í Þjóðminjasafni sýningin Sjálfstæðar mæður með portrettum kanadíska ljósmyndarans Annie Ling af íslenskum konum .
• Kl. 18 : RAMSKRAM gallerí , Njálsgötu 46 : Stilla , verk eftir Söruh Gets og Hallgerði Hallgrímsdóttur .
• Kl. 19 .
Gallerí Listamenn , Skúlagötu 32-34 : Venn-mynd , verk eftir Birgi Snæbjörn Birgisson , Margréti Bjarnadóttur , Ívar Valgarðsson , Sirru Sigrúnu Sigurðardóttur og Þórdísi Jóhannesdóttur .
• KEX hostel : Bókasýning og umræður um ljósmyndabækur .
Á sunnudag : • Kl. 14 .
Þjóðminjasafn : Listamannaspjall Annie Ling .
• Kl. 16 .
Sjóminjasafn Íslands : Listamannaspjall Ninu Zurier á sýningunni " Ef ég hefði verið ...
" Kyrralíf úr kínverskum borgum Tvær einkasýnignar íslenskra samtímaljósmyndara voru opnaðar í Gerðarsafni í Kópavogi í gær , föstudag .
Á annarri þeirra sýnir Katrín Elvarsdóttir nýjasta ljósmyndaverk sitt , Margfalda hamingju , sem kemur samtímis út á nýrri bók fá forlaginu Crymogea og kallast Double Happiness .
Er bókin sú síðasta í þríleik en áður hafa komið út Vanished Summer ( 2013 ) og Equivocal ( 2011 ) .
Katrín er einn okkar kunnustu myndlistarmanna sem vinna með ljósmyndamiðilinn og hafa verk hennar verið á fjölda sýninga hér heima og erlendis .
Ljósmyndirnar tók Katrín í þremur vinnuferðum til Kína á árunum 2000 til 2014 .
Hún segist sækja heiti sýningar og bókar í kínverskt tákn sem merkir tvöföld hamingja en hún hafði kynnst því áður en hún hélt fyrst til Kína – " og þarna má sjá það í einni myndinni " , segir hún og bendir .
Þetta eru eins konar kyrralífsmyndir og flestar teknar á götum úti í sömu hverfunum í Beijing og Pingyao .
Inn á milli eru myndir af gömlum konum sem eins og tengja saman óræða frásögnina í myndröð listakonunnar .
" Í fyrstu ferðinni hugsaði ég mér að taka næturmyndir og hér er ein fjögurra mynda röð úr þeirri ferð , " segir Katrín .
En hún breytti síðan um kúrs .
" Þá fór ég meira að beina sjónum að fyrirbærum sem blasa við úti á götu og ég hugsaði þar um samspil stórborgarlífs og náttúru ; fór að leita að hlutum þar sem náttúran smeygir sér inn í umhverfið , oft með lítt áberandi hætti .
Það geta verið raunverulegar plöntur en einnig jurtir sem eru endurskapaðar eins og hér sést , á dýnum og koddum eða í fatnaði kvennanna .
Þetta er annaðhvort manngerð náttúra eða náttúran að troða sér inn í steypuumhverfið .
" Og Katrín segist skapa úr þessum upplifunum eins konar kyrralíf .
" Það er í anda sýninga sem ég hef verið að gera á síðustu árum , því þótt þær myndir hafi verið teknar á Íslandi er nálgunin svipuð í þessum verkum hér .
" Mannlegur strengur Katrín segist hafa unnið markvisst að mótun eins konar frásagnarflæðis í bókinni , því hvernig myndirnar tala saman , og sama sé hún að gera við uppsetninguna á sýningunni þótt á henni séu helmingi færri verk .
" Ég kalla sýninguna Margfalda hamingju , ekki Tvöfalda eins og bókin , því ég verð með hljóðverk hér í miðjum salnum , upptökur af hljóðheiminum úti á götu úr þessum ferðum .
Mér fannst hávaðinn hrikalega mikill en við að heyra upptökurnar settar saman finnst mér það þægilegra en þegar ég upplifði mannmergðina og áreitið á staðnum .
" Katrín segir að í seinni ferðunum til Kína hafi hugsunin um nálgunina í verkunum verið orðin skýrari en í byrjun , enda sé meira en helmingur verkanna sem hún valdi að nota úr síðustu ferðinni .
" Sumt myndaði ég þá aftur og betur en ég hafði gert í annarri ferðinni , en það var þá sem ég byrjaði að taka myndirnar af konunum .
Það vakti strax athygli mína hvernig þær bera sig , hvernig þær eru klæddar ; þær ganga hægt í fjörutíu stiga hitanum og ég heillaðist af þeim og fór að elta þær , " segir hún og hlær .
" Þegar þær eru komnar hér í seríuna eru þær líka eins konar kyrralíf í stórborginni en koma samt með mannlegan streng .
Á þessari mynd hér er gamalt og lúið borð og í næstu mynd gömul og lúin kona og það er samskonar mynstur í glugganum þarna og fötunum hennar .
Þær eru hluti af þessu umhverfi .
" Þetta er ekki heimildaljósmyndun ? " Nei , en verður það samt á vissan hátt þótt það sé ekki tilgangurinn .
Ég var á staðnum , upplifði þennan heim , en sýni hann á minn hátt , " segir Katrín .
Óvæntar gróðurvinjar í Búkarest Þetta er persónuleg upplifun af ferðalagi til borgarinnar Búkarest , og til Rúmeníu .
Ég reyni ekki að koma neinum skilaboðum áleiðis eða halda einhverju fram um ástand mála , heldur langar mig að opna með þessum verkum glugga inn í þennan heim .
Að leyfa fólki að sjá eitthvað sem það þekkir ekki – þessi staðir í myndunum eru ekki í alfaraleið , " segir Ingvar Högni Ragnarsson um ljósmyndaröðina á sýningu sinni , Uppsprettur / Deltas en hún var opnuð í Gerðarsafni á föstudag og er á dagskrá Ljósmyndahátíðar .
Ingvar Högni útskrifaðist frá Listaháskóla Íslands árið 2007 eftir að hafa áður lagt stund á nám í Hollandi .
Hann hefur einbeitt sér að ljósmyndamiðlinum og á undanförnum árum verið valinn fulltrúi Íslands í ýms verkefni víða um lönd .
Eitt þeirra var vinnustofudvöl í mánuð í Búkarest og var hann þar einn fimm ungra norrænna ljósmyndara sem unnu að verkefnum í tengslum við umsókn Búkarest um tilnefningu til menningarborgar Evrópu eftir fimm ár .
Ingvar Högni segist hafa tekið fyrstu vikuna í að skoða borgina og finna sér þá persónulegu nálgun sem við sjáum nú á sýningunni , þar sem hann birtir persónleg sjónarhorn á fólk í borginni og umhverfi .
" Ég reyndi að komast hjá hinu augljósa og því að draga fólk í dilka ; til að mynda það sem margir hugsa fyrst þegar Rúmeníu ber á góma og það er ekki alltaf jákvætt .
Þessar myndir sýna hins vegar veruleikann sem ég gekk fram á á þeim þremur svæðum borgarinnar sem ég einbeitti mér að , " segir hann þar sem við göngum milli verkanna þar sem verið er að hengja þau upp .
Á þessum svæðum undirbjuggu stjórnvöld á sínum tíma að fylla stór lón , meðal annars til að nýta sem vatnsból , en svo hrundi járntjaldið og allt breyttist. , auk þess sem þarna er mýrlent og vatn hripaði burtu .
Í staðinn eru víðáttumiklar vinjar gróðurs , dýra og manna þar sem átti að vera lónsbotn .
" Hér heima er maður vanur víðáttunni og þögninni , opnum rýmum , og ég dróst líka á slíka staði í Búkarest .
Mér þykja þeir líka heillandi í umhverfi sem er jafn þéttbýlt og Búkarest er .
Í óreiðunni og ákveðnum ljótleika má líka finna þessa fegurð og góðar sögur .
Ég fann á þessum stöðum bæði kyrrð og ró .
" Í fyrsta skipti portrett Svæðið sem Búkarest-borg rís nú á var áður skógi vaxið en borgin hefur breitt meira og meira úr sér og græn svæði orðið að víkja .
" Grænu svæðin hafa því orðið sífellt verðmætari og ég vildi skoða í þessum verkum hvernig náttúran og borgin blandast saman og hvernig náttúran hefur áhrif á þá kaos sem ríkir svo víða þarna í höfuðborginni , " segir hann .
Hér heima hefur Ingvar Högni meðal annars tekið ljósmyndir sem sýna skilaboð skrifuð á almannafæri , veggjakrot , og í röð mynda á sýningunni gefur að líta viðlíka skilaboð en í talsvert ólíkum menningarheimi .
Ingvar Högni kýs að ljósmynda verkefni sín á filmu af millistærð og segir brosandi að hvorki hafi verið auðvelt að nálgast filmur né framköllun í Rúmeníu , en það hafi þó tekist að lokum .
Fólk þekkir einkum verk hans af borgarlandslagi auk persónulegrar nálgunar við íslenska náttúru en í þessari nýju myndröð frá Rúmeníu eru allnokkur portrett .
Hann segir það vera rétt að hann sýni nú í fyrsta skipti slíkar myndir .
" Mannveran er lykilatriði í verkinu .
Það snýst svo mikið um fólkið sem býr þarna og hvað það hefur að segja .
Og ég myndaði líka fólk af öllum stigum samfélagsins ; frá þeim ríku niður í heimilislausa .
" Á einni myndinni stendur hraustlegur maður við tjald sem hann hefur slegið upp á upphækkun við eitt lónsstæðið .
Hann hafði misst á sama tíma atvinnu og íbúðina .
" Og þarna er ekkert stuðningsnet eins og við þekkjum hér .
Þetta er að mörgu leyti annar heimur , " segir Ingvar Högni .
