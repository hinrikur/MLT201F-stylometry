Það eru ýmsar leiðir til að takast á við janúarljótuna sem herjar á þjóðina af mismiklum krafti .
Svona svo því sé haldið til haga þá tók smáhesturinn forskot á janúarljótuna í desember .
Fyrrnefnd ljóta hófst eiginlega daginn sem smáhesturinn fór að stelast í sætindi sem tilheyra jólunum .
Þótt inntaka á sykri í sinni tærustu mynd hafi ekki verið í neinu tonnatali fann smáhesturinn fyrir inntökunni svo um munar .
Hann byrjaði að belgjast út sem gerði það að verkum að sjálfstraustið fór alveg niður í kjallara , hann fékk bólur á ennið og bauga undir augun .
Kinnarnar urðu líka pínulítið eins og á mjög söddum hamstri .
Á einhverjum tímapunkti var hann við það að missa lífsviljann .
Ástandið var svo alvarlegt að smáhesturinn klæddi sig ekki einu sinni upp á aðfangadag heldur hélt upp á fæðingu frelsarans í náttfötum .
Hinir í fjölskyldunni kunnu svo sannarlega að meta þetta flipp og tóku fagnandi á móti gjöfinni .
Þeir sem hafa beðið með ofvæni eftir jólamynd fjölskyldunnar skilja núna hvers vegna hún skilaði sér ekki ...
Eftir að hafa velst um í ofáti og náttfötum tók smáhesturinn sig til á öðrum degi jóla , þvoði á sér hárið , klæddi sig í kjól og hélt á jólafrumsýningu Þjóðleikhússins .
Fyrstu 20 mínútur sýningarinnar voru alveg frábærar .
Sporvagninn Girnd er sko stykki sem vert er að sjá og Nína Dögg Filippusdóttir var aldeilis góð og svo skemmdi Baltasar Breki Samper alls ekki stemninguna þarna á sviðinu .
Allt gekk rosa vel í leikhúsinu þangað til smáhesturinn fór að finna fyrir ónotum í maganum .
Loks áttaði hann sig á því að hann gæti mögulega þurft að skila kvöldmatnum og opnaði spariveskið sitt til að athuga hvort það myndi nokkuð eyðileggjast ef hann þyrfti að " losa " í töskuna .
Smáhesturinn þekkir nefnilega fleiri en eina spariguggu sem hafa þurft að skila kvöldmatnum í Marc Jacobs-töskur , Prada-töskur og Louis Vuitton-töskur og hefur þessi óheppilegi ósiður verið stundaður í rútum , flugvélum og í einkabílum .
Það hefur hins vegar enginn skilað kvöldmatnum í stóra sal Þjóðleikhússins ( allavega ekki svo smáhesturinn viti ) .
Þegar smáhesturinn hvíslaði í eyra ástarinnar að hann þyrfti mögulega að æla var honum kippt út úr salnum af mikilli röggsemi .
Þrátt fyrir skjót viðbrögð rétt náði smáhesturinn inn á salerni Þjóðleikhússins áður en hátíðamaturinn gusaðist upp úr honum .
Gólf- og veggflísar sluppu þokkalega í þessari aðgerð .
Næstu tveimur dögum var eytt inni á baðherbergi í Fossvogi eða í rúminu .
Þegar smáhesturinn reis upp frá dauðum leið honum eins og frelsaranum endurbornum .
Hann er svoleiðis búinn að vera " on fire " – bæði í leik og starfi – eftir að hann jafnaði sig að það jaðrar við geðveiki .
Hressleikinn náði líklega hámarki þegar hann ákvað að markmið 2016 yrðu engin aumingjamarkmið .
Í apríl ætlar smáhesturinn sem sagt að keppa á sínu fyrsta kraftlyftingamóti og eru æfingar þegar hafnar .
Einu áhyggjur smáhestsins eru að hann verði ekki nógu töff í svona lyftingasamfestingi ( alls ekki hvaða þyngdir fara á stöngina ) ...
Jai bhagwan .
martamaria@mbl.is 