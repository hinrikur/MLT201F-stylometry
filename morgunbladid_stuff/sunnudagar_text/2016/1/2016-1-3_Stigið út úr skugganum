Áætlun um losun fjármagnshafta og samþykkt nauðasamninga slitabúa föllnu bankanna skyggði á aðra viðburði í íslensku efnshagslífi á liðnu ári að umfangi og mikilvægi .
Þrátt fyrir að stór skref hafi verið stigin , er nú í upphafi nýs árs enn töluverð óvissa um hvernig og hversu hratt losað verði um höftin .
Nú þegar nýtt ár gengur í garð sér loksins fyrir endann á uppgjörum á gömlu viðskiptabönkunum eftir liðlega sjö ára slitameðferð .
Það markmið sem sett var í sumar , að gengið yrði frá nauðasamningum sem uppfylltu stöðugleikaskilyrði stjórnvalda fyrir áramót , hefur gengið eftir .
Greiðlega gekk að afla skilyrðum fyrir nauðasamningi stuðnings á meðal kröfuhafa slitabúanna , sem reyndar hefur orðið til að vekja tortryggni hjá mörgum .
Ganga kröfuhafar nauðbeygðir að skilyrðum stjórnvalda til þess að forðast að lenda í háum stöðugleikaskatti ? Eða voru stöðugleikaskilyrðin einfaldlega svo hagstæð kröfuhöfum að þeir samþykkja þau fullsáttir með sinn hlut ? Þegar áætlun um losun hafta var kynnt í júní síðastliðnum þótti ástæða til þess að taka sérstaklega fram að markmið hennar væri að losa fjármagnshöftin en ekki að afla ríkissjóði tekna .
Má til sanns vegar færa að meginhlutverk stjórnvalda sé að losa um höftin farsællega og skapa heilbrigt efnahagsumhverfi fyrir fyrirtæki , almenning og fjárfesta .
Það reyndist mat Seðlabankans að framlagðir nauðasamningar slitabúanna og stöðugleikaskilyrði komi til með að leysa greiðsluflæðisvandann með fullnægjandi hætti .
Ýmsir hafa þó dregið það í efa og talið forsendur fyrir greiningu bankans byggjast á hæpnum grunni .
Seðlabankinn vísar því á bug og bendir jafnframt á að áætlunin um losun fjármagnshafta miði ekki að því að uppgjör slitabúanna fjármagni aðra liði áætlunarinnar .
Markmiðið sé að slitabúin sjálf leysi greiðslujafnaðarvanda og annan vanda fyrir fjármálakerfið sem af slitum þeirra stafar .
Efast Seðlabankinn um lagalegan grundvöll þess að ná markmiðum sem ganga lengra en að tryggja stöðugleika við slitin .
Sitt hvað neyðarástand og uppsveifla Að sjálfsögðu snýr ein hlið uppgjörsins að eignarrétti og upptöku eigna kröfuhafa í gegnum skattlagningu eða önnur úrræði stjórnvalda .
Þegar neyðarástand ríkir hafa stjórnvöld mun ríkara svigrúm til þess að ganga á eignarrétt í því skyni að hindra efnahagslegt hrun en á öðrum tímum .
Þegar bankakerfið hér á landi molnaði niður og róinn var lífróður í því ölduróti sem þá ríkti í fjármálakerfi heimsins , gátu stjórnvöld réttlætt það að stokka upp bankakerfið og skilgreina upp á nýtt þá hagsmuni sem þar voru bundnir .
Niðurstaðan varð sú að kröfuhafar föllnu bankanna héldu eftir verulegum eignaréttindum í íslensku fjármálakerfi , m.a. í nýju bönkunum .
Núna þegar þjóðarbúskapurinn ber skýr einkenni uppsveiflu er hins vegar mun hæpnara að réttlæta það að gengið sé á eignarrétt umfram það sem brýnn greiðslujafnaðarvandi krefst , bæði hvað varðar lagalega úrlausn mála hér innanlands og ekki síður út á við , þegar litið er til orðspors Íslands í framgöngu gagnvart alþjóðlegum fjárfestum .
Því verður ekki hjá því litið að kröfuhafar fengu að halda ákveðinni vígstöðu þegar kom að uppgjöri eftir bankahrunið , sem er ein meginskýring þess hve langan tíma það hefur tekið að ljúka slitum á búum gömlu bankanna .
Líklega voru þeir samt fáir sem sáu það fyrir að það myndi taka sjö ár að gera upp slitabúin .
Enda hafa ýmsir haldið fram að rétt hefði verið að gera þau upp í samræmi við gjaldþrotalög mun fyrr .
En þegar til kom kusu stjórnvöld þá leið að þrýsta á slit búanna með nauðasamningum og var kröfuhöfum gefinn kostur á því að slíta búunum að gefnum skilyrðum og án eftirmála , en að öðrum kosti lenda í háum skattgreiðslum .
Þótt þessi leið feli í sér afarkosti fyrir kröfuhafa má ætla að þeir hafi haft einhver áhrif á endanlega mynd hennar , enda hafði kynningu stjórnvalda á stöðugleikaskilyrðum vart verið lokið þegar fyrir lá samþykki stærstu kröfuhafa slitabúanna .
Byggja þarf upp erlendar eignir Sú áætlun um losun fjármagnshafta sem fyrir liggur snýr fyrst og fremst að undirbúningi en síður hvenær og hvernig höftum verður raunverulega lyft .
Afar mikilvægt er að lífeyrissparnaði landsmanna verði sem fyrst hleypt út fyrir lokað innlent hagkerfi .
Tíu milljarða króna heimild lífeyrissjóðanna til erlendra fjárfestinga , sem kveðið er á um í áætluninni , er eins og dropi í hafið fyrir lífeyriskerfi sem er á fjórða þúsund milljarðar króna að stærð .
Samkvæmt tölum OECD eru það einungis Hollendingar sem búa yfir hlutfallslega jafn stóru lífeyriskerfi og Íslendingar , eða sem nemur um eða yfir einni og hálfri árlegri landsframleiðslu .
Meginmunurinn á þessum tveimur lífeyriskerfum liggur hins vegar í því að yfir 80% af lífeyrissparnaði Hollands er fjárfest utan eigin hagkerfisins , á meðan 75% eigna íslenskra lífeyrissjóða eru bundin í innlendum fjárfestingum .
Það er því afar brýnt að íslenskir lífeyrissjóðir fái sem fyrst ríkar heimildir til þess að byggja upp frekari erlendar eignir og efla þannig alþjóðlega eignasöfnun þjóðarinnar .
Bankar í eigu ríkis og lífeyrissjóða Sú ósk slitabús Glitnis nú í haust að eign búsins í Íslandsbanka gangi upp í stöðugleikaframlag var nokkuð óvænt .
Þetta leiðir til þess að stærstur hluti íslenska bankakerfisins verður í höndum ríkisins , að minnsta kosti tímabundið .
Þessi ósk slitabúsins bendir til þess að kröfuhafar hafi ekki séð greiða leið til að selja bankann á ásættanlegu verði , enda hefur ekki fundist erlendur kaupandi þrátt fyrir allnokkra leit .
Lífeyrissjóðir hafa sýnt Arion banka áhuga en ekki er augljóst að öðrum sterkum innlendum fjárfestum sé til að dreifa sem standa undir verulegri fjárfestingu í bönkum .
Það eru því líkur á því að bankakerfið verði áfram að mestu leyti í eigu ríkisins í náinni framtíð auk lífeyrissjóða .
Hvort slíkt eignarhald sé æskilegt til lengri tíma litið fyrir svo mikilvæga atvinnugrein verður hver að svara fyrir sig .
Íslenskt hagkerfi hefur vissulega dafnað í skugga haftanna , enda ytri aðstæður reynst hagstæðar .
Í skugga þrífst ýmiskonar gróður , bæði æskilegur og óæskilegur , en kannski ekki það blómskrúð kröftugs atvinnulífs sem við sækjumst eftir með opnu hagkerfi .
Enn eru framundan stór verkefni við afnám fjármagnshaftanna , meðal annars risavaxið gjaldeyrisútboð vegna aflandskróna sem stefnt er að snemma á árinu .
Það er geysilega mikilvægt að þar verði vandað til verka og að útboðið heppnist eins vel og kostur er .
Sé litið á árið 2015 sem ár undirbúnings er óskandi að árið 2016 verði ár framkvæmda .
