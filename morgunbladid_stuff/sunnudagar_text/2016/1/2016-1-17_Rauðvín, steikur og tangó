Lífið er ljúft í Buenos Aires og kemur ekki á óvart að höfuðborg Argentínu er stundum kölluð " París Suður-Ameríku " .
Borgin er líka ólík öðrum borgum þessarar heimsálfu ; hefur á sér fágað yfirbragð sem erfitt er að lýsa .
Spilar þar inn í að þegar Argentína tók á sig mynd sem þjóð streymdu innflytjendur frá Spáni , Ítalíu og Frakklandi inn til Buenos Aires og tóku menninguna með sér .
Þá var borgin lengi vel vellauðug , og þó svo efnahagslífið sé núna í molum eru borgarbúar vanir því að gera vel við sig í mat , drykk og menningu .
Er þannig sagt um Buenos Aires að hvergi séu fleiri veitingastaðir miðað við höfðatölu , og borgarbúar eigi einnig met í fjölda lýtaaðgerða – ef það skyldi segja lesendum eitthvað .
Gengið á hraðleið niður Góðu fréttirnar fyrir ferðalanga eru að sjaldan hefur verið ódýrara að heimsækja Argentínu .
Efnahagsörðugleikar landsins hafa orðið til þess að gengi pesóans gagnvart krónunni er veikara en jafnvel þegar íslenska góðærið stóð hvað hæst .
Bara í desember pompaði argentínski gjaldmiðillinn niður um nærri 30% og steikin ódýrari sem því nemur .
Hyggilegast er að gista í hverfinu Recoleta , sem er fínasta svæði borgarinnar .
Þar er m.a. að finna prýðileg listasöfn en ferðamannastraumurinn liggur líka í Recoleta-kirkjugarðinn þar sem leiðtogar liðinna tíma fylla grafhýsin .
Umferðin er mest við grafhýsi Evu Perón , sjálfrar Evítu .
Recoleta iðar af lífi jafnt á daginn sem á kvöldin .
Veitingastaðirnir eru við hvert fótmál og fátt betra en að panta þar safaríka nautasteik og glas af ódýru en úrvalsgóðu argentínsku rauðvíni .
Er rétt að benda matgæðingum á að kokkunum hættir til að steikja kjötið helst til mikið .
Sá sem biður um " medium " -eldaða steik gæti fengið hana " vel " eldaða .
Er betra að biðja um " jugoso " ( safaríka ) eða jafnvel " sangriendo " ( blóðuga ) steik .
Besti bitinn er " lomo " , þ.e. lundin , og béarnaise-sósa er ekki á matseðlinum .
Sjarmi gamla bæjarins Ekki má sleppa heimsókn til San Telmo , sem er gamli hluti borgarinnar .
Helgarnar eru þar sérstaklega líflegar , antíkmarkaðir haldnir undir beru lofti og dansaður tangó á götum úti við lifandi undirspil .
Í suðurátt er Boca , fátækt hverfi en þekkt fyrir litríka kumbalda sem laða marga að .
Norður af San Telmo er forsetahöllin , Casa Rosada , og verslunargatan Florida .
Er gaman að spássera þar um og líka að skoða hafnarsvæðið þar sem snekkjur og skútur liggja við landfestar .
Þeir sem eru menningarsinnaðir ættu ekki að láta Teatro Colon-óperuhúsið fram hjá sér fara , nýuppgert og fínt .
Þar er rekin metnaðarfull starfsemi , bæði á óperu- og ballettsviðinu .
Ekki síður kröftug upplifun er að fara á knattspyrnuleik , hvað þá þegar fremstu lið borgarinar , Boca Juniors og River Plate , mætast .
Þó verður að sýna hæfilega aðgát á leikjadögunum enda getur ástríðan fyrir knattspyrnunni stundum farið úr böndunum .
Það góða og það slæma Í Buenos Aires er hægt að komast í nána snertingu við sögu Argentínu .
Þjóðin hefur gengið í gegnum ýmislegt og ekki allt af því verið gott .
Þá hefur borgin getið af sér bæði hetjur og dusilmenni .
Sagnfræðiáhugamenn hafa kannski gaman af að leita uppi lítið safn sem tileinkað er Ernesto " Che " Guevara , eða menningarmiðstöðina hans Jorge Luis Borges á efstu hæð verslunarmiðstöðvarinnar Galerias Pacifico .
Einnig er vert að benda á Esma-safnið , sem var opnað ekki alls fyrir löngu í gömlum herskóla .
Þar er sagt frá " óhreina stríðinu " , því ljóta tímabili í sögu landsins þar sem þúsundir – jafnvel tugþúsundir manna létu lífið í hreinsunum herforingjastjórnarinnar .
