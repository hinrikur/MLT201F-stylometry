Ólöf Kristín Sigurðardóttir tók í fyrrahaust við stöðu safnstjóra Listasafns Reykjavíkur af Hafþóri Yngvasyni sem þá hafði gegnt stöðunni í tíu ár .
Listasafn Reykjavíkur er stærsta listasafn landsins og til húsa í Hafnarhúsinu , Kjarvalsstöðum og Ásmundarsafni við Sigtún .
Innan safneignarinnar er sérstök áhersla á verk þriggja af þekktustu myndlistarmönnum þjóðarinnar , Ásgríms Sveinssonar , Jóhannesar S. Kjarval og Errós .
Alls eru um sautján þúsund verk í eigu safnsins og þar á meðal eru útilistaverk í borginni .
Í byggingum safnins eru ennfremur haldnir allrahanda tónleikar , fyrirlestrar og aðrar uppákomur .
Ólöf var ráðin til fimm ára .
Hún hafði frá árinu 2008 gegnt stöðu forstöðumanns Hafnarborgar , menningar- og listamiðstöðvar Hafnarfjarðar þar sem hún var listrænn stjórnandi og bar ábyrgð á sýningadagskrá og annarri faglegri starfsemi safnsins .
Ólöf þekkti líka vel til Listasafns Reykjavíkur því áður en hún var ráðin til Hafnarborgar var hún um árabil deildarstjóri fræðsludeildar Listasafns Reykjavíkur ; bar ábyrgð á stefnumótun , skipulagi og framkvæmd fræðslustarfs safnsins , sat í sýningarnefnd og kom þannig að því að móta sýningarstefnu þess auk þess að vera sýningarstjóri á annan tug sýninga .
Ólöf útskrifaðist frá School of the Art Institute of Chicago árið 2003 með meistaragráðu í stjórnun listasafna og sýningargerð .
Hún er einnig með bakgrunn í myndlist , útskrifaðist úr málaradeild Myndlista- og handíðaskóla Íslands árið 1989 og hefur jafnframt lagt stund á nám í listasögu og heimspeki á Ítalíu og við Háskóla Íslands .
Samhliða stjórnunarstörfum á sviði myndlistar og menningar hefur Ólöf sinnt kennslu og ýmsum trúnaðarstörfum innan myndlistarheimsins , háskólasamfélagsins og fyrir safnamenn .
Þar á meðal má nefna formennsku Íslandsdeildar ICOM – Alþjóðaráðs safna , setu í Myndlistarráði og setu í stjórn Kynningarmiðstöðvar íslenskrar myndlistar .
