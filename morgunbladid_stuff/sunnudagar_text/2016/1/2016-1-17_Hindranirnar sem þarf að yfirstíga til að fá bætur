Endrum og sinnum birtast fréttir af dómsmálum þar sem tryggingafélögin hafa lotið í lægra haldi og verið skikkuð til að greiða bætur .
Þessi dómsmál ríma við sögur sem margir ættu að hafa heyrt , af fólki sem hefur þurft að glíma við tryggingafélög sem virðast harðneskjuleg og neita að borga fyrr en í fulla hnefana .
Hæstarréttarlögmaðurinn Vilhjálmur H. Vilhjálmsson hjá Landslögum hefur mikla reynslu af málum sem þessum .
Segir hann að viðskiptavinir tryggingafélaganna geti rekist á margar hindranir áður en bætur fást greiddar og eru þau mál sem fara fyrir dómstóla aðeins toppurinn á ísjakanum .
Getur tryggingafélagið t.d. beitt því fyrir sig að bótakrafan sé fyrnd , tjónið hafi verið tilkynnt of seint eða að tjónið sé ósannað .
Tilkynningar og túlkanir " Slys sem verða við umferðaróhöpp eru algengt deilumál og þá sérstaklega þegar meiðslin eru þess eðlis að ekki þurfti sjúkrabíl á vettvang .
Ef skjalagerðin er óvönduð og fólk sinnir því ekki samviskusamlega að láta lækni skoða og skrásetja meiðslin þá getur það gerst að tryggingafélagið líti svo á að ekki sé sannað að sá sem gerir bótakröfuna hafi orðið fyrir slysi , " útskýrir Vilhjálmur og segir að það flæki málin að heilsutjón vegna tognunar og högga komi stundum ekki fram fyrr en nokkru eftir slysið .
" Skiptir líka máli hvernig tryggingafyrirtækin túlka reglur um tilkynningafrest og ekki alltaf víst hvað á þar að miða við , t.d. þegar afleiðingar slyss koma ekki fram fyrr en að einhverjum tíma liðnum .
" Bendir Vilhjálmur á að sá sem gerir kröfu á hendur tryggingafélagi sé oft í mjög erfiðri stöðu ef honum er neitað , sérstaklega ef slys hefur valdið honum miklum heilsubresti .
Leggst rimman við tryggingafélagið þá ofan á eignatjón , tekjutap og bæði líkamlegar og andlegar raunir .
" Getur það jafnvel gerst að tryggingafélag neiti að greiða kostnað við gagnaöflun .
Eru kringumstæður þá oft þannig að tryggingafélagið heldur því t.d. fram að ekki sé orsakasamhengi á milli þess atviks sem málið varðar og tjóns þess slasaða .
Þarf þá iðulega að kveðja til dómkvadda matsmenn .
Um stórar fjárhæðir er að ræða og algengt að þjónusta matsmanna kosti 600.000 kr. og svokallað yfirmat kosti um 950.000 kr. Er vænlegasta leiðin í þeim tilvikum að sækja um gjafsókn en til að eiga möguleika á því þurfa árstekjur fólks að vera undir þremur milljónum króna .
" Léttvægur kostnaður Segir Vilhjálmur að tryggingafélögin standi á svo marga vegu mun betur að vígi en þeir sem reyna að sækja rétt sinn .
" Kostnaðurinn við málareksturinn og tafirnar sem verða á greiðslu bótanna skipta litlu fyrir tryggingafélagið sem hefur aðgang að þeim milljörðum sem sitja í bótasjóðum .
" Áður en dómstólaleiðin er farin er hægt að áfrýja synjun tryggingafélags til úrskurðarnefndar í vátryggingamálum .
Nefndin starfar undir Fjármálaeftirlitinu og hefur á undanförnum árum úrskurðað í um 400-500 málum árlega .
Greiða þarf 6.000 kr. málskotsgjald og hefur nefndin upp á síðkastið úrskurðað málskotsaðila , þ.e. bótaþeganum , í vil í um fjórðungi tilvika .
" Nefndin hefur unnið gott starf af vanefnum en hún aflar ekki mikilla gagna og þá geta félögin neitað að lúta úrskurði nefndarinnar ef þeim svo sýnist .
" Enn fremur bendir Vilhjálmur á að tilvik hafi komið upp þar sem náin tengsl eru á milli tryggingafélaganna og þeirra sérfræðinga sem kvaddir eru til sem matsmenn eða jafnvel sem meðdómendur .
" Árið 2009 ómerkti Hæstiréttur dóm sem féll í héraði þar sem tveir sérfræðingar tóku sæti í dómnum .
Í ljós kom að annar þeirra hafði um langt skeið fengið greiðslur fyrir matsstörf frá tryggingafélaginu sem málið varðaði og því eðlilega álitinn vanhæfur .
Tryggingafélögin vísa slösuðu fólki gjarnan á tiltekna lækna sem meta tjónið en hafa um leið verulegan fjárhagslegan ávinning af þessum verkefnum sem tryggingafélögin beina til þeirra og af því að vera " trúnaðar- " eða ráðgefandi læknir fyrir tiltekið tryggingafélag .
Félögin hafa augljósan hag af því að matið sé sem lægst .
" Erfitt að berjast einn Oft eru háar fjárhæðir í húfi og mælir Vilhjálmur með því að leitað sé aðstoðar lögmanns þegar stefnir í átök við tryggingafélag og helst sem fyrst .
Segir hann skiljanlegt að margir séu hræddir við að hringja í lögfræðinga og hafi þær hugmyndir úr bandarískum kvikmyndum að tíuþúsundkallarnir byrji að tikka um leið og lögfræðingurinn tekur upp símann .
" En það er alls ekki eins dýrt og fólk heldur að leita til lögmanns , og áður en lagt er af stað liggur mjög skýrt fyrir hvað þjónustan mun kosta .
Þá greiðir tryggingafélagið oft hluta lögmannskostnaðarins .
Fólk í þessum sporum á yfirleitt feikinóg af öllu öðru en peningum og eðlilegt að þóknun lögfræðingsins bíði þangað til niðurstaða liggur fyrir í málinu , " útskýrir Vilhjálmur .
" Það er líka erfitt að standa einn í slagnum við tryggingafélögin og margir sem gefast hreinlega upp þó þeir hafi lögin sín megin .
Stundum leitar fólk ekki til lögfræðings fyrr en löngu eftir slys , þegar það hefur loks safnað kröftum , og þá er hætt við að málið sé löngu fyrnt og ekkert hægt að gera .
Aðrir gera sér jafnvel ekki grein fyrir að þeir geta sótt bætur til tryggingafélags fyrr en orðið er of seint að gera kröfu .
" Hefur hugsunarhátturinn breyst ? Það er mat Vilhjálms , byggt á margra áratuga reynslu , að tryggingafélögin neiti nú samningaumleitunum mun oftar en áður , áður en mál fara dómstólaleiðina .
" Skýrist það að hluta af því að vegna breytinga á starfsháttum Hæstaréttar hafa dómar sem falla þar ekki jafn sterkt fordæmisgildi á lægri dómstigum og áður .
Svo er annað líka , að stefna tryggingafélaganna og allt viðmót virðist hafa breyst .
Eins og ég skynja þau núna eru þau nánast hrein fjármálafyrirtæki og hafa misst mikið af tengingunni við þann gamla hugsunarhátt að tryggingafélag sé þjónustufyrirtæki sem taki við iðgjöldum og greiði þau aftur út , hugsað fyrir fólk sem tekur sig saman um að vernda hvað annað gegn afleiðingum óvæntra áfalla .
Ég finn mun á viðmóti starfsfólksins og þeim fyrirmælum sem það fær frá stjórnendunum .
" Vilhjálmur segir fullt tilefni til að hafa betri gætur á starfsemi tryggingafélaganna og tilgreinir hann sérstaklega að samtök á borð við Neytendasamtökin og Félag íslenskra bifreiðaeigenda ættu að gefa tryggingafélögunum meiri gaum .
Að hverju þarf að huga eftir slys ? Vilhjálmur hefur tekið saman gátlista fyrir fólk sem lendir í slysi .
Listinn er einkum gerður með umferðarslys í huga en á einnig við fjölda annarra atvika sem valdið geta tjóni á eigum og heilsu : Eftir að búið er að fyrirbyggja frekara tjón og huga að þeim sem kunna að hafa slasast þarf að kalla til lögreglu ef atvik eða ábyrgð eru óljós .
Skal einnig hringja á sjúkralið ef minnsti grunur er um alvarleg meiðsl .
Skal óska eftir að lögregla geri nákvæma skýrslu .
Skoða þarf öll þau atriði sem koma fram í skýrsluforminu og rita niðurstöðuna niður .
Eftir umferðarslys þarf að taka myndir af bílunum og skrásetja m.a. hraða , akstursleið og hvort ökumenn eða farþegar hafi orðið fyrir höggi eða áverka og finni til .
Ef hringt er í 112 sendir þjónustufyrirtæki stundum mann á vettvang til að aðstoða , en það eru tryggingafélögin sem greiða fyrir þjónustuna .
Afþakka ætti aðstoð frá utanaðkomandi aðilum sem bjóða hjálp við skýrslugerð og bíða heldur eftir lögreglu .
Strax skal fara á bráðamóttöku , og síðan í eftirskoðun á heilsugæslustöð eða til heimilislæknis ef einkenni hverfa ekki .
Sumir starfsmenn á bráðamóttöku hafa þann leiða vana að enda áverkavottorð vegna tognunarverkja í hálsi eða baki með þeim orðum að einkennin muni væntanlega hverfa og ekki valda varanlegu meini .
Vegna þessa orðalags hafa margir beðið of lengi með að sækja rétt sinn og gefur það vátryggingafélaginu möguleika á að vefengja orsakasambandið milli meiðslanna og slyssins .
Leita ætti til lögmanns strax eftir fyrstu læknisheimsókn .
Við valið á lögmanni ætti að leita álits og reynslu vina og ættingja og kynna sér sem best störf lögmannsins .
Panta ætti viðtal án skuldbindinga og mynda skoðun á lögfræðingnum áður en honum er falið málið .
Ekki ætti að skrifa undir ótakmarkaða heimild tryggingafélags til að afla allra hugsanlegra upplýsinga frá læknum , opinberum stofnunum , öðrum vátryggingafélögum , skattayfirvöldum o.s.frv. Í tjónstilkynningarformi er oft talað um " upplýst samþykki " í þessu sambandi .
Þessi heimild er of víðtæk , án takmarkana og andstæð meðalhófsreglu .
Ekki ætti að samþykkja þá matsmenn sem tryggingafélögin vilja fá til starfans .
Eru það oftast læknar sem hafa lengi unnið fyrir félögin .
Aldrei ætti að ganga til mats eða uppgjörs við vátryggingafélag , hvorki um skaðabætur né slysatryggingabætur , án aðstoðar reynds lögmanns .
Ávallt skal gera skýran fyrirvara við niðurstöðu matsgerðar , einkum um mat á miska og varanlegri örorku ef nokkur vafi er um varanlegar afleiðingar slyssins .
Ekki eyða bótunum í vitleysu Greiðslur vegna slysa og örorku geta verið misháar eftir því hvernig tryggingu fólk er með .
Í grófum dráttum greiða slysatryggingar út skaðabætur sem eru hlutfall af ákveðinni fjárhæð , í samræmi við skaðann sem fólk varð fyrir .
Ef grunnfjárhæð slysatryggingar er 50 milljónir og skaðinn metinn 10% þá koma 5 milljónir til greiðslu , svo einfalt dæmi sé tekið .
" Hins vegar eru svo skaðabætur fyrir varanlega örorku og miska sem eru reiknaðar út með formúlum sem byggjast á aldri hins slasaða , tekjum hans og hversu mikið starfsgeta hans hefur skerst .
Er oft deilt um viðmiðunarlaun vegna útreiknings bótanna og eins um matið á örorkuprósentunni .
Ætli hæstu bætur sem ég hef náð fram í slíku máli hafi ekki verið um 70 milljónir og var þá um að ræða einstakling með 100% örorku , " segir Vilhjálmur en bætir því við að hann brýni fyrir skjólstæðingum sínum að setja bæturnar á verðtryggðan reikning .
" Þó að bæturnar virðist miklir peningar þá dugar upphæðin iðulega skammt , hvað þá ef vinnugetan hefur skerst .
Það síðasta sem fólk ætti að gera er að halda upp á sigurinn með því að kaupa nýjan bíl .
" Mjög lítið hlutfall verður að dómsmáli Við vinnslu þessarar greinar var leitað upplýsinga hjá skaðatryggingafélögunum fjórum um fjölda og niðurstöðu þeirra dómsmála sem þau hafa átt aðild að .
Voru Tryggingamiðstöðin , Sjóvá , VÍS og Vörður beðin að tilgreina samanlagðan fjölda dómsmála í héraðsdómi og Hæstarétti á árunum 2013 og 2014 , og hversu oft tryggingafélagið var sýknað , sakfellt eða kröfur stefnanda aðeins samþykktar að hluta .
Öll tryggingafélögin , að Tryggingamiðstöðinni undanskilinni , veittu þessar upplýsingar .
Leitaði blaðamaður sjálfur í dómasafni dómstólanna til að afla talna um dómsmál TM .
Gera þarf ákveðna aðferðafræðilega fyrirvara vil tölfræðina , en hún sýnir þó að þau tvö ár sem voru til skoðunar komu tryggingafélögin við sögu í meira en 170 dómsmálum .
Jafngildir það ríflega sjö nýjum dómum í mánuði hverjum að jafnaði , en hafa verður í huga að mörg málin eru tvítalin enda rekin bæði í héraði og Hæstarétti Miðað við tölur Fjármálaeftirlitsins frá árinu 2014 var VÍS stærsta félagið það árið , mælt í bókfærðum iðgjöldum , með um 33,6% markaðshlutdeild .
Næst kemur Sjóvá með 28,5% hlutdeild , þá TM með 26,5% og loks Vörður með 11,5% hlut .
Benda tölurnar til þess að Sjóvá og Vörður standi hlutfallslega oftar í dómsmálum , miðað við markaðshlutdeild , en VÍS nokkru sjaldnar en markaðshlutdeild gæfi til kynna og TM mun sjaldnar miðað við stærð .
Árangur tryggingafélaganna í dómsal var líka misgóður á tímabilinu .
TM hafði fullnaðarsigur í um 66% mála á meðan Sjóvá vann 59% mála og VÍS 50% .
Vörður rekur lestina með 35% , en þá tölu verður að meta með fyrirvara um markaðshlutdeild tryggingafélagsins og lítinn fjölda dómsmála svo að munar hlutfallslega meira um hvert mál sem tapast og vinnst .
Tæplega 0,14% tjónstilkynninga Aðspurður um dómsál félagsins segir Sveinn Fjalar Ágústsson , deildarstjóri ábyrgðar- og slysatjóna hjá VÍS , að hlutfall dómsmála af heildarfjölda tjónstilkynninga hjá tryggingafélaginu hafi verið tæplega 0,14% árið 2014 .
" Þá féllu héraðsdómar í 40 málum þar sem VÍS kom við sögu en skráð tjón það ár voru 29.207 , " segir hann og bætir við að ekki sé algilt að deilt sé um bótafjárhæðir þótt tryggingafélag eig aðild að dómsmáli .
" Í þó nokkrum fjölda þessara mála er snerta VÍS er tekist á um bótaskyldu eða orsakasamhengi en ekki deilt um bótafjárhæðir .
" Segir Sveinn að þó svo að langflest tjón sem tilkynnt eru til VÍS séu bótaskyld , og ljúki því með greiðslu bóta , sé ávallt ákveðið hlutfall sem fellur ekki undir bótasvið trygginga .
" Í hluta þeirra mála lætur tjónþoli reyna á niðurstöðu tryggingafélagsins , ýmist fyrir úrskurðanefnd í vátryggingamálum eða fyrir dómstólum .
Það er eðlilegur réttur tjónþola að leita þess úrræðis og viðeigandi farvegur til að útkljá ágreiningsefni .
Afstaða VÍS var staðfest að hluta eða heild fyrir dómi í um það bil 75% tilfella árið 2013 og 2014 .
" Að vandlega athugðu máli Valgeir Pálsson , forstöðumaður lögfræðiþjónustu Tryggingamiðstöðvarinnar , segir oft reynast nauðsynlegt að fá úrlausn dómstóla um ágreiningsefni sem ekki hefur reynt á áður .
Þá reyni sum tryggingamál á sönnunaratriði sem hægt er að fá betur upplýst við vitnaleiðslur .
" Það eru ýmsar ástæður sem geta legið að baki því að leggja þarf tryggingamál fyrir dómstóla .
Gerum við það þó ekki fyrr en að vandlega athuguðu máli og þá ekki fyrr en fleiri en einn og fleiri en tveir hafa skoðað málið í þaula , og yfirleitt leitast við að meta vafaatriðin tjónþolanum í hag frekar en hitt .
" Reiknast Valgeiri til að á bilinu 80-90% allra tilkynntra krafna séu viðurkennd án nokkurra vandamála en 10-20% hafnað .
" En þar er stór hluti árekstrarmál þar sem sökin er alfarið öðrum megin þó svo að tryggingafélög beggja ökumanna fái tilkynningu um tjónið .
Þau mál sem ágreiningur er um og fara á endanum fyrir dómstóla eru örlítið brot af öllum bótakröfum .
" 