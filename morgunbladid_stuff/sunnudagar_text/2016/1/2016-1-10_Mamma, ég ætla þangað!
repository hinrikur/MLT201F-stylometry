Ótrúlegt ár er að baki hjá Eygló Ósk Gústafsdóttur sundkonu sem kjörin var Íþróttmaður ársins á dögunum .
Eftir að hafa tekið sér hvíld í heila viku er hún komin á fullan skrið við æfingar að nýju á eyjunni Guadeloupe í Karíbahafinu .
Enda má engan tíma missa , Evrópumeistaramót framundan í maí og sjálfir Ólympíuleikarnir í ágúst í Ríó .
Markmið Eyglóar er að komast þar í úrslit enda sanna dæmin að þá getur allt gerst .
Hún stefnir á nám í hjúkrun en býst við að erfitt verði að slíta sig frá sundinu .
Orri Páll Ormarsson orri@mbl.is Heimamenn á eyjunni Guadeloupe í Karíbahafinu eru í öngum sínum .
Ekki nóg með að það hellirigni heldur er hitinn kominn niður í aumar 24 gráður .
Þeir eiga þessu ekki að venjast .
Eygló Ósk Gústafsdóttir getur ekki annað en skellt upp úr þegar hún hermir af þessum hremmingum eyjarskeggja gegnum símann .
Hvaða Íslendingur myndi ekki þiggja 24 gráður – í hvaða mánuði sem er ? Þegar samtalið fer fram hefur Eygló verið í viku á Guadeloupe og hina dagana hefur verið glampandi sól og upp undir þrjátíu stiga hiti .
" Sundlaugarnar eru allar utandyra , " segir hún , " þannig að við erum öll orðin vel brún .
Það er svolítið skrýtið í byrjun janúar .
" Eygló er í æfingaferð á Guadeloupe ásamt fimm íslenskum sundmönnum og tveimur færeyskum .
Hún hefur ekki verið þarna í annan tíma og segir aðstæður fyrsta flokks , sundlaugarnar mjög góðar og heimamenn beri þau á höndum sér .
" Það eru allir alveg rosalega kurteisir á þessari eyju , maður fær til dæmis endalausa sénsa í umferðinni .
Það er eitthvað annað en heima , " segir hún hlæjandi .
Henni er ekki kunnugt um hvort algengt sé að sundfólk komi til æfinga á Guadeloupe en þykir það ekki ótrúlegt .
Alla vega Frakkar en Guadeloupe er frönsk nýlenda .
Þannig er landslið fatlaðra franskra sundmanna við æfingar á eyjunni um þessar mundir .
Mikil náttúrufegurð Eygló er aðeins tvítug að aldri en hefur verið í hópi okkar fremstu sundmanna undanfarin misseri og sló rækilega í gegn í desember síðastliðnum þegar hún fékk tvenn bronsverðlaun á Evrópumeistaramótinu í 25 metra laug .
Þá komst hún í átta manna úrslit í einni grein á heimsmeistaramótinu í Kazan í ágúst , náði ólympíulágmarkinu snemma árs , setti fjölda Íslandsmeta og bætti Norðurlandametið í 200 metra baksundi fjórum sinnum á árinu 2015 .
Fyrir vikið þótti Eygló vel að nafnbótinni Íþróttamaður ársins 2015 komin en kjörinu var lýst milli jóla og nýárs .
Ferðin til Guadeloupe hefur meðal annars þann tilgang að laga sundfólkið að svipuðu loftslagi og í Ríó í Brasilíu en þar fara Ólympíuleikarnir sem kunnugt er fram í ágúst næstkomandi .
Eftir samtal okkar er Eygló til dæmis á leiðinni á kvöldæfingu , sem er sjaldgæft .
Stíft er æft en hópurinn hefur þó gefið sér tíma til að skoða sig um á Guadeloupe sem er aðeins 1.628 ferkílómetrar að stærð .
Eygló segir náttúrufegurð mikla og dýralífið framandi .
Daginn eftir spjall okkar stóð einmitt til að leita uppi forláta risaskjaldbökur .
Áður en við spjölluðum saman átti að fara á sjóskíði en hætt var við vegna úrhellisins .
" Vonandi náum við að gera það seinna , " segir Eygló en hópurinn kemur heim á þriðjudaginn .
Hún er einnig vongóð um að ná að snorkla og kynnast þannig fjölbreyttu dýralífi og gróðri undir yfirborði sjávar .
Eini ókosturinn við Guadeloupe eru skordýrin , hópurinn er víst allur útbitinn .
" Maður gleymir því stundum á Íslandi að til séu pöddur í heiminum , " segir hún létt í bragði .
" Við látum það samt ekki trufla okkur .
Berum bara vel á okkur .
En rosalega eru þessar pöddur leiðinlegar ! " Hlakkar til að sjá krílið Eygló hlakkar óvenju mikið til að koma heim en hér bíður eftir henni glænýr frændi .
" Elsta systir mín , Kristrún , eignaðist sitt fyrsta barn 2. janúar og ég get ekki beðið eftir að sjá krílið .
" Ferðir sem þessi eru partur af þeim forréttindum sem afreksfólk í sundi býr að .
" Það er óborganlegt að sjá alla þessa staði sem ég hef komið á til að æfa eða keppa .
Staði sem ég hefði aldrei komið á annars .
Ég hef komið alla leið til Kína , nýlega var ég í Ísrael , í sumar fer ég til Brasilíu og núna er ég í Karíbahafinu , svo dæmi séu tekin .
Maður kvartar ekki undan þessu .
" Eygló einbeitir sér alfarið að æfingum um þessar mundir .
" Ég hef verið að leita mér að vinnu undanfarið en ekki fundið neitt .
Ég á alveg eins von á því að fresta þeirri leit fram yfir Ólympíuleikana .
" Ólympíuleikarnir eru vitaskuld hápunktur ársins enda stærsta mót sem sundfólk kemst á .
Í millitíðinni fer Eygló á Evrópumeistaramótið í maí og undirbúningur hennar nú tekur mið af því líka .
Fjölmörg smærri mót verða á árinu en þau eru einkum og sér í lagi notuð í æfingaskyni , það er Eygló hvílir ekki sérstaklega fyrir þau , eins og hún kemur til með að gera fyrir EM og ÓL .
Með " hvíld " er átt við að hún æfi minna síðustu tvær vikurnar fyrir mót til að geta toppað á réttum tíma .
" Annars velti ég þessu ekki mikið fyrir mér .
Mæti bara á æfingar eins og mér er sagt .
Ég treysti Jacky , þjálfaranum mínum , fullkomlega fyrir þessu .
Hann skipuleggur undirbúninginn enda þekkir hann mig orðið betur en ég sjálf , " segir hún en Frakkinn Jacky Pellerin hefur þjálfað Eygló í sjö ár , frá því hún var þrettán ára .
" Hann hefur reynst mér ótrúlega vel .
Frábær þjálfari .
" Allt getur gerst í úrslitum Spurð um markmið vegna EM og ÓL kveðst Eygló ekki farin að leiða hugann að því að neinu gagni ennþá .
" Ég er nýbúin að vera í vikufríi og er bara að reyna að koma mér í rútínu aftur , " segir hún en vikufrí hjá afreksfólki í íþróttum er heil eilífð .
" Maður getur varla leyft sér að verða veikur .
Ein vika í hvíld þýðir að maður er tvær og hálfa viku að vinna það upp .
Komast aftur á sama stað og maður var á fyrir hvíldina .
" Þegar gengið er á Eygló varðandi markmiðin fyrir ÓL , hvort raunhæft sé að stefna jafnvel á medalíu , vitnar hún í þjálfara sinn .
Hann sé vanur að segja : " Þegar þú ert komin í úrslit getur allt gerst ! " Þannig að : " Ég stefni á að komast í úrslit .
Dæmin sanna að þá getur allt gerst .
Ég átti til dæmis ekki von á að vinna til verðlauna í 100 metra baksundi á EM í Ísrael í vetur , " segir hún .
Þrátt fyrir ungan aldur er Eygló á leið á sína aðra Ólympíuleika .
Tók fyrst þátt í Lundúnum fyrir fjórum árum .
Hún kveðst hafa lært margt þar og hlakkar verulega til leikanna í sumar .
" Annars er rosalega skrýtið að komið sé ólympíuár .
Mér finnst eins og London hafi verið í fyrra .
Svakalega líður tíminn hratt .
Satt best að segja er ég ekki farin að átta mig á þessu ennþá .
" Eygló setti sér níu ára gömul það markmið að taka þátt í Ólympíuleikunum í Lundúnum .
" Mamma , ég ætla þangað ! " sagði hún ákveðin eftir að hafa fylgst grannt með leikunum í Aþenu sumarið 2004 .
Svar móður hennar var einfalt : " Allt í lagi .
" Þetta gekk eftir .
Vildi byrja að æfa þriggja ára Móðir Eyglóar , Guðrún Gerða Sigurþórsdóttir , hafði raunar aldrei neinar efasemdir um að dóttir hennar ætti eftir að fara á Ólympíuleika .
Eygló var undrabarn í sundi , allt frá því hún hóf æfingar fimm ára gömul .
Hún vildi að vísu hefja æfingar þriggja ára en var ekki hleypt út í laugina .
Eldri systur hennar þrjár , Kristrún , Ásbjörg og Jóhanna Gerða , hafa allar æft og þjálfað sund , og Eygló kveðst á yngri árum hafa verið aðalklappstýran þeirra .
Nú hefur það snúist við .
Jóhanna Gerða , sem er 25 ára , keppir raunar enn og hefur líka sett stefnuna á ÓL í Ríó .
" Það yrði draumur að fara báðar , " segir Eygló en Jóhanna er nýflutt heim frá útlöndum og ætla systurnar að æfa saman næstu mánuðina .
Móðir Eyglóar var í skemmtilegu spjalli í þættinum um Íþróttamann ársins 2015 í Ríkissjónvarpinu .
Þar kom fram að líf fjölskyldunnar væri eitt allsherjar sund og hún hefði haldið til haga öllum metum sem Eygló hefði sett gegnum tíðina .
Í þar til gerðri bók .
Sem er ærið verk .
Faðir Eyglóar , Gústaf Adólf Hjaltason , er líka kunnur sundfrömuður hér á landi og hefur stutt dætur sínar með ráðum og dáð gegnum tíðina .
" Bakland mitt er ótrúlegt ; ég er svo heppin að hafa alltaf fengið ótrúlegan stuðning frá fjölskyldunni .
Án hennar hefði ég ekki náð svona langt .
Á því leikur enginn vafi , " segir Eygló .
Auk móralsks stuðnings hafa foreldrar Eyglóar varið ófáum krónunum í keppnisferðir hennar gegnum tíðina en í seinni tíð hefur afrekssjóður Íþróttasambands Íslands staðið straum af öllum sundtengdum kostnaði .
Framlagi Guðrúnar og Gústafs er þó hvergi nærri lokið en Eygló býr frítt í föðurhúsum og er þar í fæði sem gerir henni kleift að stunda sundið af fullu kappi .
" Ef ég byggi ekki heima þyrfti ég að vera í fullri vinnu með æfingunum sem myndi líklega draga úr möguleikum mínum á að ná árangri enda þótt erfitt sé að fullyrða það .
Lúxushótel mamma er besta hótel í heimi og það verður erfitt að flytja út .
" Hún hlær .
Óvænt símtal Eygló hefur auðvitað verið í viðtölum vegna kjörsins á Íþróttamanni ársins 2015 en eigi að síður er ekki hægt að sleppa henni án þess að tala um þann magnaða árangur .
Við munum að Eygló er aðeins tvítug .
Spurð hvort hún hafi gert sér vonir um að fara með sigur af hólmi í kjörinu kveðst hún ekki hafa verið farin að velta því fyrir sér þegar hún fékk símtal þar um .
Venjulega veit sigurvegarinn ekki niðurstöðuna fyrr en kjörinu er lýst í beinni sjónvarpsútsendingu en þar sem Samtök íþróttafréttamanna , sem standa að kjörinu , höfðu vitneskju um að hún yrði ekki á landinu þann dag þurfti að láta hana vita tíu dögum áður svo hægt væri að afhenda henni verðlaunagripinn og eiga við hana samtal fyrir útsendinguna .
" Þegar hringt var í mig var ég beðin að hafa hljótt um þessi tíðindi þangað til þau yrðu gerð opinber en það var erfitt þar sem ég var með Kristrúnu systur minni þegar símtalið kom og hún sá strax á viðbrögðum mínum hvert erindið var .
Annars gekk ágætlega að þegja yfir þessu , " segir Eygló .
Henni þótti leiðinlegt að geta ekki verið á staðnum en bætti sér það upp með því að horfa á útsendinguna á Skype .
" Hún var smáblörruð en þetta komst meira og minna allt til skila , " segir hún en það var Jóhanna Gerða sem tók við bikarnum fyrir hönd systur sinnar í útsendingunni .
Mikill heiður á góðu ári Mögulega fær Eygló tækifæri til að hampa bikarnum sjálf í beinni útsendingu í framtíðinni en ferill hennar er að líkindum rétt að hefjast .
" Það er auðvitað ómögulegt að segja en vonandi kem ég aftur til greina síðar .
Ég stefni alla vega að því að bæta mig í framtíðinni .
" Hún segir kjörið mikinn heiður , ekki síst þar sem árið 2015 var einstaklega gjöfult í íslensku íþróttalífi .
Karlalandsliðið í knattspyrnu tryggði sér í fyrsta skipti sæti á stórmóti og karlalandsliðið í körfubolta tók í fyrsta skipti þátt í stórmóti .
Þá vegnaði kvennalandsliðinu í knattspyrnu afar vel og Aníta Hinriksdóttir hlaupari átti afbragðsgott ár .
Svo dæmi séu tekin .
Sundið stal samt senunni í kjörinu en Hrafnhildur Lúthersdóttir varð þriðja á eftir Eygló og Gylfa Þór Sigurðssyni knattspyrnumanni .
Eygló er fyrsta sundmanneskjan til að hreppa hnossið í fjórtán ár ; Örn Arnarson gerði það síðast , árið 2001 .
Eygló segir þetta staðfesta mikinn uppgang í sundíþróttinni hér á landi undanfarin misseri .
" Þetta lítur ljómandi vel út .
Við höfum sjaldan átt eins marga sterka sundmenn og vonandi eflist sundið bara enn frekar við þennan árangur okkar Hrafnhildar .
Ég hvet alla vega sem flesta til að byrja að æfa .
Sund er íþrótt sem fer alls ekki illa með líkamann .
Meiðsli eru sjaldgæf og ég hef til dæmis aldrei brotið bein .
Kærastinn minn er í handbolta og hefur brotnað nokkrum sinnum og slitið ýmislegt .
" Kærasti Eyglóar heitir Snorri Rafn Theodórsson og er úr Hafnarfirði .
Spurð hvort hún finni fyrir aukinni pressu um að ná árangri eftir kjörið svarar Eygló neitandi .
" Ég hef farið gegnum tímabil þar sem ég hef látið utanaðkomandi pressu hafa áhrif á mig en held að ég sé komin yfir það .
Í dag geri ég bara mitt besta hverju sinni og ef ég verð ömurleg verður bara að hafa það .
Þá er ekkert annað að gera en rífa sig upp og gera betur næst .
Keppnisíþróttir snúast ekki síður um andlegu hliðina en þá líkamlegu .
Maður verður að halda haus ætli maður að ná árangri .
Mér finnst ég vera á góðum stað hvað þetta varðar í dag , reynslunni ríkari .
" Feisbúkkið spriklaði af fjöri Mikil athygli fylgir kjöri á Íþróttamanni ársins og mun fleiri vita líklega hver Eygló Ósk Gústafsdóttir er núna en fyrir tveimur vikum .
Hún kveðst svo sem ekki finna fyrir því ennþá enda hefur hún verið erlendis frá því kjörinu var lýst .
" Að vísu hef ég fundið aðeins fyrir þessu á feisbúkkinu .
Fjöldinn allur af fólki sem ég þekki lítið eða ekkert hefur verið að óska mér til hamingju .
Það er mjög skemmtilegt .
" Enda þótt Eygló sé bara tvítug hefur hún í nokkurn tíma verið meðvituð um það að hún er fyrirmynd ; íþróttamaður sem margir líta upp til , bæði eldra fólk og yngra .
" Ég hef hugsað töluvert um þetta og reyni fyrir vikið alltaf að vanda mig þegar ég kem fram .
Mikilvægasti boðskapurinn er líklega að allt er hægt ef viljinn er fyrir hendi .
Fólk þarf bara að leggja nógu hart að sér .
" Í hinu stóra samhengi er ferill keppnisfólks í íþróttum alla jafna stuttur .
Eygló veit ekki á þessu stigi hversu lengi hún mun keppa í sundi en hefur þó sett stefnuna á Ólympíuleikana í Tókýó 2020 .
" Ég hugsa ekki lengra í bili .
Mögulega hætti ég , mögulega held ég áfram .
Það mun velta á því hvort mér finnist ég hafa náð mínum markmiðum á þeim tímapunkti .
Verð ég orðin sátt ? Þegar maður byrjar að vinna til verðlauna á stórmótum vill maður kannski alltaf bara meira og meira .
" Hún hlær .
Hjúkrun og þjálfun Eygló stefnir á háskólanám í framtíðinni og segir hjúkrunarfræðina mest heillandi .
Hvenær og hvar hún sest á skólabekk sé þó svolítið óljóst .
Háskólanám sé tímafrekt og fari ekki vel með stífum æfingum og mikilli fjarveru vegna keppni .
Henni þykir ólíklegt að hún muni hefja nám næsta haust en útilokar það þó ekki .
" Ég er bara búin að hugsa árið fram í ágúst , " segir hún en þá fara Ólympíuleikarnir fram .
Enda þótt hún hætti keppni gerir Eygló fastlega ráð fyrir að verða viðloðandi sundið áfram .
Hún er ekki að þjálfa í augnablikinu en hefur gert það og fundið sig vel í því hlutverki .
" Ég hef aðallega verið með krakka á aldrinum níu til tólf ára og það er virkilega gaman og gefandi að kenna þeim allt sem maður kann .
Þjálfun er mjög heillandi vettvangur .
Það verður örugglega vonlaust fyrir mig að slíta mig frá sundinu .
" 