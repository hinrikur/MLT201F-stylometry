Yfirvöld í Taílandi létu til skarar skríða gegn mansali eftir að fjöldagröf fannst skammt frá landamærum Malasíu 1. maí .
Það hafði þær afleiðingar , án þess að það væri ætlunin , að smyglarar , sem óttuðust að verða sóttir til saka , skildu á milli sjö og átta þúsund manns eftir á bátum undan ströndum Malaísu , Indónesíu og Taílands .
Farþegarnir voru flestir múslimar úr röðum rohingja í Búrma sem eiga yfir höfði sér trúarlegar ofsóknir af hálfu róttækra búddista .
Í rúma viku ýttu stjórnvöld landanna þriggja bátunum flestum aftur á haf út , en þegar alþjóðlegur þrýstingur fór vaxandi samþykktu þau að veita fólkinu athvarf til bráðabirgða .
Hér sjást rohingjar safna vistum sem varpað var úr þyrlu taílenska hersins .
Veiðimaðurinn verður að bráð Eftir að Cecil , 13 ára gamalt ljón með sérstakan svartan makka , yfirgaf eða var lokkaður út úr verndarsvæði sínu og drepinn fór allt á annan endann .
Bandarískur tannlæknir og áhugaveiðimaður , Walter James Palmer , skaut Cecil snemma í júní og fékk yfir sig holskeflu reiði og sorgar frá almenningi um allan heim .
Hann fór í felur þegar yfirvöld í Simbabve sökuðu hann um veiðiþjófnað og kröfðust framsals .
Í Bandaríkjunum setti fólk upp minnisvarða um Cecil fyrir utan tannlæknastofu hans og á netinu .
Nokkur flugfélög brugðust við uppnáminu með því að tilkynna að þau myndu ekki flytja minjagripi veiðimanna stórra dýra og Sameinuðu þjóðirnar samþykktu ályktun , sem ætlað er að þrýsta á hnattrænt átak um að stöðva veiðiþjófnað og sölu og smygl á dýrum .
Svo fór að ríkisstjórn Simbabve greindi frá því að Palmer hefði verið með tilskilin leyfi til veiðanna .
Kyrrðin rofin Syrgjendur votta þeim 130 sem létust og 413 sem særðust í hryðjuverkum í París 13. nóvember virðingu sína við einn af stöðunum sem ráðist var á .
Yfirvöld báru fljótt kennsl á höfuðpaurinn : Abdelhamid Abaaoud , Belga af marokkóskum uppruna sem hafði farið til Sýrlands 2014 , svarið Ríki íslams hollustu , snúið aftur og lagt á ráðin um árásirnar .
Víða um Evrópu var kallað eftir harðari landamæragæslu , sér í lagi gegn flóttamönnum .
Abaaoud og 2 vitorðsmenn hans féllu í átökum við lögreglu í París 5 dögum síðar .
Lengi lifi drottningin Tony Appleton , óopinber borgarkynnir í London , gerir heyrinkunnugt fyrir utan Buckingham-höll 9. september að Elísabet II. drottning hafi náð þeim merka áfanga 89 ára gömul að hafa verið lengur handhafi bresku krúnunnar en nokkur annar með því að sitja lengur en 23.226 daga .
Með metinu kviknaði aldagömul deila um hvort að leggja eigi niður bresku krúnuna .
Stuðningsmenn þess eru hins vegar í minnhluta , meðal annars vegna vinsælda drottningarinnar og stöðugleika .
Þar sem pólitískt vald krúnunnar er lítið eru flestir á því máli að halda í hefðina .
Langþráð þíða á Kúbu Eftir 54 ára þögn hófu stjórnvöld í Bandaríkjunum og á Kúbu opinberar viðræður í janúar um að koma á stjórnmálasambandi að nýju milli landanna .
Þótt viðskiptabannið sé enn í gildi mótmæltu gagnrýnendur úr röðum repúblikana þessum breytingum þar sem þær myndu þjóna stjórn Castros .
Í hugum sumra Kúbana virtust fyrirheit um ný viðskipti og ferðamenn slíkum efasemdum yfirsterkari og ber þessi götumynd frá Havana því vitni .
Sumum bandarískum fyrirtækjum var leyft að færa út kvíarnar til Kúbu og í júlí opnaði Kúba sendiráð í Washington og Bandaríkin sendiráð í Havana .
Neyðarástand í Búrúndí Brestir komu fram í lýðræðinu í Búrúndí í maí þegar stjórnlagaréttur úrskurðaði að Pierre Nkurunziza forseti mætti bjóða sig fram þriðja sinni .
Mómtæli blossuðu upp í höfuðborginni og herforingi framdi misheppnað valdarán .
Nkurunziza beitti valdi til að kæfa andóf og frelsi fjölmiðla .
Hann var endurkjörinn í kosningum í júlí .
Stjórnarandstöðuflokkarnir sniðgengu kosningarnar á þeirri forsendu að þær væru óheiðarlegar og ólýðræðislegar .
Rúmlega 170 þúsund manns flúðu til grannríkja af ótta við að ofbeldi myndi blossa upp milli hútúa og tútsa að nýju .
Sorg í Singapúr Lee Kuan Yew , sem var fyrsti forsætisráðherra Singapúr og sat frá 1959 til 1990 , lést 23. mars 91 árs að aldri .
Á valdatíma hans urðu meðaltekjur á íbúa með þeim hæstu í Asíu .
Yew er eignuð ör þróun í landinu og útrýming spillingar .
Margir telja hann föður Singapúr , en aðrir saka hann um gerræði og að hafa reynt að móta íbúa landsins með smásmyglislegri lagasetningu fremur en að leiða .
Sorg í Egyptalandi Kristnir koptar í Egyptalandi sóttu minningarathöfn um miðjan febrúar vegna kopta , sem vígamenn úr Ríki íslams tóku af lífi .
Vígamennirnir settu myndskeið á netið þar sem sýnt var þegar margir voru teknir af lífi af 21 manni , sem var rænt þegar þeir voru við vinnu í Líbíu .
Egyptar svöruðu með því að gera loftárásir yfir landamærin á Ríki íslams og skoruðu á bandalagið , sem berst við Ríki íslams í Írak og Sýrlandi , að hefja líka aðgerðir í Líbíu .
Lét vélina hrapa viljandi Brak úr farþegavél flugfélagsins Germanwings , sem var á leið frá Barselóna á Spáni til Düsseldorf í Þýskalandi , fannst í fjallshlíð í frönsku Ölpunum .
Flugmaður vélarinnar , Andreas Lubitz , lét vélina hrapa viljandi 24. mars .
150 manns voru um borð og létust allir .
Yfirvöld komust að því að Lubitz hefði verið þunglyndur og kynnt sér sjálfsmorðsaðferðir fyrir hrapið .
Flugfélög endurskoðuðu aðferðir við að meta geðheilsu flugmanna og settu reglur til að tryggja að ávallt væru tveir úr áhöfn vélar staddir í flugstjórnarklefa hennar .
Kynþáttaóeirðir í Bandaríkjunum Hreyfingin Svört líf skipta máli leitaðist allt árið 2015 við að draga athyglina að ofbeldi lögreglu og ójöfnuði kynþátta .
Hreyfingin varð til árið áður eftir andlát Michaels Browns , óvopnaðs tánings , sem hvítur lögreglumaður skaut til bana í bænum Ferguson í Missouri .
Ýmis atvik urðu til að kveikja mótmæli .
Eftir að Freddie Gray , 25 ára gamall íbúi Baltimore , lét lífið í höndum lögreglu í apríl sauð upp úr í mótmælum í borginni og víða um Bandaríkin .
Lengi hefur verið grunnt á því góða í samskiptum kynþátta í Baltimore .
Aðgerðarsinnar og samtök kröfðust þess að gripið yrði til aðgerða á borð við að skylda lögreglumenn til að vera með myndavélar á sér , umbætur í fangelsismálum og átak í atvinnumálum .
Sá stutti er laus Alræmdasti eiturlyfjabarón Mexikó , Joaquín Archivaldo Guzmán Loera , sem gengur undir viðurnefninu El Chapo eða sá stutti , slapp úr fangelsi í gegnum neðanjarðargöng 11. júlí .
Hvergi í fangelsum Mexikó á öryggisgæsla að vera meiri og var flóttinn hinn vandræðalegasti fyrir Enrique Peña Nieto forseta , sem hafði lýst því yfir að handtaka glæpaforingjans árið 2014 bæri vitni frammistöðu stjórnar sinnar í baráttunni við eiturlyf .
Guzman hafði áður sloppið úr fangelsi .
2001 flúði hann úr fangelsi þar sem aðstæður voru svipaðar með hjálp fangelsisvarða .
Ættarveldi rís Frjálslyndi flokkurinn undir forustu Justins Trudeaus vann sigur eftir harða baráttu í kosningunum 19. október og hann varð forsætisráðherra .
Fylgdi hann þar í fótspor föður síns , Pierres Trudeaus , og hefur það ekki gerst áður í sögu Kanada .
Trudeau sigraði Íhaldsflokk Stephens Harpers og lofaði miklum breytingum .
Harper fygldi harðri stefnu öryggis- og utanríkismálum .
Trudeau talaði hins vegar um að snúa aftur að grunngildum , að ýta undir fjölmenningu heima fyrir og vera rödd uppbyggingar utan landsteinanna .
Trudeau sést hér ásamt konu sinni , Sophie Grégoire , á kosningakvöldið .
Dularfullur dauðdagi í Argentínu Alberto Nisman saksóknari fannst látinn í íbúð sinni í Buenos Aires í Argentínu 18. janúar og virtist hafa svipt sig lífi .
Ráð hafði verið gert fyrir því að hann bæri vitni næsta dag fyrir argentínska þinginu um sprengjutilræði í félagsmiðstöð gyðinga í borginni árið 1994 .
85 manns létust í árásinni .
Nisman kvaðst hafa fundið vísbendingar um að argentínsk stjórnvöld hefðu samþykkt að hylma yfir stuðning Írana við tilræðið , sem samtökin Hezbollah frömdu , í skiptum fyrir olíu .
Yfirvöld komust að þeirri niðurstöðu að óvíst væri um dánarorskökina .
Niðurstaða rannsóknar , sem fyrrverandi eiginkona Nismans lét gera , var hins vegar að hann hefði verið myrtur .
Jarðskjálfti í Nepal Tveir jarðskjálftar , sem riðu yfir hver á eftir öðrum , sá fyrri 7,8 stig á Richter , sá síðari 7,3 stig , ollu gríðarlegu tjóni í Nepal .
Talið er að 8.633 hafi látið lífið og á stórum svæðum voru innviðir í rúst eftir skjálftana .
Í höfuðborginni , Katmandu , mátti víða sjá bálfarir eftir hamfarirnar .
Stjórnvöld tóku seint við sér og notaði ungt fólk og samtök sjálfboðaliða félagsvefi og settu upp vefsíður til að samræma björgunaraðgerðir og veita upplýsingar .
Stærstu stjórnmálaflokkarnir í Nepal samþykktu nýja stjórnarskrá í september til þess að fjarlægja þröskulda fyrir uppbyggingu .
Kom til átaka þegar hópar , sem töldu að þeir hefðu ekki notið sannmælis í stjórnarskránni , mótmæltu .
Vírus í loftinu Stjórnvöld í Suður-Kóreu gripu til aðgerða til að stöðva útbreiðslu sjúkdómsins MERS , sem leggst á öndunarfæri og er kenndur við Mið-Austurlönd , með því að loka skólum og biðja þúsundir manna um að vera í sóttkví .
Fyrir utan tvær konur , sem tóku sjálfmynd fyrir utan Gyeongbokgung-höll í Seoul , var þar engan að sjá .
Neysla almennings og hagvöxtur hrapaði vegna aðgerðanna .
Vírusinn , sem talið er að hafi borist úr kameldýrum í menn 2012 , greindist í Suður-Kóreu 20. maí eftir að maður , sem hafði ferðast til Saudi Arabíu og Sameinuðu arabísku furstadæmanna leitaði sér lækningar .
Þegar tókst að stöðva útbreiðslu sjúkdómsins höfðu 186 sýkst og 36 látið lífið .
Vírusinn er eins og stendur bundinn við Mið-Austurlönd .
Náttúruvernd í Kína Kínverskir embættismenn og Paulson-stofnunin í Chicago tilkynntu í júní áætlun til reynslu um að koma á fót þjóðgörðum .
Nær áætlunin til fjölbreyttra vistkerfa og jarðsögulegra svæða á borð við Huanglong-verndarsvæðið í Sichuan-héraði .
Verndarsinnar fögnuðu fréttunum , enda væru margir af núverandi verndarsvæðum og görðum landsins í hættu vegna ferðamennsku og iðnaðar og stjórnmálamenn í heima í héraði gætu breytt eða þurrkað út mörk þeirra eftir þörfum .
