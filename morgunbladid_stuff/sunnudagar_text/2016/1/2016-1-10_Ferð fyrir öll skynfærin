Sambýlisfólkið Kjartan Long og Melkorka Jónsdóttir lét langþráðan draum um að ganga í Himalajafjöllunum rætast fyrr í vetur .
Með í för var félagi þeirra , Oddur Valur Þórarinsson .
Til að gera langa sögu stutta fór ferðin , sem tók fjórar vikur , langt fram úr væntingum .
Og voru þær ekki litlar .
Kjartan og Melkorka eru staðráðin í að fara þangað aftur .
Orri Páll Ormarsson orri@mbl.is Snemma á síðasta ári festu Kjartan Long og Melkorka Jónsdóttir kaup á ferð til Nepals gegnum breska ferðaskrifstofu .
Fara átti í október .
Í apríl urðu á hinn bóginn skelfilegir jarðskjálftar á svæðinu og stórlega dró úr ferðum þangað .
Þegar komið var fram í ágúst lá fyrir að ferðin yrði mögulega ekki farin .
Í stað þess að hætta við að fara settu Kjartan og Melkorka sig í samband við Vilborgu Örnu Gissurardóttur , sem kom þeim í samband við nepalskan leiðsögumann Dendi Sherpa , sem vinnur hjá ferðaskrifstofunni , Himalayan Friends Trekking .
Hlutirnir gengu hratt fyrir sig og um miðjan október flugu Kjartan og Melkorka ásamt félaga sínum , Oddi Vali Þórarinssyni , til Kathmandu , höfuðborgar Nepals , með viðkomu í Doha í Katar .
Innifalið í ferðinni var leiðsögumaður , Dendi Sherpa , og tveir burðarmenn og mæla Kjartan og Melkorka eindregið með ferðaskrifstofunni .
Dendi tók á móti þeim strax á flugvellinum í Kathmandu og fylgdi þeim næstu fjórar vikurnar um undur Himalajafjallanna .
Hann talar prýðilega ensku og reyndist þess utan hinn skemmtilegasti náungi .
Undirbjuggu sig vel " Við ráðleggjum öllum sem ætla í ferð af þessu tagi að undirbúa sig vel , " segir Melkorka .
" Kynna sér svæðið rækilega og helst fá sér leiðsögumann .
Þannig fæst mun meira út úr ferðinni .
" Auk þess að vísa þeim veginn kom Dendi með margvíslegar ráðleggingar , eins og varðandi mataræði á leiðinni og hraða á göngunni .
Að sögn Kjartans flaska margir á því að borða rangt fæði eða drekka mengað vatn og fá í magann , eða ganga of hratt og næla sér í fjallaveiki .
Þannig er hætta á að ferðin verði ónýt en þau sáu einmitt þyrlur sækja nokkra fárveika göngumenn .
Dendi ráðlagði þeim að borða ekki kjöt en engum dýrum er slátrað á svæðinu , allt kjöt er flutt frá Kathmandu og fyrir vikið er stundum farið að slá í það .
Ferðamönnum hefur fækkað verulega í Nepal eftir jarðskjálftana , allt að 70% , og segja Kjartan og Melkorka heimamenn hafa tekið sér opnum örmum .
Undirstöðuatvinnuvegur svæðisins er ferðamennska og fyrir vikið var árið 2015 afar erfitt fyrir heimamenn .
Eyðileggingin mikil Þau segja augljóst að miklar náttúruhamfarir hafi gengið yfir svæðið og eyðileggingin er mikil í fjallaþorpunum .
Dæmi eru um að heilu þorpin hafi nánast þurrkast út .
Fólkið slapp þó merkilega vel enda gengu skjálftarnir yfir að degi til meðan það var úti á ökrunum að vinna .
Mannfall var samt nokkuð , til að mynda missti Dendi bæði bróður sinn og frænda í grunnbúðum Everest og slasaðist sjálfur .
Hann vann þar sem kokkur og matreiddi ofan í fjallgöngumenn .
Þrátt fyrir áfallið segja Kjartan og Melkorka mikinn hug í fólki og uppbygging sé í fullum gangi .
" Við heyrðum ófá hamarshöggin , " segir Melkorka .
Þau viðurkenna að hafa sjálf leitt hugann að hugsanlegum jarðskjálftum meðan þau voru ytra , án þess þó að finna fyrir hræðslu .
Gangan hófst í Lukla í Khumbu-dalnum , þar sem einn hættulegasta flugvöll í heimi er að finna .
Margir kannast líklega við hann úr kvikmynd Baltasars Kormáks , Everest .
Lukla er í 2.800 metra hæð yfir sjávarmáli en hæst fóru þau yfir 5.500 metra .
Í þrígang .
Í svo mikilli hæð er mikilvægt að ganga hægt til að veikjast ekki .
Sumir dagar fóru hreinlega í hæðaraðlögun .
Gengið var í 21 dag , allt frá 5 km upp í 25 km á dag .
Oftast var gengið frá kl. 8 til 17 en stundum lengur , frá kl. 5 á morgnana til kl. 18 .
Eftir svo langa daga var hvíldin kærkomin .
Miklir popparar Gist var í skálum , sem kallast raunar " tehús " í Nepal og segja Kjartan og Melkorka aðstæður víðast hvar hinar bestu .
Góður matur og þægilegir beddar .
Poppkorn er í miklum metum á þessum slóðum , Kjartani til ósvikinnar ánægju .
" Ég fékk popp í öllum skálunum , " segir hann léttur í bragði .
Lítið er um raftæki í tehúsunum og sturturnar yfirleitt ískaldar .
Enginn upphitun er í skálunum önnur en ein kamína sem oftast var staðsett í setustofu / matsal .
En stundum þokkalegt netsamband , sem kom á óvart .
Enda þótt sæmilega hlýtt sé á daginn frystir gjarnan á næturnar á þessum árstíma .
Mest fór frostið niður í 17 gráður .
Þá var sofið í dúnúlpum í dúnsvefnsvefnpokum .
Þau voru allan tímann innan Sagarmatha-þjóðgarðsins sem stofnaður var fyrir fjörutíu árum .
Borga þarf inn í garðinn og framvísa þar til gerðum passa reglulega .
Meðal áningarstaða voru grunnbúðir Everest og Kala Phattar í 5.644 m. hæð .
Af toppi Kala Phattar er einn bestu útsýnisstaðurinn á Everest .
Þau segja fjallið fræga í einu orði sagt stórfenglegt og afar erfitt að hafa augun af því þegar komið er í svona mikið návígi .
Bera auðveldlega 100 kg Engir vegir eru frá Lukla og fyrir vikið ekki hægt að nota vélknúin tæki .
Aðeins asna , jakuxa og burðarmenn .
Þau segja burðarmennina ótrúlega .
" Þeir bera auðveldlega sextíu til hundrað kg á bakinu en taka samt fram úr manni enda þótt maður sé bara með 15 kg bakpoka sjálfur .
Maður skilur þetta ekki , " segir Melkorka .
Þau segja svolitla kúnst að umgangast jakuxana og mæta þeim á þröngum stígum .
Þeir séu ekki árásargjarnir en með mikil horn og skömmu áður en þau voru þarna á ferð lést bresk kona eftir að hafa flækst í hornum eins uxans .
Skildi ótrúlega mikið eftir Kjartan og Melkorka segja áhrif loftslagsbreytinga augljós í Himalaja , verulega sjái á skriðjöklunum sem sumir hverjir eru hreinlega orðnir að litlum sköflum .
" Þetta hefur gerst mjög hratt og heimamönnum þykir þróunin uggvænleg , " segir Kjartan .
Kjartan og Melkorka eru á einu máli um að ferðin hafi farið fram úr björtustu væntingum .
" Þetta var stórkostleg upplifun , " segir Melkorka .
" Það er gríðarleg náttúrufegurð þarna , að ekki sé talað um mannlífið .
Þetta var ferð fyrir öll skynfærin .
Svona ferð skilur alveg ótrúlega mikið eftir sig ; maður lærir svo margt um sjálfan sig .
" Margir mikla ferð á svona framandi slóðir eflaust fyrir sér og Kjartan og Melkorka viðurkenna að þau hafi gert það líka .
" Þegar á reyndi var þetta einfaldara en við héldum að það yrði .
Auðvitað þarf að huga að tryggingamálum , sóttvörnum og þess háttar en þetta gekk eins og í sögu , " segir Melkorka .
Hún viðurkennir að hún hugsi hlutina aðeins öðruvísi eftir að hafa komið til Nepal .
" Maður gleymir því stundum hvað við höfum það ofboðslega gott hérna heima .
" Þau eru ekki sein til svars þegar spurt er hvort þau ætli aftur til Nepals .
" Pottþétt , " segir Kjartan .
" Þetta togar rosalega í okkur .
Gaman yrði til dæmis að fara einhvern tíma með hóp þangað .
" Þeir sem vilja fara með rétti upp hönd ! 