Ashley Gilbertson hefur á síðustu árum ljósmyndað svefnherbergi hinna látnu .
Nánar tiltekið svefnherbergi þátttakenda í stríðunum í Írak og Afganistan ; svefnherbergi í Bandaríkjunum , Englandi , Skotlandi , Hollandi , Ítalíu , Þýskalandi og Frakklandi .
Sumir foreldrar halda persónulegum munum barnanna sinna eins og þeir voru þegar þau fóru , sem Gilbertson festir á filmu .
Á einni myndinni sjáum við hokkíkylfur og fána með merki hokkífélagsins Toronto Maple Leafs .
Á annarri hangir höfrungadúkka við bókahillu þar sem litlir plastenglar standa .
Þetta eru ljósmyndir af fjarveru – hljóðlátar birtingarmyndir persónunnar að baki hermanninum sem mun aldrei snúa til baka – og þetta eru ljósmyndir af sári sem grær ekki – sorg fjölskyldu varðveitt í föstu formi .
Ekki bara nöfn og númer Gilbertson vildi að áhorfandanum liði eins og hinir nýlátnu hermenn væru " ekki bara nöfn og númer fólks sem hafði dáið á ókunnugum stað " , og honum tekst það markmið nánast óhugnanlega vel .
Að horfa á verkin hans virkar á áhorfandann eins og hann sé óþægilega mikið í leyfisleysi , að horfa náið á óbærilegan sársauka .
Hin vel viðhöldnu herbergi minna mig á áletrun á legsteini bresks hermanns í fyrri heimsstyrjöld : " Ef ást hefði getað bjargað honum , þá hefði hann ekki dáið .
" Á sama tíma er sú staðreynd jafnvel skrítnari en myndirnar sjálfar hvað þeirra er mikil þörf , að við þurfum þessa áminningu að þeir sem falla í átökum séu meira en nöfn á blaði .
Mér sýnist sem helsta sérkenni styrjalda nútímans sé ekki nein tæknileg þróun – alveg sama hversu sláandi notkun drónanna er eða notkun styrjaldaraðila á samfélagsmiðlum – heldur frekar að hve miklu marki hinn almenni borgari í vestrænu lýðræðisríki getur skilið sig frá ábyrgðinni á stríðum sem háð eru í hans nafni og fyrir skattpening hans .
Þegar ég var í Írak árið 2007 hafði ég áhyggjur af því að Bandaríkjamenn fylgdust ekki með styrjöldunum okkar og heimkoman sló ekki á þær áhyggjur mínar .
Ég man eftir að hafa fengið símtal á bar í Brooklyn , þar sem mér var sagt að kunningi minn hefði verið skotinn í Afganistan .
Upplýsingarnar létu aðstæðurnar sem ég var í nánast virðast ógeðfelldar .
Ég vissi að pólitísku ákvarðanirnar sem teknar voru heima fyrir réðu því að lokum hvort fólk lifði eða dó í Írak , en á sama tíma virtust Bandaríkin svo ótengd því sem var að gerast í erlendum ríkjum .
Ég var hluti af því sem Andrew Bacevich kallaði " 1% herinn " , herliði Bandaríkjanna sem byggist eingöngu á sjálfboðaliðum .
Á þeim tíma virtist það vera það sem útskýrði tilfinningar mínar um að ég væri ekki á réttum stað og ég fékk þá hugaróra að það að taka upp herskyldu á ný myndi leysa öll okkar vandamál .
Saumað að hershöfðingjunum En samt þegar litið er til baka sé ég að á meðan ég var í Írak var frekar mikil og almenn umræða um stefnuna í varnarmálum .
Þegar David Petraeus hershöfðingi bar vitni fyrir Bandaríkjaþingi í september 2007 um niðurstöðu fjölgunarinnar í bandarísku herliði var mikið af pólitískum sýndarleik , þar sem samtök gegn stríðinu keyptu ögrandi heilsíðuauglýsingu í New York Times og fréttastöðvar báru á borð ítarlega ( þótt hún væri oft illa gerð ) greiningu og öldungadeildarþingmenn úr báðum flokkum saumuðu vel að arkitektum opinberrar stefnu Bandaríkjahers .
Stefnan sem menn unnu eftir á þeim tíma snerist um gagnaðgerðir gegn uppreisninni , sem handbók Bandaríkjastjórnar lýsti sem " blöndu af alhliða aðgerðum borgara og hers til þess að takast samtímis á við uppreisnina og taka á rótum hennar " .
Þar sem það var heimspeki okkar , og af því að við höfðum gríðarmikið herlið sem bar ábyrgð á ýmsum héruðum Íraks , tengdust árangursmælingarnar allar stöðugleika – Petraeus hélt því fram að á heildina litið hefði öryggisbrestum fækkað , færri almennir borgarar týndu lífi og öryggissveitir Íraka létu til sín taka , á meðan öldungadeildarþingmenn spurðu hvort misfellurnar í írösku samfélagi myndu gera lítið úr þeim árangri eða hvort sá takmarkaði árangur sem herinn gat sýnt fram á væri þess virði að halda aðgerðunum áfram , eða hvort eitthvað af þessu tryggði öryggi Bandaríkjanna ( hershöfðinginn viðurkenndi að hann vissi það ekki ) .
Svona samtöl virðast æ sjaldgæfari á vorum tímum : Öld gagnhryðjuverkanna .
Við sendum ekki herlið til þess að taka svæði lengur ; við gerum loftárásir eða sendum dróna eða sérsveitir til þess að drepa eða klófesta óvini okkar .
Í besta falli sendum við nokkra ráðgjafa , líkt og við gerðum í Víetnam í upphafi sjöunda áratugarins .
Í staðinn fyrir að við reynum að lyfta heilu samfélögunum upp úr öskustónni höfum við takmarkað markmið okkar við að elta uppi og drepa óvini okkar .
Það sem var einu sinni einn þáttur af mun víðari baráttu hers og almennra borgara gegn uppreisnarstarfsemi er nú orðið eina ráðið , jafnvel þótt svo virðist sem það veki andúð víða um heim .
Það er ekki að hin háleitu markmið þess að kveða niður uppreisnir séu orðin minna mikilvæg við að kveða niður öfgastefnur ; eina ástæðan er að við höfum áttað okkur á því að við erum annaðhvort ekki nógu góð eða nógu þolinmóð til þess að ná þeim markmiðum , þannig að hvers vegna ættum við ekki að skipta yfir í eitthvað sem við getum gert ? Eins og John Amble , fyrrverandi liðsforingi í njósnadeild Bandaríkjahers , sagði : " Þó að það að eiga í samtali við viðkvæm samfélög til þess að draga úr stuðningi við al-Qaida sé enn algjör nauðsyn ...
þá myndi jafnvel mjög rausnarleg lýsing á tilraunum okkar í þessa veru meta árangurinn í meðallagi .
" Berið það saman við hina byltingarkenndu breytingu á hraðanum í aðgerðum sérsveita .
Að sögn Marcs Ambinders og D.B .
Gradys voru færri en tólf slíkar aðgerðir samþykktar á einum mánuði í apríl 2004 , en þegar komið var fram í júlí 2006 voru þær orðnar 250 á mánuði , og þar sem drónar eru sífellt meira notaðir hefur geta okkar til þess að beina hernaðargetu okkar á afvikna staði einungis aukist .
John Nagl , fyrrverandi undirofursti , lýsir sérsveitum okkar sem " drápsmaskínu sem sinni gagnhryðjuverkastarfsemi á iðnaðarlegum kvarða " .
Þar sem almenningur sér ekki til Það sem er kannski ennþá betra fyrir stjórnmálamenn , þar sem drónar og rassíur sérsveitarmanna setja ekki herlið í þá stöðu að þurfa að halda landsvæði , er hægt að segja að sendiför til þess að drepa eða handsama skotmark hafi heppnast fullkomlega hvort sem hún hefur jákvæð áhrif á öryggi heimshlutans sem hún á sér stað í .
Íhlutanir okkar kosta ( okkur ) minna ; þær gerast þar sem almenningur sér ekki til ( þú sendir ekki blaðamann með sérsveitarliði , hvað þá dróna ) ; og þar sem hvert skotmark er metið út af fyrir sig eru þær færari um að skila settu markmiði ( með því að drepa eða handsama mjög ógeðfellt og hættulegt fólk ) .
Svo virðist sem það sé mun minna til að rífast um , jafnvel á meðan ofbeldið og óstöðugleikinn aukast jafnt og þétt .
Stríðsmaður nútímans starfar því á vinnusvæði sem er einangrað sífellt meir frá alvarlegri almannaumræðu .
Mér leið eins og ég væri útundan þegar ég var meðlimur í því brotabroti af Bandaríkjamönnum sem gengur í herinn – en núna er varnarmálastefnu okkar framfylgt af einungis broti af því brotabroti .
Það sem veldur meiri áhyggjum er að Bandaríkin eru enn að vinna eftir áratugagamalli heimild til beitingar hervalds , og fyrir utan öldungadeildarþingmennina Tim Kaine og Jeff Flake , sem hafa lagt til nýjar verklagsreglur , hefur þingið sýnt lítinn áhuga á að ræða um nýja heimild sem hefur ekki jafnopin markmið .
Í röksemdafærslu sinni vitnaði Kaine í James Madison : " Stjórnarskráin gerir ráð fyrir því sem saga allra ríkisstjórna hefur sýnt : Að framkvæmdavaldið er sú grein ríkisvaldsins sem hefur mestan áhuga á stríði og hneigist mest til þess .
Hún hefur því , að vel yfirlögðu ráði , sett spurninguna um stríð í hendur löggjafanum .
" Flestir þingmenn hafa að jafnvel yfirlögðu ráði hugsað um það hvernig atkvæðagreiðsla um stefnuna í varnarmálum myndi neyða þá til þess að taka yfirvegaða afstöðu um merkilega flókið mál , sem gæti síðar orðið að myllusteini um háls þeirra , og hafa því fært spurninguna um stríð rækilega aftur í hendur framkvæmdavaldinu .
Það er engin furða að fyrsta umdeilda spurningin um stríðsrekstur í núverandi kosningabaráttu um forsetastólinn sé ekki um það hvaða stefnu við ættum að framfylgja í Jemen eða Írak eða Afganistan eða Líbýu eða Sýrlandi eða Pakistan eða Filippseyjum eða horni Afríku eða Nígeríu eða ...
jæja , þú áttar þig á hugmyndinni .
Við höfum verið upptekin .
Spurningin er : Hefðum við átt að ráðast inn í Írak árið 2003 ? Fyrir þann meðlim hersins sem er forvitinn um það hvort landi hans sé alvara með stefnu sína í varnarmálum er svarið ljóst .
Þeir menn og konur sem ég þjónaði með árið 2007 voru í raun og sann að reyna að búa til betra Írak , og hættu lífi sínu til þess .
Við upplifðum ýmsa sæta sigra og leyfðum okkur að trúa því að við hefðum komið á varanlegri stöðugleika en reyndin var .
Heilbrigði og öryggi írasks samfélags skipti okkur máli , og gerir enn .
Mörg okkar mynduðu tilfinningaleg tengsl við staðinn og fólkið þar .
Og mörg okkar sneru heim með mjög breytta afstöðu til okkar eigin þegnskyldu .
Sá sem er 18 , 19 eða 20 ára gamall og skráir sig í her þjóðar sinnar er ekki í góðri stöðu til að tryggja það að tveimur árum síðar , þegar hann er búinn með þjálfun sína og undirbúning fyrir sendiför sína , muni þjóð hans tryggja honum vel úthugsaða varnarmálastefnu til þess að framfylgja .
Það er starf okkar allra að ganga úr skugga um að hann hafi slíka stefnu .
Ef við tökum ranga ákvörðun eftir að búið er að ræða málin ítarlega fyrir opnum tjöldum höfum við öll brugðist á einn hátt .
Ef við tökum ranga ákvörðun án þess að hún hafi verið rædd á nokkurn hátt gildir allt annað .
Ábyrgð stjórnmálamanna Sem leiðir mig að annarri ljósmynd , mjög ólíkri þeim sem Gilbertson tekur .
Hún er af vörubíl sem fannst yfirgefinn á þjóðvegi nálægt landamærum Austurríkis og Ungverjalands .
Ég sá þessa mynd á kaffihúsi í Vín .
Þessi var fremur daufleg , jafnvel miðað við aðrar ljósmyndir af kyrrstæðum vörubílum , og fátt sem augað nam sem merkileg smáatriði .
Það sem greypir þessa mynd í huga mér er ekkert við myndina sjálfa , heldur sú vitneskja , að innanborðs voru rotnandi lík 59 manna , átta kvenna og fjögurra barna , líklega flóttamanna frá Sýrlandi , sem voru að reyna að ná til Þýskalands .
Þau höfðu kafnað .
Þegar þau fundust höfðu líkamar þeirra rotnað svo mikið og voru svo útötuð í líkamsvessum að nærri því ómögulegt var að bera kennsl á þau .
Þetta var fyrir hryðjuverkin í París , áður en það varð vinsælt að kalla svona fólk " mögulega hryðjuverkamenn " .
Ég hélt í barnaskap mínum að svarið við þessum atburði yrði skýrt .
Í staðinn fór ég að hafa áhyggjur af getu okkar til þess að höndla þá krísu sem þetta fólk hafði flúið .
Þegar svo margar leiðir til þess að skýla hernaðaraðgerðum frá vökulum augum almennings eru til hafa stjórnmálamenn losnað við þá ábyrgð að koma fram með skýra stefnu fyrir almenning .
Er einhver furða að slíkt endi í ringulreið ? Sú stefna sem ekki þarf að þola athugun almennings er ólíkleg til þess að þola þær miklu erfiðari þolraunir sem beiting hennar í raunveruleikanum mun hafa í för með sér .
Engu að síður er þetta staðan í hernaði nútímans – ofbeldi , þjáningar og viðvarandi skortur á siðferðislegri athygli .
