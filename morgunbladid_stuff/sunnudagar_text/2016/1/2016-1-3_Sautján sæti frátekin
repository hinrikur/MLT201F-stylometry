Hvaða 23 leikmenn munu skipa fyrsta hóp íslenska karlalandsliðsins í knattspyrnu sem tekur þátt í lokakeppni Evrópumótsins ? Þeir Lars Lagerbäck og Heimir Hallgrímsson munu ekki velja endanlegan hóp fyrir Frakklandsferðina fyrr en í sumarbyrjun .
Ísland leikur þar gegn Portúgal , Ungverjalandi og Austurríki 14. , 18. og 22. júní .
Þegar þar að kemur hefur íslenska landsliðið væntanlega spilað sjö vináttulandsleiki frá áramótum , líkast til alla erlendis .
Í fyrstu þremur leikjunum í janúarmánuði , gegn Finnlandi og Sameinuðu arabísku furstadæmunum í Abu Dhabi og gegn Bandaríkjunum í Los Angeles , munu 12-14 af þeim sem einna mest hafa spilað ekki vera með .
Þeir verða þá uppteknir með sínum félagsliðum og fyrir vikið fá hátt í fjörutíu leikmenn frá liðum á Norðurlöndum að spreyta sig og reyna að sýna fram á að þeir komi til greina í hinn endanlega EM-hóp .
En þó að Lars og Heimir staðhæfi að allir eigi möguleika og allt sé galopið varðandi tækifæri til að vinna sér sæti í liðinu er alveg á hreinu að þeir eru búnir að skrifa flest nöfnin í sína bók .
Þeir hafa verið frekar íhaldssamir í liðsvali sínu til þessa og eru búnir að mynda smám saman sterkt byrjunarlið og öflugan kjarna í kringum það .
Þeir munu ekki fara í neinar róttækar breytingar .
Nánast er óhætt að fullyrða að sautján leikmenn séu þegar komnir á " örugga " listann þeirra , með þeim fyrirvara að viðkomandi verði allir heilir heilsu þegar að stóru stundinni kemur , eða hafi ekki hrapað þeim mun meira í getu og formi á því hálfa ári sem er til stefnu .
Tveir um hverja stöðu Hópurinn verður þannig samsettur að tveir leikmenn eru um hverja stöðu útispilara , 20 talsins , og svo verða þrír markverðir .
Lars og Heimir spila ávallt 4-4-2 þannig að uppsetningin er tiltölulega einföld .
Þó er mögulegt að hreyfa þetta eitthvað til .
Sumir leikmenn eru fjölhæfir og geta leyst af hendi fleiri en eina stöðu , og þá opnast möguleikar á að kippa inn viðbótarmanni í aðra stöðu .
Theódór Elmar Bjarnason getur sem dæmi spilað sem kantmaður , miðjumaður eða hægri bakvörður og Emil Hallfreðsson er jafnvígur sem miðjumaður og kantmaður .
Þá er skilgreining á kantmönnum hægra og vinstra megin nokkuð opin og þeir geta í raun allir spilað hvorum megin sem er .
Lítum á stöðuna á hópnum nú um áramót .
Hvaða leikmenn fara örugglega , miðað við fyrrgreindar forsendur um ástand og gengi , hverjir eru í mestu baráttunni og hverjir eiga kannski möguleika ef þeir standa sig sérstaklega vel ? Þó ég hafi ekki fengið að glugga í minnisbók Lars og Heimis þá er ekki fjarri lagi að hún líti svona út , í hverri stöðu fyrir sig : Markverðir ( 3 ) : Öruggir : Hannes Þór Halldórsson og Ögmundur Kristinsson .
Í baráttunni : Gunnleifur Gunnleifsson og Ingvar Jónsson .
Mögulegir : Frederik Schram , Haraldur Björnsson , Róbert Örn Óskarsson og Rúnar Alex Rúnarsson .
Hægri bakverðir ( 2 ) : Öruggir : Birkir Már Sævarsson og Haukur Heiðar Hauksson .
Mögulegir : Diego Jóhannesson og Adam Örn Arnarson .
Miðverðir ( 4 ) : Öruggir : Kári Árnason og Ragnar Sigurðsson .
Í baráttunni : Sölvi Geir Ottesen , Hallgrímur Jónasson , Hólmar Örn Eyjólfsson og Sverrir Ingi Ingason .
Mögulegir : Jón Guðni Fjóluson , Hjörtur Hermannsson , Hjálmar Jónsson .
Vinstri bakverðir ( 2 ) : Öruggur : Ari Freyr Skúlason .
Í baráttunni : Kristinn Jónsson og Hörður Björgvin Magnússon .
Mögulegur : Hjörtur Logi Valgarðsson .
Miðjumenn ( 4 ) : Öruggir : Aron Einar Gunnarsson , Gylfi Þór Sigurðsson og Emil Hallfreðsson .
Í baráttunni : Rúnar Már Sigurjónsson og Ólafur Ingi Skúlason .
Mögulegir : Oliver Sigurjónsson , Guðmundur Þórarinsson , Eggert Gunnþór Jónsson og Guðmundur Kristjánsson .
Guðlaugur Victor Pálsson er úr leik vegna meiðsla .
Kantmenn ( 4 ) : Öruggir : Jóhann Berg Guðmundsson , Birkir Bjarnason , Rúrik Gíslason og Theódór Elmar Bjarnason .
Mögulegir : Arnór Ingvi Traustason , Arnór Smárason og Kristinn Steindórsson .
Framherjar ( 4 ) : Öruggir : Kolbeinn Sigþórsson , Jón Daði Böðvarsson og Alfreð Finnbogason .
Í baráttunni : Eiður Smári Guðjohnsen og Viðar Örn Kjartansson .
Mögulegir : Matthías Vilhjálmsson , Elías Már Ómarsson og Kjartan Henry Finnbogason .
Þegar lesið er betur úr þessu má sjá að mesta baráttan stendur um hvaða tveir miðverðir verða til taks fyrir Ragnar og Kára , hver fjórði miðjumaðurinn verður , hvaða framherji verður til viðbótar við þá Kolbein , Jón Daða og Alfreð , og hver á að vera til taks fyrir Ara sem vinstri bakvörður .
Síðan getur áðurnefnd fjölhæfni leikmanna breytt forsendunum .
Ef Theódór Elmar verður valinn sem bakvörður gætu dyrnar galopnast fyrir Arnór Ingva , eða þá fimmta framherjann .
Það er líka í hæsta máta ólíklegt að allir sem taldir eru öruggir með sæti verði heilir heilsu og leikfærir þegar stóra stundin rennur upp .
Meiðsli eru hluti af tilveru knattspyrnumanna og ekkert lið mun sleppa undan því að einhverjir heltist úr lestinni eftir langt og strangt tímabil með sínu félagsliði .
Þá verða vináttulandsleikirnir í janúarmánuði mikilvægur gagnabanki fyrir Lars og Heimi .
Tilgangurinn með þeim er því fyrst og fremst að finna hvaða leikmenn eigi að vera til taks ef einhverjir fastamannanna missi af EM í Frakklandi .
Stundum er sagt að í vináttulandsleikjum vanti nokkuð uppá að knattspyrnumenn leggi sig alla fram .
Sú verður ekki raunin að þessu sinni .
