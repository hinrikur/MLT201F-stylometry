Ég minnist þess að fyrir nokkrum árum væru sænskir frjálshyggjumenn allra manna fúsastir að taka á móti flóttamönnum og innflytjendum .
Svíþjóð ætti að vera öllum opin .
Mér þótti þetta aðdáunarverð afstaða en lagði við hlustir þegar spurt var hvað yrði um gjaldfrjálst velferðarkerfi ; risi það undir hundruðum þúsunda snauðra aðkomumanna hvað sem síðar yrði þegar þeir væru komnir til starfa og orðnir bjargálna .
Þá væri að sönnu enginn munur á þeim og hinum sem fyrir voru .
En í millitíðinni ? " Hver segir að kerfið eigi að vera gjaldfrjálst , " var þá spurt á móti .
" Við markaðsvæðum kerfið og þá fá þeir þjónustu sem borga .
" Markaðslögmálin áttu með öðrum orðum að tryggja sjálfbærni kerfisins .
Þetta kom mér í hug við fréttir af borgaralaunum eða samfélagslaunum sem nú á að gera tilraun með í Finnlandi og nokkrum sveitarfélögum í Hollandi .
Víðar hafa komið fram slíkar tillögur og tilraunir gerðar .
Í félagsmálanefnd Evrópuráðsins þar sem ég á sæti hefur verið til umfjöllunar skýrsla um þetta efni .
Áhugaverð erindi hafa verið flutt í tengslum við hana og hefur mönnum leikið sérstök forvitni á að heyra um fjármögnun kerfisins sem hljóti að verða óhemjudýrt ef tryggja á öllum lífvænleg samfélagslaun óháð atvinnutekjum en sú er hugmyndin .
Smám saman hafa menn þó verið að átta sig á samhenginu .
Kerfið á nefnilega ekki að verða neitt óskaplega dýrt því samfara innleiðingu þess yrði allt millifærslukerfið afnumið ! Hvað þýðir það ? Það þýðir að barnabætur , húsnæðisbætur , örorkubætur og annar samfélagslegur stuðningur yrði afnuminn .
Allir yrðu hins vegar frjálsir að nota samfélagslaunin til þess sem hugurinn girnist .
" Einhver kann að vilja fara til Majorka , annar í liðskiptaaðgerð , " svo rifjuð séu upp ummæli íslensks ráðamanns sem á sínum tíma talaði fyrir einkavæðingu og mikilvægi kostnaðarvitundar í heilbrigðiskerfinu ! En eru menn í alvöru að meina þetta svona ? Nú kann að vera blæbrigðamunur á tillögumönnum en í grunninn er hugsunin þessi : Öllum verði tryggð framfærsla , millifæslukerfið afnumið en einstaklingurinn ráði sjálfur hvernig hann ver fjármunum sínum .
Engum komi við hvaða tekna hann afli sjálfur .
En hvers vegna skyldu allar þessar millifærslur vera til komnar , er það ekki í hagræðingarskyni fyrir samfélagið allt ? Í stað þess að borga öllum laun þannig að viðkomandi gæti staðið í húsnæðiskaupum allt lífið , verið með börn á framfæri allt lífið , þurft að glíma við sjúkdóm einhvers í fjölskyldunni allt lífið , þá veitir samfélagið stuðning á meðan fólk er að afla húsnæðis , á meðan börn eru á framfæri , á meðan við sjúkdóma og orkutap er að stríða og svo framvegis .
Þetta er nú kallað forræðishyggja og að undan henni verði að bjarga okkur .
En viljum við það ? Ögmundur Jónasson ogmundur@althingi.is 