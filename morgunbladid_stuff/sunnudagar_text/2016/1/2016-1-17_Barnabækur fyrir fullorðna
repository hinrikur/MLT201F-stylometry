Fyrir rétt rúmri öld hóf fyrirtæki eitt í Bretlandi að gefa út barnabækur undir nafninu Ladybird og er löngu orðin ein þekktasta útgáfa á því sviði á Bretlandseyjum .
Hundrað ára afmælinu var fagnað á ýmsa vegu og þar á meðal með útgáfu á sérstakri afmælisbókaröð .
Sú röð seldist einkar vel í breskum bókabúðum og vakti mikla athygli enda voru bækurnar ekki barnabækur , heldur eins konar barnabókaeftirhermur með innihaldi sem ætlað var fullorðnum .
Hugmyndin kom í raun fyrst fram hjá listakonunni Miriam Elia sem gaf út á eigin vegum á þarsíðasta ári bók sem hefði getað verið dæmigerð Ladybird-barnabók um list , en var í raun býsna beitt ádeila á listaheiminn og nútímalist við nánari skoðun .
Eigandi Ladybird-merkisins , Penguin , tók þessu þunglega og fór í mál við listakonuna sem mæltist illa fyrir í bókaheiminum , svo ekki sé meira sagt .
Ekki minnkaði svo gremja stuðningsmanna Elia þegar Ladybird fór sjálft að gefa út slíkar hermibækur fyrir fullorðna seint á síðasta ári eins og áður er getið ; bækur um timburmenn , leppalepjur , stefnumót og handbækur eins og Hvernig virkar eiginmaður , Hvernig virkar eiginkona og svo framvegis .
