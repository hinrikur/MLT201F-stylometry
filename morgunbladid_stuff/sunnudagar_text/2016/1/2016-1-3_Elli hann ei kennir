Hann er riðinn frá heimum miðnáttar , aflbrunni alheims og ótta munaðar .
Og fer mikinn .
Að vanda .
Stundum gerist hann okkur hvimleiður og þungur í skauti en samt getum við ekki annað en dáðst að krafti hans og fegurð .
Nafn hans er Vetur .
Myndir : Ragnar Axelsson rax@mbl.is Texti : Orri Páll Ormarsson orri@mbl.is Hver ríður svo geyst á gullinbrúvu hávan of hifin hesti snjálitum , hnálega hristanda hrímgan makka , eldi hreyfanda undan stálsköflum ? Glóir á gunnsnörpum grásteind brynja , hangir ísskjöldur hal á öxlum .
Vindur stendur svalur af veifan skálmar , norðljósa brúskur bylgjar á hjálmi .
Með þessum orðum hefst ljóðið Veturinn eftir Bjarna Thorarensen ( 1786-1841 ) .
Nokkuð augljóst er hvaða hetja ríður með slíkri reisn um héruð , sjálfur Vetur konungur .
Með grásteinda brynju og ísskjöld á öxlum .
Er hægt að hugsa sér tilkomumeiri sjón ? Skáldið slær ekki síður um sig , bregður fyrir sig fornyrðislagi en Bjarni var sem kunnugt er einn helsti boðberi rómantísku stefnunnar á Íslandi .
Fæddur á Kjalarnesi , þar sem hermt er að ekki liggi alltaf vel á blessuðu veðrinu .
Ekki síst um vetur .
Síðar í ljóðinu kveður Bjarni : Elli hann ei kennir þó eldri sé heimi og jafngamall guði .
Lifa mun hann öllum lengur veröldum og yfir lík þeirra líða .
Margt til í þessu .
Ekki er ótrúlegt að þeir séu á sama árinu , Skaparinn og Veturinn , og heimurinn við hlið þeirra eins og spriklandi hvítvoðungur á skinni .
Eigi að síður eru engin ellimörk á þeim kumpánum .
Nema síður sé .
Þrátt fyrir virðulegan aldur er hreystin síst á undanhaldi .
Veturinn herjar alltaf af sama krafti og snerpu á ból , menn og skepnur .
Og eirir engu – þegar sá gállinn er á honum .
Það gerði hann löngu áður en við sem núna gistum þessa jörð komum og mun halda því áfram löngu eftir að við verðum farin .
Hitt sætir meiri tíðindum að Veturinn kann sitthvað fyrir sér undir voðum , ef marka má Bjarna : Kemur svo allur og kreistir í sterka jörðu járnarma og jörðu kyssir .
Verður hún þunguð af þeim viðskiptum , velur svo ljósmóður sem Vor nefnist .
Já , sjóðheitar kynlífslýsingar eru augljóslega ekki nýmæli í íslenskum skáldskap .
Nú eða helkaldar .
Betra fyrir dauðlega menn að halda sér fast meðan á þeim ósköpum gengur .
Og spenna beltin .
Ég meina , Vetur hinn rammi kreistir í jörðu járnarma .
Eitthvað þarf undan að láta .
Síðan kemur vorið með tilheyrandi lóusöng og kæti .
Það er þó skammgóður vermir enda ríður Veturinn alltaf aftur í hlað .
Með þjósti .
Líkt og segir í niðurlagi ljóðsins : Aldrei inn frægi þó fjarlægist svo að hann heims hjóláss sleppi endum tveim eða yfirgefi jarðar neitt það næst er himni .
Sést því á sumri miðju fjalls á skrauthnúfum skartið vetrar .
Því vill ei heldur þiðna á vori himinhrím á höfði öldunga .
