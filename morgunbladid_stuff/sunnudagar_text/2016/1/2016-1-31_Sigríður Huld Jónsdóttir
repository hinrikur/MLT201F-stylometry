Ég hef alltaf haft gaman af því að lesa allskonar texta .
Ég les yfirleitt alltaf á kvöldin en það eru nú stundum bara örfáar línur áður en bókin fellur í andlitið á mér og ég er sofnuð .
Lestur er einhverskonar slökun fyrir mér en líka leit að einhverju nýju – nú eða bara skemmtun .
Sem barn átti ég ekki mikið af bókum en heima hjá ömmu og afa var til mikið af bókum svo þar náði ég mér oft í lesefni .
Afi átti mikið af bókum eftir Laxness en mér tókst ekki að finna mig með Nóbelsskáldinu fyrr en í seinni tíð þegar ég las Sölku Völku sem er algjör snilld .
Á unglingsárunum las ég þónokkuð af bókum Gunnars Gunnarssonar og hann er enn í töluverðu uppáhaldi .
Ég væri alveg til í að fara að lesa Sögu Borgarættarinnar aftur .
Þegar ég var í sveitinni sem krakki þá voru Íslenskar þjóðsögur til þar og las ég þær margoft og kannski hefur áhugi minn á þjóðlegum fróðleik byrjað þar .
Ég leita alltaf uppi sögur í kringum mig t.d. á ferðalögum og vil vita hvað hefur gerst í umhverfinu og hverjir mótuðu söguna þar .
Þegar ég var í háskólanum fékk ég nóg af lestri um tíma en áhuginn kom aftur sem betur fer .
Ég hef alltaf lesið fyrir börnin mín og tel það mjög mikilvægt bæði til að efla orðaforða og til að eiga góðar stundir .
Maður var samt stundum búinn að fá nóg af því að lesa um grísina þrjá kvöld eftir kvöld ! Ég fæ alltaf bók frá eiginmanninum í jólagjöf og í ár var það Stóri skjálfti eftir Auði Jónsdóttur sem ég hafði mjög gaman af að lesa .
Tók mig ekki langan tíma að klára hana enda of spennandi bók til að dotta yfir um leið .
Ævisaga Einars Benediktssonar eftir Guðjón Friðriksson er ein besta ævisaga sem ég hef lesið enda ævi Einars ótrúlega viðburðarík og hann margslungin persóna .
Góðir vinir gáfu mér fyrir nokkrum árum bókina Jarðlag í tímanum eftir Hannes Pétursson og snart sú bók mig enda frásögn sem er ekki svo langt frá manni í tíma en lýsir aðstæðum sem nútíma Íslendingnum eru afar framandi en sagan gerist jafnframt á mínum heimaslóðum , undir Nöfunum á Króknum .
Textinn er svo myndrænn að maður á auðvelt með að setja sig inn í umhverfið sem einu sinni var .
Eins hef ég gaman af ljóðum og örsögum og þar hefur Gyrðir Elíasson alltaf getað komið manni á óvart .
