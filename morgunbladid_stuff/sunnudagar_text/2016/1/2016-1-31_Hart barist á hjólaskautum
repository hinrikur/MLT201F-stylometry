Ný íþróttagrein er að líta dagsins ljós hér á landi þar sem keppendur eru á hjólaskautum .
Tvö lið skipuð fimm manns hvort keppa á sporöskjulaga braut og skauta hring eftir hring á miklum hraða .
Valinn er einn lykilleikmaður í hvoru liði sem merktur er með stjörnu á hjálminum .
Hann er kallaður djammari sem er þýðing úr enska orðinu jammer .
Það lið sem kemur sínum djammara oftar fram úr andstæðingum vinnur leikinn .
Mynda mannlega veggi Alexandra Dögg Steinþórsdóttir , sem stundar sportið af miklum móð , útskýrir leikinn .
" Tilgangurinn er að koma djammaranum í gegnum hópinn , hring eftir hring í kringum brautina .
Hún fær stig fyrir hverjar mjaðmir sem hún kemst framhjá , " segir Alexandra .
Á vellinum er hart barist .
" Bæði liðin þurfa að vera innan sex metra , annars myndu allir tvístrast út um alla braut .
Bæði liðin eru að spila sókn og vörn á sama tíma .
Þetta er mikið af fólki á sama svæði sem er að slást um að koma sinni manneskju í gegn og að passa að hin manneskjan komist ekki í gegn .
Við myndum mannlega veggi því það er auðveldara að stoppa manneskju fjórar saman heldur en ein .
Þegar djammarinn er búinn að skauta hringinn og er kominn á rosa hraða er mikið högg sem kemur þegar hann er stoppaður af .
Ruðningurinn kemur þegar hann er stoppaður en það má ekki nota hendur og ekki olnboga og það má ekki sparka , " útskýrir Alexandra .
" Það má bara nota frá miðjum lærum og upp að öxl þannig að þú slengir öllum líkamanum , " segir hún og viðurkennir að það sé alveg hægt að meiða sig en þess vegna eru notaðar hlífar .
" Það er hættulegast ef þú dettur og tekur fjölda manns með þér af því að það er svo mikill hraði , " segir hún .
" Það er ekkert algengt að fólk slasi sig illa , maður er bara svolítið lemstraður .
" Skauta eins og brjálæðingar Engin mörk eru í leiknum heldur teljast stig þegar djammarinn kemst framhjá andstæðingi .
" Ef þú ferð framhjá fjórum manneskjum færðu fjögur stig .
Svo reynirðu að hlaupa annan hring og fá fleiri stig .
Þú ert í raun að skauta eins og brjálæðingur ef þú ert djammari og síðan að slást til að komast í gegn , " segir hún en hver lota er einungis tvær mínútur .
Hinir í liðinu kallast " blocker " en þeir eru þá í vörn og hjálpa sínum djammara að komast í gegn .
Hún segir liðið velja hverjir eru blockerar og hver er djammari .
" Við veljum oft sterka einstaklinga sem geta gefið stór högg og sem eru mjög stöðugir sem blockera .
Djammararnir eru oft fólkið sem er með gott úthald og getur skautað rosalega hratt .
En þær þurfa líka að vera mjög sterkar því þær eru í raun með fjórar á móti sér á meðan blockarar eru fjórar á móti einni , " segir hún .
Ekki tekin alvarlega í byrjun Roller Derby er upprunalega frá Bandaríkjunum og byrjaði þar um 1940 .
Þá var litið á íþróttina frekar sem skemmtiatriði en íþrótt .
" Þetta var svolítið eins og fjölbragðaglíman sem var rosalega ofbeldisfull en líka bara leikrit .
Þetta var ekki alvarleg íþrótt og einungis konur voru í henni .
Svo voru það stelpur í Texas sem tóku íþróttina og löguðu hana til og bjuggu til reglugerðir og gerðu þetta að alvöru sporti .
Núna er þetta risa samfélag í heiminum .
Og nú eru líka karlar í þessu , " segir Alexandra .
Hún segir að konur og karlar spili á ólíkan hátt .
" Konur spila þetta meira með mjöðnunum en karlar með öxlunum , " segir hún .
Sjö dómarar fylgjast með Sjö dómarar eru á vellinum en íþróttin er svo hröð að það þarf marga dómara til að fylgjast með .
Dómarar dæma þá villur á leikmenn ef þeir brjóta af sér .
" Ef þú færð sjö villur ertu rekinn af vellinum og þá þarftu bara að gefa skautana og helst að fara úr húsinu .
En það er algengt að fólk fái villur .
Það er mikið af reglum .
Þá ferðu í skammarkrók í 30 sekúndur , sem er frekar mikið af tveimur mínútum en þá máttu fara að skauta aftur inn á , " útskýrir hún .
Hjálmar og hlífar Roller Derby á Íslandi heldur oft nýliðanámskeið og fá þá þátttakendur allan búnað lánaðan , nema hjálminn .
En staðalbúnaður er hjólaskautar , hjálmur og hlífar á munn , hné , olnboga og úlnliði .
" Við komum þeim af stað og síðan kaupa þau eigin útbúnað ef þau vilja vera áfram með okkur , " segir hún og nefnir að meðlimir séu fjörutíu en að þau séu tuttugu hér á landi sem stundi þetta reglulega .
Alexandra segir þau vera búin að sækja um að komast í Íþróttafélag Íslands og leita þau að góðu íslensku nafni yfir Roller Derby .
" Þetta er viðurkennd íþrótt og er stefnt að því að hún verði á ólympíuleikunum einn daginn , " segir hún en íslensku nöfnin sem hafa verið nefnd eru skautaat og hjólaskautarallý .
Eina liðið á landinu Íslenska félagið hefur verið til í fjögur ár en fór á fullt skrið fyrir tveimur árum .
Keppendur þurfa að vera átján ára og er fólk upp að fimmtugsaldri að æfa sportið .
Æft er þrisvar í viku í 2-3 tíma í senn .
Það hefur verið vandamál að keppa í greininni þar sem þau eru eina liðið á landinu .
" Við höfum verið að keppa tvo heimaleiki á ári við fólk erlendis frá , " segir Alexandra .
Hún segir að liðið sé að verða nógu stórt til að þau geti skipt í tvö lið og keppt við hvort annað .
" Þá munum við keppa mun oftar , " segir Alexandra og vonast hún til að sjá fleiri Íslendinga á hjólaskautum í framtíðinni .
