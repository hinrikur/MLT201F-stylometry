Vinstristjórn Steingríms og Jóhönnu hafði kæki og voru sumir skrítnari en aðrir .
Einn af kækjunum var reglubundin tilkynning um að hún ætlaði að láta " rannsaka " söluferlið á tveimur ríkisbönkum á sínum tíma .
Var jafnan látið að því liggja , með hálfkveðnum vísum , að söluferlið hefði ráðið miklu um það , að bankarnir féllu haustið 2008 .
Kannski öllu .
Aldrei var það þó útskýrt svo að það yrði umræðuhæft .
Dylgjustíllinn einn var látinn duga .
" Einkavinavæðingin " varð tamt orð í munni , þótt ekki tækist jafnvel að spyrða einkavinina saman .
Rannsóknarprestar Í þessum leiða leik var skautað yfir margt .
Til að mynda það , að Ríkisendurskoðun hefði þegar látið gera rækilega úttekt á bankasölunni , svo sem eðlilegt var , þar sem um var að ræða álitlegan þátt í ríkisbúskapnum og við þá sölu hafði þurft að þreifa sig áfram án gagnlegra fordæma .
Þegar sett var samasemmerki á milli misheppnaðrar einkavæðingar og bankahruns var skautað á fleygiferð fram hjá því , að fyrsti bankinn sem féll hafði ekki tilheyrt " einkavinavæðingunni " .
Tilveru þess banka mátti að mestu rekja til aðgerða ríkisstjórnar sem sat 1988-1991 , með Jóhönnu og Steingrím bæði innanborðs .
Sú gjörð öll hefur sjálfsagt hvorki verið meiri eða minni " einkavinavæðing " en sú sem framkvæmd var áratug síðar .
Orðið " einkavinavæðing " er snjallyrði og notadrjúgt í áróðri og ómerkingar komast upp með að slá um sig með því , án þess að vera krafðir um rök fyrir nafngiftinni .
Hótanir um rannsókn á einkavæðingu bankanna voru settar fram á fárra mánaða fresti þau fjögur ár sem þessi ríkisstjórn tórði , raunar völt mjög seinni hlutann .
Afstaða Morgunblaðsins til þessa málatilbúnaðar kom oft fram í ritstjórnargreinum .
Hún var sú , að teldi ríkisstjórnin að eitthvað gruggugt hefði verið að einkavæðingunni sem slíkri , jafnvel svo mjög , að til hennar mætti jafnvel rekja fall bankanna , þá bæri að samþykkja tillögur um " rannsókn " og hrinda þeim í framkvæmd sem fyrst .
Það er auðveldara að rannsaka mál sé ekki langt liðið frá atburðum .
En þrátt fyrir þennan eindregna stuðning Morgunblaðsins ( sem studdi vissulega ekki allt sem þessari stjórn datt í hug ) hélt hótunarhjalið eitt áfram og ekkert varð úr neinu .
Hvað hefði sést ? Engin skýring hefur fengist á því , hvers vegna þetta " forgangsmál " dagaði uppi .
En í þá eyðu má geta .
Þeir sérfræðingar , sem hljóta að hafa gluggað í mál sem ríkisstjórn setti í forgang , hafa fljótt séð að niðurstaða rannsóknarinnar og dylgjurnar myndu ekki falla vel saman .
Skýrslan hefði m.a. sýnt , að fengnir hefðu verið færustu sérfræðingar að málinu , jafnt innlendir sem erlendir .
Ítrekaðar tilraunir til að fá kaupendur báru framan af ekki árangur .
Fyrir liggja pappírar frá þessum alþjóðlegu ráðgjöfum um að erfitt væri að vekja áhuga manna á kaupum því ríkisstjórnin hefði óraunsæjar væntingar um verð .
Ekki hefði það passað vel við fullyrðingar um að þáverandi ríkisstjórn hefði helst viljað gefa þessar eignir .
Margvísleg viðhorf Það vantaði ekki , að í aðdraganda einkavæðingar banka höfðu margvísleg sjónarmið verið sett fram .
Svo sem það , að mikilvægt væri að erlendir bankar kæmu að kaupunum og að hluti kaupverðs fengist í erlendri mynt og þar fram eftir götunum .
Þá voru þau sjónarmið bréfritara kunn að æskilegast væri að bankarnir yrðu í dreifðri eignaraðild eftir sölu þeirra .
Eins og ýmsir láta nú kæmi það á óvart að sjá í skýrslu , að þessi sjónarmið fengu dræmar undirtektir .
Rök þeirra , sem andvígir voru sölu í dreifðri eignaraðild , komu úr öllum stjórnmálaflokkum .
Þeir voru einnig til , sem lögðust ekki gegn hugmyndinni sem slíkri .
Afstaða þeirra litaðist af því , að þeir töldu aðferðina ekki raunhæfa .
Auðveldlega mætti komast framhjá slíkum kvöðum , með leppum eða öðrum undirmálum .
Skilgreiningar eftirlitsaðila síðar styrktu menn í þessari trú .
Til að mynda voru feðgar ekki taldir tengdir aðilar varðandi annan bankann .
Og fyrirtæki , sem voru með einum eða öðrum hætti öll á hendi eins og sama aðila , sem allir svo sem vissu , voru ekki talin tengd í skilningi þeirra laga sem fara þyrfti eftir .
Engu breytti þótt sá sem héldi þar um alla þræði væri líka ráðandi maður í bankanum , þótt það sæist ekki á skipuriti .
Fróðlegur dómur um furðuhluti Í þessu sambandi er fróðlegt að horfa til máls sem Hæstiréttur afgreiddi í þessari viku .
Málið fjallaði um kaup á hlutafé í Williams Grand Prix Enginering Ltd .
og kostunarsamningi tengdum því fyrirtæki .
Það snýst um milljarða króna og Glitnir gekk í ábyrgð eins og ekkert væri sjálfsagðara .
Þetta var aðeins rúmlega mánuði áður en bankinn fór í þrot , svo veruleikafirringin hefur verið á háu stigi .
En kannski hefur verið óbragð í munni bankastarfsmanna , því að áskilið var , að í tryggingarskyni mundi Jón Ásgeir Jóhannesson leggja fram hlutabréf í Stoðum að verðmæti 1.500.000.000 krónur .
Tekið er þó fram , að Jón sé að vísu ekki eigandi þessara bréfa og því sé þetta eingöngu viljayfirlýsing ! Nú stendur þannig á , að bréfritari á ekki eitt einasta hlutabréf , en hann gæti sjálfsagt heitið því að leggja fram hlutabréf í stöndugu fyrirtæki , t.d. Icelandair , svo sem 4.000.000.000 krónur , til að greiða fyrir persónulegum bankaviðskiptum sínum .
Auðvitað myndi bréfritari taka fram að hann ætti engin slík bréf og þess vegna væri þetta einvörðungu viljayfirlýsing .
Með öðrum orðum út í hött .
Allt er þetta eins og fréttir úr fáránleikaleikhúsi .
En var einhver skýring á því að banki hagaði sér svona undarlega ? Hana má sennilega lesa út úr fyrrnefndu máli .
Glitnir hf. segir í málinu : " Hann telur Jón Ásgeir Jóhannesson hafa í reynd verið æðsta stjórnanda bankans , þótt hann skorti þá stöðu formlega .
FL Group hafi verið ráðandi hluthafi í Glitni og að auki hafi Jón Ásgeir ráðið Lárus Welding sem forstjóra bankans .
Jón Ásgeir og Glitnir banki hafi því verið nákomnir í skilningi 3. gr. laga nr. 21/1991 um gjaldþrotaskipti o.fl. og reglna Fjármálaeftirlitsins .
" Málatilbúnaður saksóknara og niðurstöður dómstóla hafa sýnt fjölda dæma um stórámælisverða framgöngu .
Og þegar horft er til þess dæmis , sem kom fram í Hæstarétti sl. fimmtudag , má betur skilja að ýmsir geti haft efasemdir um að áform um dreifða eignaraðild í bönkum myndu halda .
Það var svo furðulegur millikafli í eignarhaldi á íslenskum bönkum þegar Steingrímur Sigfússon gaf erlendum kröfuhöfum tvo af stærstu íslensku bönkunum án þess að nokkur umræða færi fram um þann gjörning í þjóðfélaginu .
Þann þátt þyrfti að rannsaka því að flest er enn á huldu um þá framkvæmd alla .
Nýr þáttur hefst Nú virðist hafin umræða um þriðja þátt í meðferð á eignarhaldi á íslenskum bönkum .
Augljóst er að ýmsir forystumenn telja óæskilegt að Ísland skeri sig úr öðrum og hafi eignarhald fjármálakerfisins áfram á hendi ríkisins .
Það hefur auðvitað augljósa annmarka .
Það er ekki allt sem sýnist þegar mælt er með því að halda bönkum í ríkiseigu .
Stundum er sagt að gott væri að hafa einn ríkisbanka í félagslegri eigu og markmiðið að sá banki tæki þá mið af félagslegum þáttum , en ekki hagnaðarvoninni einni .
Umræðan minnir helst á umfjöllun um Byggðastofnun .
En á sama tíma er látið eins og lýðræðislega kjörnir fulltrúar mættu þó hvergi koma nærri slíkum banka vegna spillingarhættu .
Treysta verði á umboðslausa og ábyrgðarlausa menn til að sjá um hið félagslega bankaverkefni .
Eftir bankaáfallið hefur sú trú styrkst í sessi að saga ríkisbankakerfis á Íslandi sé ein samfelld sæluskrá .
En því fer fjarri .
Dregið frá Fall bankanna var auðvitað um flest tengt alþjóðlegri bankakreppu .
En fallið sjálft svipti hulunni af því , að of margir bankamenn höfðu gleymt sér í glannagangi .
Fámennur hópur , mun nánar tengdur en flestir höfðu áttað sig á , umvafði alla stóru bankana og voru þeir ótæpilega notaðir í persónulega þágu .
Siðferðis- og lagarömmum var ekki bara ýtt út að ystu mörkum heldur út fyrir þau , eins og komið hefur fram í úrlausnum Hæstaréttar að undanförnu .
En Íslendingar geta ekki gefið sér að þau ósköp sýni , að þeir séu þar með ófærir um að búa við einkarekið bankakerfi , sem er þó meginreglan í lýðræðisríkjum .
Varla .
Nú er við hæfi að fara sér hægt Þegar á ný er staðið á svona tímamótum banna atburðirnir sem urðu allan asa .
Þjóðin verður að fá hreinskilna umræðu áður en bankar verða einkavæddir á ný .
Lítið tilefni reyndist til þess að stjórn Steingríms og Jóhönnu léti " rannsaka " gömlu einkavæðinguna .
En hún hélt að sífelldar hótanir um slíkt gætu gagnast henni og gefið ný tækifæri til að hefna þess að hafa verið haldið svo lengi utangarðs .
Ógæfustjórnin sú sprakk á því limmi eins og öðrum .
En ef einkavæðing ríkisbanka er komin á dagskrá , þá er bæði rétt og sjálfsagt að fara rækilega ofan í gamla einkavæðingarferlið .
Fara með gagnrýnum augum yfir skýrslur Ríkisendurskoðunar og kanna einstaka þætti þeirra betur þyki ástæða til .
Hvað tókst vel og hvað fór miður .
Hvar hefðu önnur tök og aðrar áherslur gefið betri raun .
Ekki síst í ljósi harðfenginnar reynslu .
Reki menn augu í það við slíka úttekt að einhver hafi brugðist í ferlinu , ekki fylgt leikreglum eða hagað sér með ósæmilegum hætti , jafnvel aðeins óheppilegum hætti , ber að sjálfsögðu að kanna það nánar og láta þess getið , séu efni til .
Rétt er að skoða sérstaklega hvort bera megi sig öðruvísi að við að finna kaupendur sem vilja og geta keypt banka .
Það gekk treglega í fyrri atrennu .
Ekki má ganga með þá grillu , að fyrsta eignarhald á banka eftir sölu sé eftir það eins og höggvið í stein .
Glitnir , fyrsti íslenski bankinn sem féll , er eftirminnilegt dæmi um að svo er ekki .
Sérstaklega þarf að athuga hvort til sé aðferð sem tryggi dreifða eignaraðild varanlega .
Kljást við klisjurnar Svo þarf að fara yfir gamla kunningja , klisjurnar , sem hver étur eftir öðrum .
Það er ekki endilega víst að þær séu annað og meira en klisjur .
Við einkavæðinguna töldu langflestir fagmenn , sem að komu , að miklu skipti að tryggja " kjölfestueiganda " .
Tækist það ekki væri hætta á að einkavæddur banki stæðist ekki samkeppni við aðra banka sem kappsamur " kjölfestueigandi " leiddi .
Sporin hræða hins vegar nú , þegar hugsað er til þess , hvernig kjölfestan nýtti sér stundum eignarhaldið .
Nú heyrist að " örugglega væri gott ef erlendur aðili eða banki " fengist til að eignast a.m.k. annan bankann .
Er það " örugglega " best ? Eða er þetta enn ein einfeldningsleg klisjan , sem stenst ekki skoðun ? Þarf ekki að komast út úr þessari minnimáttarkennd gagnvart " erlendum " eignaraðila ? Hvernig lítur sænska bankadæmið í Eystrasaltslöndunum út ? Hvaða hagsmuni hugsuðu þeir eigendur um , þegar harðnaði á dalnum ? Spýttu þeir inn peningum til að halda öllu gangandi eða var í fyrirrúmi að forða sínum fjármunum ? Við þekkjum svarið .
Erlendir bankar , sem fjárfestu í öðrum eða báðum bönkunum , mundu ekki gera það af því að þeir hafi óvænt komist yfir stofnskrá Hjálparstofnunar kirkjunnar og áttað sig loks á hvernig á að reka banka .
Fjárfestar ætla sér að græða á fjárfestingunni og flytja gróðann í hæfilegum skömmtum heim til sinna eigenda .
Það er ekkert ljótt við það .
En það er heldur aumt að láta eins og tilgangurinn sé annar .
Það þýðir ekki endilega að þegar af þeirri ástæðu hljóti slíkt eignarhald að vera óheppilegt fyrir Ísland .
En það fyrirkomulag er ekki endilega örugglega gott og heppilegt .
Erlendir bankar , dótturfélög þeirra eða útibú eru ekki ónæm fyrir bankakreppum og hundruð þeirra , nær og fjær , fóru á hausinn fyrir nærri átta árum .
Það þurfti ógnarátak í Danmörku að komast hjá því að stærsti banki landsins , sem ber nafn þess , færi á hausinn .
Hann hafði tekið þátt í útrás eins og fleiri .
En það hefur því miður ekki verið kafað niður í þau mál eins og hér .
Bankakreppan og hið séríslenska hrun hefur ekki sannað í eitt skipti fyrir öll að bankar eigi helst að vera í opinberri eigu .
Fleira mælir raunar gegn því en með .
En eftir þá miklu atburði þarf að gaumgæfa hvert skref vel og tryggja að þjóðin fái tóm til að meta sjálf alla kosti .
Hún er reynslunni ríkari , eins og það heitir .
En það ríkidæmi verður að engu sé ekki fullt tillit tekið til þess í framtíðinni .
