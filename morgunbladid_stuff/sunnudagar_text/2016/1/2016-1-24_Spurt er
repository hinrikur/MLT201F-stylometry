Ef í ljós kæmi í þjóðaratkvæðagreiðslu eða fram kæmu sannfærandi vísbendingar í skoðanakönnunum , að tiltekið lagafrumvarp stríddi gegn meirihlutavilja þjóðarinnar , öll almannasamtök sem tjáðu sig um frumvarpið væru því andvíg , fagaðilar og sérfræðingar vöruðu við því , það kæmi óvéfengjanlega til með að bitna á ríkissjóði og þar með skattgreiðendum , það myndi koma illa við neytendur í verðlagi og vöruúrvali – hvað mynduð þið kalla það , ágætir lesendur , ef um helmingur þingmanna tæki sig til við slíkar aðstæður og ákvæði að virða lýðræðislegan vilja að vettugi , hunsa þá sem hefðu mesta þekkingu á málinu , blása á allar rannsóknarskýrslur og lögfesta frumvarpið ? Ég gleymdi einu : Blása á samþykkta stefnu í lýðheilsumálum sem bæði síðasta ríkisstjórn og sú sem nú situr hafa samþykkt .
Að sjálfsögðu er ég að tala um frumvarp sem liggur fyrir Alþingi og kveður á um að lögfesta bann við því að ríkið annist áfengissölu eins og nú er gert í ÁTVR-verslunum ríkisins .
Samkvæmt frumvarpinu er ætlunin að færa þessa verslun inn í matvöruverslanir landsins .
Fáir véfengja að dreifingarmátinn í nýju fyrirkomulagi yrði kostnaðarsamari og myndi skila sér í hærra verðlagi .
Hátt verðlag á áfengi er til komið vegna áfengisgjalda , óháð söluaðilum .
Héldust þessi gjöld óbreytt eftir að Bónus , Hagkaup og Krónan væru komin með áfengið í sínar hillur þá myndi áfengisverðið hækka til að mæta dýrari dreifingarmáta og að sjálfsögðu verða mismunandi eftir því hvar væri á landinu .
Enda áfengi eins og " hver önnur vara " , svo vitnað sé í aðstandendur frumvarpsins .
Ríkið hefur eins og sakir standa beinan hagnað af sölunni sem er þó aðeins brotabrot af tilkostnaði ríkisins við að glíma við afleiðingar áfengisneyslu .
Það eru þessir peningar sem stóru verslunarkeðjurnar eru að slægjast eftir .
Athygli vekur að nær allir umsagnaraðilar um frumvarpið eru því andvígir nema þeir sem sjá í því peningalegan ávinning fyrir sig ! Ekki hef ég séð álit Neytendasamtakanna en þau hljóta að horfa til áhrifanna sem breytt fyrirkomulag hefði á verðlag og síðan vöruúrval .
Á báðum póstum fellur nýja frumvarpið á prófinu ! Þingmaður sem ég átti orðastað við sagðist ætla að styðja frumvarpið þrátt fyrir að hann væri sannfærður um að það myndi leiða til aukinnar áfengisneyslu að færa söluna inn í almennar matvöruverslanir og virkja þar með markaðslögmálin sem þar ráða .
" Ég vil bara að hver og einn taki ábyrgð á sjálfum sér , " sagði þessi ágæti þingmaður .
En nákvæmlega það erum við að gera , taka ábyrgð sem einstaklingar .
Við gerum það með því að virða lýðheilsusjónarmið , hlusta á forvarnar- og æskulýðssamtök og þær starfsstéttir sem best þekkja til og síðan á rödd skynseminnar innra með okkur , er það ekki nákvæmlega svona sem farið er að því að axla ábyrgð ? Og þá aftur að spurningunni .
Ef meirihluti landsmanna er þessarar skoðunar og ÖLL samtök sem láta sig málið varða ráðleggja á sama veg , hvað köllum við það þá þegar þessi vilji er hunsaður af örfáum einstaklingum á Alþingi ? Svari hver fyrir sig .
Ögmundur Jónasson ogmundur@althingi.is 