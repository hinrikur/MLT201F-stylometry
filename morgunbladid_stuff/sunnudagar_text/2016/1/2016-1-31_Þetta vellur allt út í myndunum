" Ég hef mjög gaman af því að ýta á mörk , og af því hömuleysi sem brýst fram þegar fólk fer að haga sér eins og dýr , " segir Sigga Björg þegar rætt er um furðufígúrurnar í verkum hennar .
Í Hverfisgalleríi sýnir hún nú blekteikningar með textum , þrívíðar fígúrur og myndbandsverk .
Einar Falur Ingólfsson efi@mbl.is Ó veru kallar myndlistarkonan Sigga Björg Sigurðardóttir sýningu sína sem þessa dagana stendur yfir í Hverfisgalleríi neðst við Hverfisgötu .
Sigga Björg er þekkt fyrir ævintýralegar teikningar með misfrýnilegum og jafnvel fáránlegum karakterum sem hafa venjulega mannsmynd en eru dýrslegir um leið .
Í innra sýningarrými gallerísins hafa nokkrar þrívíðar furðufígúrur listakonunnar komið sér fyrir úti í horni , undir skjá þar sem ganga fjórar stuttmyndir með þær í aðalhlutverki og Sigga Björg hefur gert með heimasmíðaðri " stop-motion " tækni .
Í þessum stuttu kvikmyndum nota furðudýrin blek til að búa til hluti eða atvik .
Í aðalsal gallerísins gefur síðan að líta stórar blekteikningar Siggu Bjargar af einkennilegum karakterum .
Til hliðar við alla rammana hefur hún skrifað á veggina stuttar , ljóðrænar og súrrealískar sögur , sem myndirnar virðast dregnar út úr .
" Ég hef gert stórar myndir áður en ekki einungis með bleki , " segir Sigga Björg þar sem hún stendur á miðju gólfi milli myndanna .
" Ég hef líka lengi skrifað mikið en hef ekki tengt skrifin við myndheiminn , teikningarnar , fyrr en nú .
Stundum hef ég reynt að skrifa eftir á um myndirnar en ekki náð að tengja þetta saman .
Nú fór ég í hina áttina , valdi fyrst þessa sex texta og fór síðan að vinna myndir í stemningu textanna – þetta eru ekki myndskreytingar við þá .
Texti og mynd fara að vísa hvort í annað .
Og það að halda sig við svart blek gerðist í ferlinu og það fannst mér skemmtileg áskorun .
" – En nú kom textinn fyrst , segirðu .
" Já , og þá fór eitthvað að gerast .
Í rauninni vinn ég texta og myndir á sama hátt .
Ég sest niður og tæmi hugann , byrja svo að skrifa og hætti ekki fyrr en sagan er komin ; ég geri ekkert hlé til að íhuga meðan ég skrifa textana , heldur klára þá strax ; reyni að fanga augnablik .
Eins vinn ég að teikningunum , reyni að útiloka hugsun og meðvituð plön um hvað ég sé að gera .
" – Þannig að þessir furðuheimar og skrímsli falla fram úr undirmeðvitundinni ? " Það má segja það , " svarar hún brosandi .
" Þetta varð einhvernveginn sama vinnuaðferðin – ósjálfráð skrift og ósjálfráð teikning .
" Og hún viðurkennir að hafa ekki áhuga á að greina sögur sínar og teikningar eftir á .
" Stundum er eitthvað mjög persónulegt í þeim , bæði sögur og myndir geta vísað í eitthvað sem gerðist , eitthvað úr daglega lífinu , en það fer í einhvern hrærigraut í undirmeðvitundinni og kemur svona út .
Þá vil ég ekki ritskoða textana eftir á , fyrir utan stafsetninguna .
Þeir verða að standa eins og þeir verða til , eins og myndirnar .
" – Nú eru þetta ólík form ; myndir geta allir skilið og skynjað , hvaða tungumál sem þeir tala , en þú skrifar textana á íslensku á veggina og þá skilja bara þeir sem eiga þennan málheim sameiginlegan .
" Já , en ég þýddi textana sjálf á ensku og þeir liggja hér frammi .
Ég bjó lengi í Skotlandi og byrjaði í rauninni að skrifa á ensku .
Þetta er í fyrsta skipti sem ég skrifa á íslensku – mér finnst þægilegt að skrifa á tungumáli sem er ekki alveg mitt , þá leyfist mér að segja hluti sem eru kannski ekki alveg réttir , " segir hún og brosir .
" Ég var feimin við það í byrjun þegar ég fór að skrifa sögur á íslensku fyrir þessa sýningu .
Mér fannst þetta óþægileg opinberun ! Ég kann að teikna en er feimnari við textana en myndirnar .
" Mannlegt og dýrslegt eðli Eftir að hafa lokið BA-námi í myndlist við LHÍ árið 2001 stundaði Sigga Björg framhaldsnám í Skotlandi og útskrifaðist með MFA-gráðu árið 2004 .
Hún hefur haldið einkasýningar hér á landi og beggja vegna Atlantshafsins , auk þess að hafa tekið þátt í fjölda samsýninga í galleríum og á söfnum .
Í haust verður hún með einkasýningu í Teckningsmuseet í Svíþjóð .
Úr fígúrunum á veggjum Hverfisgallerís vella allskyns líkamsvessar og það er oft talsverður hroði í myndunum .
Hvert sækir hún það ? " Þetta er allt til staðar ! Þegar maður fer í svona óritskoðað ferli með sjálfan sig , þá verður að láta þetta allt flakka .
Þetta vellur allt út í myndunum og þá þarf ég ekki að burðast með það með mér .
" Hún hlær .
" Stundum hefur þetta sem þú kallar hroða með sjónrænar ákvarðanir að gera eða að mér finnist eitthvað fyndið – þegar hugurinn fer að velta því upp hvers vegna þessi hryllingur sé í myndunum .
Mér finnst ég vera að fást við allan skala mannlegra tilfinninga og sæki efniviðinn ýmist í sjálfa mig eða umhverfið .
Það er eins og ég æli þessi líka út úr mér og líður svo bara betur eftir á ! " – Fígúrurnar þínar eru iðulega einskonar mannskoffín , bræðingur manns og skepnu .
" Kannski birtist líka bæði mannlegt og dýrslegt eðli í þeim ...
Ég hef mjög gaman af því að ýta á mörk , og af því hömuleysi sem brýst fram þegar fólk fer að haga sér eins og dýr – eðli sem við felum eða bælum dagsdaglega .
Ég hef vissulega áhuga á því sem er að gerast þarna undir niðri .
Og á tilfinningalegum óþægindum , aðstæðum þar sem maður veit ekki alveg hvernig á að bregðast við , hvort eigi að hlæja eða gráta .
Aðstæðum þar sem manni líður ekki alveg þægilega ; ég upplifi að þá þurfi maður að horfast í augu við sjálfan sig og einhvers konar sannleika .
" – Minnstu hlutir og atvik geta orðið þér að efniviði í þessar furður .
Í einni sögunni hér er það sokkur sem stækkar og virðist gleypa mann og í annarri vindur hljóðfæraleikur upp á sig og verður að martröð .
" Já .
Í lok fyrstu setningarinnar kemur kannski orðið sokkur og þá fer sagan í einhverja átt með hann .
Ég vil ekki stjórna því og hef enga skýringu á þessu ferli .
Ekki frekar en með myndirnar .
Ég vinn þær á borði og hér , " segir hún og bendir á stóran svartan flöt á einni , " byrjaði ég með einhvern poll eða slettu af bleki og myndin byggðist út frá því .
" – Í öllum þessum myndum eru þessir stóru svörtu fletir , pollar eða slettur .
Vellur teikningin út frá þeim ? " Já , þannig gerist þetta .
Og oft er þetta nokkuð mikill pollur sem dregur pappírinn saman og myndar áferð í hann .
Ég hef mikið gert smærri myndir og það er allt annað að vinna á svona stórar arkir .
Það er líkamlegra og kannski var ég að leitast við að ögra mér fyrir þessa sýningu , þetta er mjög líkamleg vinna með pappírinn og blekið sem rennur sína leið og ég reyni að ráða við það allt saman – og leita um leið að óvæntum upplifunum í því .
" – Eru möguleikarnir óþrjótandi með þessar furðufígúrur ? " Já , það finnst mér vegna þess að tilgangurinn með karakterunum er að tákna tilfinningar og aðstæður og þar eru viðfangsefnin endalaus .
Ég er að gera allskonar tilraunir með útfærslur á þessum heimi , eins og með þessi vídeó .
Ég hef oft gert myndbandsverk með " stop-motion " en er rétt að byrja að nota það í þrívíðum verkum .
Þar er ég aftur komin út í eitthvað sem ég ræð ekki alveg við og kann ekki alla tæknina , en ég geri þetta samt með einhverjum leiðum .
Þá finnst mér oft eitthvað forvitnilegt gerast .
Það er mikilvægt fyrir mig að ferlið sé skemmtilegt og óvænt og ég viti ekki alveg hvert það muni leiða mig .
" 