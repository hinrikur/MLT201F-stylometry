Tilraunanámskeið í tónlistarsköpun fyrir fjögurra til sex ára krakka fer af stað sunnudaginn 24. janúar í Mengi , Óðinsgötu 2 , undir nafninu Krakkamengi .
Benedikt Hermann Hermannsson , tónlistarmaður og kennari , leiðir Krakkamengi en í hvert skipti koma tveir tónlistarmenn úr ólíkum tónlistargeirum og vinna með þátttakendum .
Kynna tónlistarmennirnir hugmyndir sínar og vinnuaðferðir fyrir börnunum og í kjölfarið leiða þeir börnin í gegnum það ferli að búa eitthvað til og semja með þeim tónlist sem svo verður flutt .
Í þessari fyrstu smiðju verða Kristín Anna Valtýsdóttir og Víkingur Heiðar Ólafsson í hlutverki gestaleiðbeinenda .
Námskeiðið hefst klukkan 10.30 og mæta foreldrarnir með börnunum .
Það er ókeypis og því nauðsynlegt að skrá sig .
Fullt er á þetta fyrsta námskeið en áhugasamir ættu endilega að fylgjast með á Facebook-síðu Mengis .
Önnur smiðja verður haldin viku síðar með nýjum gestaleiðbeinendum .
