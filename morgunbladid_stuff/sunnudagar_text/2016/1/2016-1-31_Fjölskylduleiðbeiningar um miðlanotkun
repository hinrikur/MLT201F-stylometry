• Margir foreldrar hafa áhyggjur af að börnin þeirra eyði allt of miklum tíma á netinu .
Þetta getur valdið togstreitu á heimilinu , sér í lagi þegar áhyggjur foreldra brjótast út með stöðugu tuði og nöldri .
Aðfinnslur foreldranna leiða til þess að barnið verður pirrað sem veldur foreldrunum enn þá meiri áhyggjum .
Um tvennt er að velja vilji foreldrar koma sér út úr þessum vítahring : að kynna sér netið af eigin raun með aðstoð barnanna og að ræða við börnin af yfirvegun .
• Mælt er með að foreldrar gefi sér tíma til að kynna sér hvað börnin þeirra eru að gera á netinu , hvaða leiki þau spila og hvaða vefsíður þau nota mest .
Þannig getur skapast samtal milli foreldra og barna , bæði um kosti þess að nota netið og aðra miðla og eins hvaða hættur það getur haft í för með sér .
Samtal skilar alltaf betri árangri en stöðugar aðfinnslur og yfirgangur .
Börn eiga líka rétt á að segja sína skoðun .
• Setji foreldrar allt of strangar reglur um miðlanotkun á heimilinu er hætt við að börnin verði hvekkt og veigri sér jafnvel við að biðja um aðstoð síðar meir .
Traust og opin samskipti eru lykilatriði eigi miðlanotkun barnsins að vera eins örugg og hægt er .
Einnig er mikilvægt að foreldrar gangi á undan með góðu fordæmi og gjói ekki augum sífellt á símann eða sjónvarpið .
Slökkvi jafnvel stundum á miðlunum og njóti friðar og samveru við börnin sín .
• Börn og unglingar vita fátt skemmtilegra en að spjalla við foreldra sína og eiga athygli þeirra óskipta í smástund .
Það getur líka verið gaman að lesa saman , læra að nota myndavél eða horfa á kvikmyndir saman .
Það er ein besta kennsla í miðlalæsi sem foreldrar geta gefið börnum sínum .
Með þessum hætti getur fjölskyldan farið saman í ferðalag um miðlaumhverfi 21. aldarinnar .
Þetta snýst ekki bara um að setja ramma og reglur ! Úr handbókinni Börn og miðlanotkun sem er að finna á heimiliogskoli.is 