Skrefateljarar hafa selst í milljónavís í heiminum undanfarna áratugi enda viðtekin þumalfingursregla að tíu þúsund skref á dag komi heilsunni í lag .
Nú er komið á markað smáforrit sem byggir á aðferð sem mögulega er betur til þess fallin að mæla heilsubætandi aðgerðir , Personal Activity Intelligence , PAI , sem mælir hjartslátt fólks í stað skrefafjölda .
Um er að ræða smáforrit fyrir snjallsíma og heilsuarmband sem tengt er við símann .
Framleiðandi er fyrirtækið Mio Global .
Geoffrey A. Fowler , blaðamaður The Wall Street Journal , réðst nýverið í heilsuátak og ber heilsuarmbönd og öpp saman í grein í blaði sínu í vikunni .
Niðurstaða hans er sú að PAI gefi mun gleggri mynd af brennslu og þar af leiðandi árangri með hreyfingunni en gamli góði skrefateljarinn .
Viðmið skrefateljarans , 10.000 skref á dag , má rekja aftur til markaðsátaks vegna græjunnar í Japan á sjöunda áratug síðustu aldar .
Læknar hafa aldrei kvittað upp á þá tölu .
Fowler bendir á að þá hafi verið aðrir tímar enda hafi einkatölvan ekki rutt sér til rúms fyrr en löngu síðar með allri þeirri óhollustu sem getur fylgt hömlulausri ást á henni .
Ekki sama 10.000 og 10.000 Læknar og heilsufrömuðir hafa lengi fullyrt að öll hreyfing sé holl fyrir líkamann en það segir sig eigi að síður sjálft að það að ganga á jafnsléttu eða niður í móti reynir ekki á mann með sama hætti og að ganga upp í móti .
Þess utan gengur fólk auðvitað misjafnlega hratt .
10.000 skref eru með öðrum orðum ekki sama og 10.000 skref .
Það má líka fara út að hjóla eða skella sér í spinning-tíma og skrefateljarinn haggast ekki .
Ekki frekar en þegar maður refsar lóðunum , tekur kannski löðursveittur 150 kg í bekk .
Og rymur vel á eftir .
Í þessu felast yfirburðir PAI yfir skrefateljarann .
Með PAI smáforritinu er áhersla lögð á hjartsláttinn og maður sér því mun á því að ganga upp hæð eða niður brekku .
Brennslan er ekki sú sama .
Þekkt er að tæki af þessu tagi , svo sem Fitbit , Jawbone , Basis og græjur frá Microsoft , séu með hugbúnað sem breytir upplýsingum í ráð .
Jawbone leitar til dæmis að mynstri í venjum notandans .
Heilsuarmböndin sem notast við PAI aðferðina ganga ennþá lengra .
Freistandi er að segja skrefinu lengra en það á svo innilega ekki við í þessu sambandi .
Öllum upplýsingar um hjartslátt er safnað saman og breytt í tölu sem allir eiga auðvelt með að skilja .
Notandinn safnar stigum og því meira sem hann hreyfir sig þeim mun fleiri verða stigin .
Rannsóknir hafa þegar sýnt fram á , að sögn Fowlers , að haldi fólk PAI-tölunni sinni reglulega í kringum 100 geti það framlengt líf sitt um að minnsta kosti tvö ár .
Sé fólk undir fimmtugu gæti þetta þýtt allt að tíu ár í viðbót .
Það er ekki lítið .
Öfugt við skrefamælinn byrjar PAI-mæliaðferðin ekki á núlli á hverjum morgni sem þýðir að auðveldlega má vinna upp slugs mánudagsins á þriðjudeginum .
Engin PAI eru nákvæmlega eins en formúlan tekur með í reikninginn aldur notandans , kyn , hjartslátt í hvíld og hámarki og sitthvað fleira .
Ekki þarf að gangsetja armbandið sérstaklega , sé maður á hreyfingu skynjar það hana .
Sér heilsurækt í öðru ljósi Fowler hefur prófað tækið við ýmsar æfingar og komist að forvitnilegum niðurstöðum .
Þannig fékk hann ekki nema 7 PAI-stig fyrir klukkustundarlanga göngu , sem taldi 6.000 skref en 56 PAI-stig fyrir hressilegan hjólreiðatúr .
Karlanginn viðurkennir að hann hafi verið dottinn úr formi , þegar átakið hófst , en PAI hafi beinlínis hjálpað honum að taka sig á .
" Eftir að hafa fylgst með hreyfingu minni gegnum tækið hugsa ég með allt öðrum hætti um það að koma mér í form , " segir hann .
Framkvæmdastjóri Mio , Liz Dickinson , segir heilsuarmböndin sem tengjast PAI smáforritinu einmitt upplögð fyrir fólk sem hefur gengið illa að koma sér í form eða halda sér í formi , vegna þess að tækið lagar sig að ástandi og þörfum hvers og eins .
" Það mun ekki hvetja mann til að gera hluti sem maður ræður ekki við , " segir Dickinson .
Þess má geta að PAI er sprottið upp úr einni elstu heilsurannsókn sem um getur , Hunt-rannsókninni , þar sem fylgst var með heilsu sextíu þúsund Norðmanna í tvo áratugi .
Það er einmitt norskur prófessor , Ulrik Wisløff , sem lagði drög að heilsuforritinu sem PAI byggist á .
Gott að fara yfir 100 PAI vilji fólk létta sig Spurður um galdratöluna , 100 , segir Wisløff allt benda til þess að hún henti öllum en ennþá sé of snemmt að segja til um hvort það skipti máli fyrir heilsuna til lengri tíma litið og þar af leiðandi lífslíkur manna að fara yfir hana , það er upp í 130 eða 150 PAI. Vilji fólk á hinn bóginn losa sig við einhver aukakíló geti þó til skamms tíma verið gott að fara eitthvað yfir hundraðið .
