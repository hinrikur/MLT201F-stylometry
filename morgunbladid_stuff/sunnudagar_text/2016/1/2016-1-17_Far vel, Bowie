Ég dáist að sjálfsögðu að tónlist hans enda þótt ég sé ekki nógu mikill sérfræðingur til að leggja mat á gæði hennar .
Skilaboð hans til minnar kynslóðar , sem fæddist skömmu eftir lok seinna stríðs , voru á hinn bóginn mjög mikilvæg .
Þau voru einföld : Verið nógu sterk til að vera þið sjálf .
Það voru skýr skilaboð sem skiptu sköpum fyrir mína kynslóð .
" Þessi orð koma líklega úr óvæntri átt en það er til marks um samfélagsleg áhrif Davids Bowies að fyrsta spurningin sem Arsène Wenger , knattspyrnustjóri enska úrvalsdeildarfélagsins Arsenal , fékk á blaðamannafundi í vikunni var um söngvarann sáluga .
Allir þekktu Bowie , allir höfðu skoðun á honum og svo virðist sem allir hafi borið virðingu fyrir honum , burtséð frá því hvort þeir " fíluðu " tónsköpun hans eður ei .
Bowie lést sem kunnugt er um liðna helgi , nýorðinn 69 ára , eftir glímu við krabbamein .
Hann sló alla tíð skjaldborg um einkalíf sitt og hafði tekist að fela veikindi sín vel fyrir umheiminum .
Þess vegna kom fráfall hans flestum í opna skjöldu en aðeins tveimur dögum áður , á 69 ára afmælinu , hafði Bowie sent frá sér svanasönginn , Blackstar .
Reyndist það réttnefndur óður til dauðans .
Utan alfaraleiðar Bowie hélt tónleika á Íslandi fyrir tveimur áratugum .
Af því tilefni ræddi Sindri Freysson , blaðamaður Morgunblaðsins , við hann .
Fróðlegt er að grípa niður í vangaveltur söngvarans um listina .
" Ég býst við að af þeim sökum semji ég tónlist og máli , því ef ég væri meiri völundur með orð gæti ég sett hugðarefni mín fram á bókmenntalega vísu með meiri skýrleika en ella .
En þetta snýst meira um samsetningu og tilfinningu og þau svið tilveru okkar sem valda óróleika vekja einlægan áhuga minn .
Þetta tengist hugmyndinni um hið einsleita , meðalveginn , því þegar alþýðumenningin nær inn á miðjuna missi ég áhugann á henni , hún verður bragðlítil , auðmelt og svo aðgengileg að allt það sem var hnýsilegt í henni gufar upp .
Til að eitthvað sé móttækilegt fyrir fjöldann verður að dauðhreinsa það svo aðeins léttvægu eðlisþættirnir sitji eftir .
Maður sér hins vegar það sem er í aðsigi utan alfaraleiðar , því menning okkar hefur tilhneigingu til að byggjast upp á því sem þrífst utan garðs .
Og ef maður hristir saman nokkrar eigindir sem svo er háttað um , er hægt að öðlast ágæta mynd af því sem djarfar fyrir í framtíð okkar .
Óhjákvæmilega gengur þetta þannig fyrir sig að hlutirnir , eða hvaða athöfn sem vera skal á útjaðrinum , stefnir alltaf að miðju .
Hversu öfuguggalegir eða furðulegir sem þeir virðast á þeim tíma , verður búið að gerilsneyða þá um það leyti sem þeir ná miðju .
Fyrirbærin fara einfaldlega í gegnum einhvers konar hreinsiferli eða sigti á leiðinni þangað , en inntak framtíðar okkar er í meginatriðum á röngunni .
Allar rannsóknir mínar , hvort sem er í lífinu eða listum , og smekkur minn á myndlist , bókmenntum og tónlist , hallast þannig að því sem þræðir fáfarna stigu .
Ég er náungi af því tagi sem kaupir nýju Scott Walker-plötuna meðan allir hinir biðja um Elastica .
" 