Á meðal þeirra tolla sem voru afnumdir um áramótin eru tollar af fatnaði og skóm .
Þessi lækkun nær til 324 tollskrárnúmera .
Er um að ræða ýmiss konar fatnað , til dæmis notaðan fatnað , skófatnað , höfuðfatnað , leðurfatnað , loðskinn , fatnað úr plasti og gúmmíi sem og fylgihluti þeirra ; hnappa , tölur og rennilása .
Afnám tolla af fatnaði og skóm ætti að skila 13% meðallækkun verðs til neytenda á þeim vörum sem áður báru tollinn .
7,8% lækkun á fatalið Kristjana Birgisdóttir , verkefnastjóri verðlagseftirlits ASÍ , bendir á að þetta sé ekki alveg svona einfalt .
Þegar skoðað sé hlutfall þeirra vara sem beri toll kemur í ljós að það er um 60% .
Hún reiknar því út miðað við það hlutfall að afnámið ætti að skila 7,8% lækkun á liðnum fatnaður og skór í vísitölu neysluverðs .
Þessar breytingar á tollum eiga auðvitað að vera til hagsbóta fyrir neytendur .
Í töflunni hér að neðan má sjá nokkur dæmi um 13% lækkun á fatnaði sem var áður fluttur inn frá ríki sem ekki hefur fríverslunarsamning við Ísland eins og Kína .
Kristjana vonast til þess að afnám tollanna á fatnaði og skóm skili sér sem fyrst til neytenda með lækkun á vöruverði og ætlar verðlagseftirlit Alþýðusambandsins að fylgjast vel með breytingunum og hvetur neytendur til þess að gera hið sama .
Vandamálið er að hinn almenni neytandi veit í flestum tilfellum ekki frá hvaða löndum fatnaðurinn kemur og gerir það því erfiðara um vik fyrir hann að fylgjast með lækkun á einstaka fötum eða skóm .
Hinsvegar ætti þetta að sjást greinilega í undirvísitölunni sem nær til fatnaðar og skóbúnaðar .
" Ég get ekki mælt þetta eins og með mat og aðra hluti .
Verðlagseftirlitið fylgir þessu ekkert eftir fyrr en í febrúar , mars en við ætlum að nota vísitöluna til samanburðar , " segir Kristjana en það er óvinnandi vegur að kanna þetta nú þegar útsölur standa yfir .
Góðar fréttir fyrir hjólreiðafólk Hjólreiðafólk sparar líka á þessu því tollar á reiðhjólafatnaði og -skóm falla niður rétt eins og á öðrum fatnaði .
Landssamtök hjólreiðamanna fagna þessu og sömuleiðis því að um áramótin féllu niður allir tollar á varahlutum fyrir reiðhjól en þessi tollur var 10% .
Áður var búið að fella niður tolla á reiðhjólum frá 1. mars 2013 , þar með rafmagnsreiðhjólum .
Ljós og hjálmar fyrir reiðhjól hafa verið tollfrjáls í nokkurn tíma .
" Þetta skiptir talsverðu máli fyrir þá sem setja sín hjól saman sjálfir og fyrir viðhald á reiðhjólum .
Sala á varahlutum og íhlutum og fatnaði allskonar hefur jú stóraukist síðustu ár með auknum hjólreiðum , " segir Árni Davíðsson , fulltrúi í stjórn samtakanna .
" Viðhaldið virðist orðið miklu meira .
Fólk sem er að fara þetta 4.000 km á ári þarf að halda hjólunum við og er að kaupa hluti eins og keðjur og kransa , " segir hann .
" Þetta var líka mismununun , ef þú keyptir heilt eða settir saman sjálfur , þá var annað tolllaust og hitt með tolli , " segir hann .
Á vef LHM kemur fram að þrátt fyrir meiri hjólreiðar og aukinn fjölda sem noti reiðhjólið til samgangna og æfinga hafi reiðhjólum sem seljast ekki fjölgað undanfarin ár .
Sala á varahlutum , íhlutum og fatnaði ýmiss konar hafi stóraukist á sama tíma .
Ljóst er að margir þeirra sem hjóla búa sig betur á allan hátt og halda hjólum sínum vel við .
Þetta getur því verið umtalsverður kostaður hjá sumum , sem ætti að verða minni eftir niðurfellingu tollanna .
