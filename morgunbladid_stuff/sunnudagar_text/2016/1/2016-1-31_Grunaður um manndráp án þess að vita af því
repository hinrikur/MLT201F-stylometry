Í tvö ár var Randy Blythe , söngvari bandaríska málmbandsins Lamb of God , grunaður um manndráp af gáleysi í Tékklandi án þess að hafa hugmynd um það sjálfur .
Nítján ára piltur , Daniel Nosek , lést eftir tónleika sveitarinnar vorið 2010 og á endanum var Blythe dreginn fyrir dóm , sakaður um að hafa hrint honum fram af sviðinu .
Orri Páll Ormarsson orri@mbl.is Undir lok tónleika Lamb of God í Abaton-tónleikahúsinu í Prag 24. maí 2010 klifraði nítján ára ungmenni , Daniel Nosek að nafni , upp á svið en féll aftur fyrir sig út í salinn og skall harkalega á höfuðið í gólfinu .
Hann stóð þó upp og naut lokaandartaka tónleikanna en um það bil hálfri klukkustund síðar byrjaði hann að kvarta undan höfuðverk og ógleði .
Af ótta við að Nosek hefði fengið heilahristing hringdu félagar hans eftir sjúkrabíl og var hann fluttur á nærliggjandi spítala .
Þar kom í ljós að höfuðáverkar Noseks voru lífshættulegir og var hann því fluttur í skyndi á annan og betri spítala , þar sem hann gekkst undir tvær aðgerðir .
Allt kom fyrir ekki og Daniel Nosek lést af sárum sínum .
Lamb of God , sem er bandarískt málmband , var ekki kunnugt um málið og hélt hljómsveitin af landi brott daginn eftir tónleikana .
Við lögreglurannsókn á málinu vaknaði hins vegar grunur um að að söngvari hljómsveitarinnar , Randy Blythe , hefði hrint Nosek fram af sviðinu og bæri þar af leiðandi ábyrgð á dauða hans .
Lögregla í Tékklandi lýsti í framhaldinu eftir Blythe og leitaði til kollega sinna í Bandaríkjunum en var synjað um aðstoð .
Lögregluyfirvöld vestra hirtu ekki einu sinni um að gera Blythe viðvart .
Handtekinn við komuna Söngvaranum brá því heldur betur í brún þegar hann sneri aftur ásamt hljómsveit sinni til tónleikahalds í Tékklandi tveimur árum síðar .
Lögreglan beið eftir honum á flugvellinum og setti hann með það sama í gæsluvarðhald vegna gruns um manndráp af gáleysi .
Þar mátti hann dúsa í fimm vikur .
Yrði hann fundinn sekur átti Blythe yfir höfði sér allt að tíu ára fangelsi .
Málið vakti að vonum gríðarlega athygli , ekki síst í málmheimum .
Fjölmargir málsmetandi menn lýstu yfir stuðningi við Blythe , þeirra á meðal Tom Araya úr Slayer og David Draiman úr Disturbed .
Fjölskyldu Blythes var vitaskuld brugðið og eiginkona hans , Cindy , heimsótti hann í fangelsið .
Við það tækifæri tjáði hún fjölmiðlum að málið væri allt hið hræðilegasta en hún tryði á sakleysi bónda síns .
Bróðir Blythes lýsti því yfir að málatilbúnaðurinn væri galinn og hlyti að leysast upp í frumeindir sínar .
Það gerðist ekki .
Saksóknari vildi að Blythe sætti fangavist uns niðurstaða dómstóla lægi fyrir , þar sem hætta væri á því að hann færi úr landi .
Eftir japl , jaml og fuður fékkst hann loksins leystur úr haldi gegn tryggingu , fimm vikum eftir handtökuna .
Blythe flaug heim til Bandaríkjanna daginn eftir en lofaði að snúa aftur kæmi til réttarhalda .
Hann væri listamaður sem starfaði á alþjóðavettvangi og væri fyrir vikið í mun að hreinsa nafn sitt .
Ákæra gefin út Rannsókn lögreglu lauk þremur mánuðum seinna og eftir að hafa farið yfir málið ákvað saksóknari í Tékklandi að gefa út ákæru á hendur Randy Blythe vegna manndráps af gáleysi .
Saksóknarinn sem sótti málið heitir því viðeigandi nafni Vladimír Mu & zcaron ; ík .
Blythe stóð við orð sín og sneri aftur til Prag áður en réttarhaldið hófst í febrúar 2013 enda þótt fjölmargir legðu hart að honum að fara hvergi .
Hann bar vitni fyrsta daginn og þar kom fram að hann kannaðist ekki við Nosek og mundi ekki eftir að hafa lent í ryskingum við hann .
Blythe mundi þó eftir aðdáanda sem hafði í tvígang brotið sér leið upp á sviðið og í seinna skiptið þótti Blythe hegðun hans ógnandi .
Þess má geta að Blythe notar gleraugu en tekur þau á hinn bóginn iðulega niður fyrir tónleika , þannig að hann sér afar illa frá sér á sviðinu .
Blythe gekkst við því að hafa snúið þennan aðdáanda niður þegar hann reyndi að nálgast söngvarann áður en aðdáandinn stökk sjálfur fram af sviðinu .
Tók svokallaða " sviðsdýfu " .
Blythe minntist þess líka að hafa stuggað við aðdáanda , sem hann hélt að væri þessi sami , með þeim afleiðingum að hann féll fram af sviðinu .
Þetta gerði Blythe í þeirri trú að múgurinn myndi grípa hann en aðdáandinn lenti á hinn bóginn í gólfinu .
Stóð samt upp og múgurinn gaf Blythe merki um að hann væri heill á húfi .
Þetta gæti hafa verið Nosek .
Blythe vitnaði að hann hefði ekki verið undir áhrifum áfengis á tónleikunum og að hann hefði aldrei neytt fíkniefna .
Átti ekki erindi upp á svið Blythe staðhæfði að hann hefði sett sig í samband við fjölskyldu Noseks eftir að hann fékk vitneskju um fráfall hans en fjölskyldan kannaðist ekki við það .
Hún hefði hvorki heyrt frá Blythe né neinum á vegum hljómsveitarinnar .
Aðdándinn sem Blythe sneri niður á tónleikunum , Milan Porádek , bar vitni fyrir dómnum .
Hann viðurkenndi að hafa verið ölvaður og hefði ekki átt erindi upp á svið .
Fyrir vikið hafði hann skilning á viðbrögðum Blythes .
Hafa ber í huga að Lamb of God er grúvmálmband en einn kunnasti merkisberi þeirrar stefnu , gítarleikarinn Dimebag Darrell Abbott , var myrtur á sviði með hljómsveit sinni Damageplan árið 2004 í Columbus , Ohio .
Árásarmaðurinn ruddist upp á sviðið og skaut hann þrívegis í höfuðið af stuttu færi .
Dimebag lést samstundis .
Hann er þekktastur fyrir starf sitt með einu vinsælasta málmbandi tíunda áratugarins , Pantera .
Meðal þeirra sem tóku upp hanskann fyrir Blythe var bróðir Dimebag , Vinnie Paul úr Pantera , Damageplan og Hellyeah , sem horfði á bróður sinn myrtan .
" Árásarmaðurinn leit út eins og hver annar maður þegar hann kom upp á sviðið , andartaki síðar voru fjórir látnir , " sagði Vinnie Paul í viðtali meðan Blythe sat inni .
Morðinginn , Nathan Gale , skaut þrjá aðra til bana og særði sjö til viðbótar áður en böndum var komið á hann .
Hæglátur og víðlesinn Nokkru púðri var eytt í að fjalla um eðli málmtónleika fyrir dómi , þar sem mönnum , bæði flytjendum og gestum , verður gjarnan heitt í hamsi .
Tónlistin er kraftmikil og hröð og fær blóðið til að renna .
Algengt er að aðdáendur hendi sér fram af sviðinu , taki " sviðsdýfu " , og láti skarann grípa sig .
Þetta kann að virka hættulegt og framandi fyrir þá sem ekki þekkja til .
Og getur sannarlega verið það .
Sýnd voru myndbönd frá tónleikum Lamb of God og " árásargjörn " hegðun Blythes gerð að umtalsefni .
Meðal vitna sem lögðu orð í belg um það efni var Chris Adler , trymbill Lamb of God , sem benti á að um " leik " væri að ræða .
Blythe væri í reynd hæglátur , hófsamur og víðlesinn maður .
Í Bandaríkjunum var umræðan hliðholl Blythe og vinir hans og kunningjar kepptust við að bera honum vel söguna .
Blythe kynni að setja á svið gott " sjóv " en mætti annars ekki vamm sitt vita .
" Randy er mesti ljúflingur í heimi , " sagði Vinnie Paul í fyrrnefndu viðtali .
Rétturinn kallaði til bæði geðlækni og sálfræðing sem rætt höfðu við Blythe .
Niðurstaða þeirra var samhljóma ; hann væri ekki árásargjarn en gæti átt í vandræðum með að hafa hemil á tilfinningum sínum undir álagi .
Vinir Noseks báru vitni og einn þeirra , Jan Jebavý , kvaðst ekki í nokkrum vafa um að Blythe hefði hrint Nosek með báðum höndum niður af sviðinu .
Vinunum bar ekki í öllum atriðum saman um atburðarásina og verjendur Blythes bentu á misræmi milli framburðar sumra þeirra við skýrslutöku eftir atburðinn og fyrir dómi .
Að sögn vinanna var Nosek bláedrú á tónleikunum .
Vandalaust vitni , Alena Rozsívalová , staðfesti framburð Jebavýs .
Að hennar sögn reyndi Nosek að príla upp á sviðið en í þann mund sem hann ætlaði að standa upp hafi Blythe hrint honum með þeim afleiðingum að hann féll aftur fyrir sig .
Öryggiskröfum ekki mætt Robert Havelka , sem vann sem öryggisvörður á tónleikunum , bar að hann hefði séð áhorfanda falla fram af sviðinu en var ekki viss um hvort Blythe hefði átt þátt í máli .
Í eiðsvarinni yfirlýsingu frá rekstrarstjóra Abaton-tónleikahússins sagði að henni hefði ekki verið kunnugt um meiðsli Noseks og andlát fyrr en lögregla hafði samband við hana vegna rannsóknarinnar .
Fram kom að öryggiskröfum Lamb of God hefði ekki verið mætt en hljómsveitin hefði eigi að síður ekki gert athugasemdir við það áður en hún fór á svið .
Sjálfum fannst Blythe of margir í salnum og öryggisgæsla ekki fullnægjandi .
Hljómsveitin hafði óskað eftir að grindverk yrði sett upp 1,5 metra frá sviðinu en við því var ekki orðið .
Tónleikagestir báru fyrir dómi að öryggisverðir hefðu ekki virst hafa miklar áhyggjur af hegðun gesta og tilraunum þeirra til að komast upp á sviðið .
Þá þótti sumum Blythe beinlínis hvetja gesti til að koma upp á sviðið .
Því hafnaði söngvarinn alfarið .
Hann eggjaði aðdáendur gjarnan á tónleikum en aldrei til að ryðjast upp á sviðið .
Í lokaávarpi sínu fór saksóknari fram á fimm ára fangelsi yfir Blythe .
Meðal annars með þessum orðum : " Jafnvel leikskólabörn gera sér grein fyrir því að fall úr slíkri hæð getur verið skaðlegt .
" Lofaði að gera ráðstafanir Blythe ávarpaði dóminn sjálfur og kvaðst ekki vilja víkja sér undan ábyrgð .
Hefði honum fundist hann bera ábyrgð á dauða Noseks hefði hann lýst sig sekan fyrir dómi .
Yrði hann sýknaður lofaði hann að grípa til ráðstafana til að svona lagað myndi aldrei gerast aftur á tónleikum Lamb of God .
Fjölskylda Noseks var að vonum harmi slegin .
Pilturinn lést á afmæli föður síns og móðir hans hafði ekki getað unnið frá andláti hans vegna andlegra veikinda .
Eftir að hafa hlýtt á frásögn vitna sagði talsmaður fjölskyldunnar hana þó ekki vera þeirrar skoðunar að Randy Blythe bæri einn ábyrgð í málinu .
Dómur var kveðinn upp í héraði 5. mars 2013 .
Sannað þótti að Blythe hefði hrint Nosek með þeim afleiðingum að hann féll á höfuðið og lést af sárum sínum .
Eigi að síður var það niðurstaða dómsins að söngvarinn bæri ekki lagalega ábyrgð á dauðsfallinu .
Ábyrgðin lægi mun frekar hjá tónleikahöldurum og öryggisvörðum .
Blythe hefði einfaldlega verið að verja sig .
Fyrir vikið var hann lýstur sýkn saka .
Dómarinn álasaði Blythe þó fyrir að hafa ekki sett sig í samband við fjölskyldu Noseks .
Skaðabótakröfu Nosek-fjölskyldunnar var hafnað .
Dómnum var áfrýjað til hæstaréttar í Prag sem staðfesti niðurstöðuna þremur mánuðum síðar .
