Öll þekkjum við þá og værum meira en til í að ferðast þangað .
Jafnvel með óhefðbundnum farartækjum .
Eina vandamálið er að þessir staðir eru ekki til – og hafa mögulega aldrei verið það .
Alltént ekki á þessu tilvistarstigi .
Orri Páll Ormarsson orri@mbl.is Hvar sveiflaði Arthúr Excalibur ? Bretar hafa um aldir deilt um meinta staðsetningu Camelot , kastala goðsagnarinnar Arthúrs konungs .
Fræg eru til dæmis ummæli fræðimannsins Norris J. Lacy sem sagði að Camelot væri ekki á neinum tilteknum stað og gæti raunar verið hvar sem er .
Það hefur þó ekki haldið aftur af sagnfræðingum , sem leita áfram af sér allan grun .
Að ekki sé talað um ferðamálafrömuði en margir staðir haf spyrt sig við Arthúr konung gegnum tíðina .
Með einum eða öðrum hætti .
Í því sambandi má nefna Winchester , Somerset og velska bæinn Caerleon .
Flestir fræðimenn líta svo á að Camelot , þar sem Arthúr sveiflaði sverðinu Excalibur , gekk að eiga lafði Guinevere og gerði sér glaðan dag með Riddurum hringborðsins , hafi aldrei verið til .
Og hafi kastalinn verið það sé útilokað að staðsetja hann .
Þess utan tengja fjölmargir staðir á Bretlandseyjum sig við Arthúr sjálfan og ævintýri hans .
Það má alltaf láta sig dreyma .
Ekki síst um almennilegar skylmingar .
Ástinni eru allir vegir færir Hér í dag , horfinn á morgun .
Bærinn Brigadoon í Skotlandi var gerður ódauðlegur í samnefndum söngleik eftir Alan Jay Lerner og Frederick Loewe , sem fyrst var settur á svið 1947 og skilaði sér á hvíta tjaldið sjö árum síðar , með Gene Kelly og Cyd Charisse í broddi fylkingar .
Þar er hermt af tveimur bandarískum túristum sem hafna fyrir tilviljun í Brigadoon , bæ sem aðeins er sýnilegur í einn dag á hundrað ára fresti .
Ekki er að spyrja að því , annar gestanna kolfellur fyrir stúlku í bænum .
Þá eru góð ráð dýr .
En eins og svo oft áður er ekki upp á ástina logið .
Hún á það til að flytja fjöll .
Ef sá gállinn er á henni .
Brigadoon á sér að vonum ekki stoð í veruleikanum , heldur byggist sagan á þýsku ævintýri um bæ sem bölvun hvílir á .
Hún er í því fólgin að íbúum er aðeins hleypt út , ef þannig má að orði komast , einu sinni á öld .
Nafn bæjarins er talið dregið af frægri brú í Ayrskíri í Skotlandi , Brig o ' Doon .
Bara ætlað börnum Hermt er að aðeins börn geti heimsótt Hvergiland , þar sem kempur á borð við Pétur Pan , Skellibjöllu og Krók skipstjóra eru með lögheimili .
En þau gætu eigi að síður þurft að lygna aftur augunum og ferðast á vængjum jákvæðra hugsana ætli þau að komast á áfangastað .
Hvergiland er hugarfóstur skoska rithöfundarins J.M .
Barrie og kom fyrst við sögu í leikriti hans um eilífðarbarnið Pétur Pan snemma á síðustu öld .
Þá hét það raunar Hvergihvergiland og í fyrri drögum hét þetta ágæta land Hvergihvergihvergiland .
Á endanum varð það einfaldlega Hvergiland enda sama hversu oft hvergi er margfaldað , það verður alltaf hvergi .
Talið er að Barrie hafi sótt nafnið til Ástralíu , en partur af óbyggðunum þar nefnist Hvergihvergiland .
Lengra nær sú tenging þó ekki enda myndi Pétur Pan að líkindum ekki kannast við sig í óbyggðum Ástralíu .
Sumir segja að Hvergilandið hans líkist einna helst eyjunni Madagaskar .
Sel það ekki dýrara en ég keypti það .
Enda liggur fyrir að Hvergiland er hvergi eins , ekki í hugum neinna tveggja barna .
Aldingarður í eyðimörkinni Hengigarðar Babýlonar voru eitt af undrum hins forna heims .
Lystigarðar sem hvíldu á voldugum steinsúlum , um 24 metra ofar jörð , lengst inni í eyðimörkinni , þar sem nú er Írak .
Nebuchadnezzar II konungur , sem var uppi u.þ.b. 634 – 562 fyrir Krist , á að hafa látið reisa garða þessa fyrir eiginkonu sína , Amytis frá Medíu , til að freista þess að lækna hana af óbærilegri heimþrá .
Hengigarðarnir voru að vonum mikið undur enda kölluðu þeir á verkfræðivit sem var langt á undan sínum tíma .
Hvernig var til dæmis staðið að vökvun plantnanna í miðri eyðimörkinni ? Það er einmitt málið ; ekkert bendir til þess að Hengigarðar Babýlonar hafi verið til .
Engar ritaðar heimildir frá þessum tíma og engar minjar hafa fundist á svæðinu .
Sagnfræðingar samtímans hallast að því að fyrirbrigðið hafi verið skáldað upp af hermönnum sem sneru heim til Grikklands frá Babýlon .
Fræðilega mun þetta hafa verið ómögulegt enda þótt landið á þessum slóðum hafi verið heldur frjósamara en í dag .
Mögulega hafa garðar af þessu tagi verið til annars staðar .
Hver veit ? Kannski er þetta bara goðsögn .
Þar sem dýrin tala Konungdæmið Narnía , þar sem öll börn vildu stinga við stafni , er því miður bara hugarfóstur rithöfundarins C.S .
Lewis .
Sannarlega spennandi heimur ; heillandi landslag , talandi skepnur og galdrar í loftinu .
Lewis fæddist í Belfast og heimalandið , Norður-Írland , var honum innblástur við skrifin .
Villt náttúran , kastalarnir og tignarleg fjöllin .
Þannig að mögulega má finna eitthvað af Narníu þar um slóðir .
Aðstandendum kvikmyndanna vinsælu , sem gerðar voru eftir bókinni , þótti Nýja-Sjáland á hinn bóginn henta betur til að sýna þennan undraheim .
En flugmiðinn þangað er líklega dýrari en til Norður-Írlands .
Bækurnar sjö sem Lewis skrifaði um Narníu og komu út á sjötta áratug síðustu aldar eru með vinælustu barnabókum sem út hafa komið .
Hafa selst í yfir 100 milljón eintökum og verið þýddar á 47 tungumál .
Lewis leitaði fanga víða , meðal annars í breskum og írskum þjóðsögum og grískri og rómverskri goðafræði .
Dans , dans , dans , dans , dans Hver væri ekki til í að taka sporið á Studio 54 í New York , einum frægasta næturklúbbi allra tíma ? Ef ekki væri fyrir þá staðreynd að staðurinn er ekki lengur starfandi .
Studio 54 hefur það þó fram yfir alla hina staðina á þessari opnu að hann var sannarlega einu sinni til .
Studio 54 var opnaður árið 1977 af félögunum Steve Rubell og Ian Schrager .
Vinsældirnar urðu strax miklar og fjölmargir frægir listamenn og dægurstjörnur voru þar fastagestir næstu árin .
Má þar nefna David Bowie , Andy Warhol , Mick Jagger , Grace Jones , Elizabeth Taylor , Truman Capote , Tinu Turner , Cher , John Travolta , Freddie Mercury og Jacqueline Kennedy Onassis .
Eigendurnir óðu að vonum í seðlum og Rubell missti það út úr sér í blaðaviðtali að einungis mafían þénaði meira en Studio 54 .
Við það hófst lögreglurannsókn sem lauk með því að staðnum var lokað árið 1981 vegna fjármálamisferlis .
Nýir eigendur tóku við og staðurinn var áfram rekinn sem næturklúbbur til ársins 1998 .
En vinsældirnar náðu aldrei sömu hæðum .
Í dag eru þar leikhús og veitingastaður og vitaskuld er hægt að sækja þau heim .
En diskókúlan glitrar ekki lengur .
Gegnum kanínuholu Hvernig kemst maður til Undralands til að hitta Lísu og félaga hennar ? Gegnum kanínuholu .
Enginn veit fyrir víst hvar sú ágæta hola er en talið er að hún sé við Thames-ána í Lundúnum , einhvers staðar milli Folly-brúarinnar og Godstow .
Samt endar maður í iðrum Oxfordskíris .
Hvernig sem það má vera .
Hversu langt niður maður fer liggur ekki fyrir en Lísa sjálf gerir því skóna að Undraland sé nærri miðju jarðar .
Einhverjir halda því fram að Undraland sé í raun Undirland ; Lísu hafi bara misheyrst þegar hún var barn .
Ætli hún hafi þá jafnvel endað í Ástralíu ? Allir þekkja sögu Lewis Carrolls um Lísu í Undralandi , þar sem blómin hafa rödd og húsgögnin stækka og minnka .
Hún kom fyrst út á því herrans ári 1865 .
Carroll sótti víst vatnið ekki yfir lækinn , persónur og staðir eru byggðir á hans nánasta umhverfi en rithöfundurinn stundaði nám í Oxford .
Sumir segja að útskurður í dómkirkjunni í Norður-Jórvíkurskíri hafi til að mynda verið kveikjan að kanínuholunni .
