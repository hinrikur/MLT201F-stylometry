Annað árið í röð er enginn blökkumaður tilnefndur til Óskarsverðlauna fyrir leik , hvorki í aðal- né aukahlutverki .
Þá er heldur enginn tilnefndur fyrir leikstjórn en þessir þrír flokkar fá jafnan mesta athygli almennings og fjölmiðla ytra .
Gagnrýnisraddir segja Óskarsakademíuna ekki fylgja réttindabaráttu svartra eftir og verða þess í stað hvítari og hvítari .
Þeir sem koma til varnar segja að fyrst og fremst sé við þá að sakast sem fjárfesta og ráða í hlutverk .
Júlía Margrét Alexandersdóttir julia@mbl.is Það er varlega til orða tekið að Hollywood hafi farið á hliðina þegar tilkynnt var um tilnefningar til Óskarsverðlauna í ár .
Það kraumaði í pottinum á síðasta ári þegar allir leikarar og leikkonur sem tilnefnd voru voru hvít .
Það sauð upp úr þegar það gerðist annað árið í röð .
Cheryl Boone Issacs , formaður Óskarsakademíunnar , brást við " alhvítri " niðurstöðu á síðasta ári með því að bæta við 322 nýjum meðlimum í um 6.000 manna kosningapanelinn .
Var það gert með það fyrir augum að auka fjölbreytnina , ekki bara hvað varðar kynþætti heldur einnig kynhneigð og kyn .
Þessar tilraunir Issacs virðast ekki hafa skilað neinu enn sem komið er að minnsta kosti .
Því þetta er staðreyndin : Í þeim flokkum sem fá mesta athyglina , leikurum og leikkonum í aðal- og aukahlutverkum sem og leikstjórum , er enginn svartur tilnefndur .
Og aðeins einn er ekki hvítur eða hvít ; mexíkanski leikstjórinn Alejandro González Iñárritu .
Í 87 , brátt 88 , ára sögu Óskarsverðlaunanna hafa 2.947 manns farið heim með gyllta styttu .
Aðeins 31 þeirra var svartur .
7% Óskarsverðlaunahafa í flokki karlkynsleikara hafa verið svört .
Árið 2002 varð Halle Berry fyrsta svarta konan sem hlaut Óskarsverðlaun fyrir leik í aðalhlutverki .
Og hingað til sú eina .
Í flokki leikstjóra hefur svartur einstaklingur aldrei unnið Óskarsverðlaun .
Ef farið er yfir þá flokka sem fá hvað mesta athygli utan leikaranna , handritshöfundar og leikstjórar , þá hafa hvítir verið 98% verðlaunahafa í báðum flokkum alla tíð .
Óskarspanellinn er þannig samsettur að um 94% eru hvít , 76% karlmenn og meirihlutinn er yfir 63 ára .
Hvítir tilnefndir fyrir myndir svartra Ekki eru allir sem segja að spjótin eigi að beinast í svo ríkum mæli að Óskarsnefndinni .
Þetta sé áhyggjuefni alla 365 daga ársins en ekki bara vikurnar í kringum verðlaunin .
Rót vandans sé ekki að finna innan Akademíunnar .
Því þeir sem stjórna kvikmyndaiðnaðinum ; þeir sem ráða leikstjóra , leikara og leikkonur í kvikmyndir , séu í raun þeir sem beri ábyrgðina .
Kvikmyndaiðnaðinum sé stýrt af hvítum körlum og út frá þeirra sjónarhóli lífsins séu kvikmyndir framleiddar .
Þegar blökkufólk fær tilnefningar til leikaraverðlauna hafa margir bent á að þá sé oftar en ekki tilnefnt fyrir hlutverk þar sem það er hvorki kóngar , ráðamenn né valdhafar .
Tilnefningarnar berast frekar fyrir hlutverk þar sem svartir leika þjóna , þræla , verkamenn og fólk í lægri stéttum þjóðfélagsins .
Enn meiri úlfúð vekur að þær kvikmyndir sem fjalla um líf blökkufólks sem tilnefndar eru í ár ; myndirnar Creed og Straight Outta Compton , fengu tilnefningar sem sneru að hvítum handritshöfundum og hvítum aukaleikurum .
Fimm ára verkefnið En er eitthvað annað í bígerð en að bæta við 322 nýjum meðlimum í Akademíuna til að breyta þessu ? Í nóvember síðastliðnum sagði formaður Óskarsakademíunnar að fimm ára verkefni sem ber yfirskriftina A2020 væri komið á fulla ferð .
Snýst það um að Akademían og kvikmyndaverin vinna að því að æðstu stjórnendur í kvikmyndaheiminum leitist við að endurspegla fjölbreytni samfélagsins þegar kemur að því að ráða , kenna og hvetja ungt hæfileikafólk .
Skiptar skoðanir eru um þessa áætlun .
Einn hópur segir fimm ára plan allt of þróttlítið markmið , þetta gæti gerst fyrr ef viljinn væri fyrir hendi .
Aðrir segja að kaldur raunveruleikinn sé sá að þetta geti engan veginn gerst fyrr og þá vegna þess að flest kvikmyndaver hafi skipulagt sína dagskrá langt fram í tímann , hafi ráðið handritshöfunda , leikstjóra og leikara nokkur ár fram í tímann .
Þótt allir séu af vilja gerðir sé ekki hægt að rifta gerðum samningum .
Svo að áfram gæti heimsbyggðin verið að sjá hvítra manna Óskarsverðlaun nokkur ár í viðbót .
Hvernig verður panelnum í Akademíunni breytt ? Slíkt gæti líka reynst flókið .
Bæði eru meðlimir akademíunnar þangað komnir til að sitja fyrir lífstíð í nefndinni , samkvæmt núgildandi reglum .
Og þeir sem bætast við , þar á meðal þeir nýjustu 322 , þurfa að uppfylla þau skilyrði sem sett eru fyrir því að komast í nefndina .
Viðkomandi þarf að hafa langa reynslu af kvikmyndaiðnaðinum .
Og þegar kvikmyndaiðnaðurinn hleypir ekki svörtum að í handritsskrif , leikstjórn og leik í meiri mæli öðlast þeir ekki reynslu til að komast í dómarasætin .
Þetta snýst þá líka um pening .
Rannsóknir sýna að það er mun erfiðara fyrir blökkumenn að fá fjármagn til að framleiða stórmyndir .
Það sama á við um konur .
Jöfn kynjaskipting eftir 700 ár ? Þótt umræðuna um svarta versus hvíta tilnefnda til Óskarsverðlaunanna í ár beri hæst um þessar mundir er akademían árlega gagnrýnd fyrir hlut kvenna í tilnefningum .
Um 16% allra tilnefninga til Óskarsverðlauna hafa farið til kvenna frá því byrjað var að veita verðlaunin , árið 1928 .
Sú misskipting endurspeglar staðreyndir sem leikkonan Geena Davis rakti í erindi sínu á Inspiral WE2015 í Hörpu en hún kom hingað til lands á miðju síðasta ári .
Í Hollywood-kvikmyndum eru konur til dæmis 17% mannfjöldans í hópsenum .
Þróunin sé of hæg , það hæg að miðað við hana í dag muni hlutföllin verða jöfn árið 2815 eða eftir 700 ár .
Davis segir að þessu sé hægt að breyta á einni nóttu , með því einfaldlega að skrifa konur inn í handritin .
Það sé ódýrt og einfalt .
Blökkumenn í Bandaríkjunum og víðar segja að það sama eigi við um þá .
Þetta sé bara spurning um vilja .
Þ Aðeins fimm Óskarsverðlaun fyrir aðalhlutverk Margir hafa bent á að ötul baráttu blökkumanna í Bandaríkjunum fyrir jafnrétti ætti árið 2016 að hafa skilað breytingum inn til Óskarsakademíunnar .
Sé hins vegar horft til síðustu 20 ára eru breytingarnar afar litlar .
Heildartalan , yfir alla flokka Óskarsverðlauna , er sú að aðeins 32 blökkumenn hafa verið tilnefndir til Óskarsverðlauna .
Það gerir um 8% allra tilnefninga .
Í ár þykir keyra um þverbak þegar ekki einn blökkumaður er tilnefndur í fimm aðalflokkum Óskarsverðlaunanna .
Aðeins fjórir svartir karlleikarar hafa unnið Óskarsverðlaun í flokki aðalleikara og ein svört leikkona .
Margir leikarar , hvítir sem svartir , hafa vakið máls á því að þau hlutverk sem svartar leikkonur hafa verið tilnefndar til Óskarsverðlauna fyrir snúast sjaldan um persónu sem nýtur valda eða mikilvægrar stöðu .
Lupita Nyong ' o sem var valin best í flokki aukaleikkvenna á síðustu Óskarsverðlaunahátíð lék þræl .
Halle Berry lék fátæka , einstæða móður , Whoopi Goldberg vann Óskarsverðlaunin fyrir hlutverk sitt sem falsspámiðill , Hattie McDaniel var þjónustustúlka .
Eina svarta konan sem leikið hefur persónu af hærri stigum eða með sterka stöðu í þeim heimi sem kvikmyndin sýnir og fengið Óskarsverðlaun fyrir er Jennifer Hudson sem lék tónlistarkonuna Effie White í Dreamgirls .
Hlutverk svartra karlkynsleikara sem hlotið hafa náð Akademíunnar eru aðeins fjölbreyttari .
Jamie Foxx fékk Óskarsverðlaun fyrir túlkun sína á tónlistarmanninum Ray Charles og Forest Whitaker fyrir hlutverk sitt sem forseti Úganda .
Denzel Washington fékk þá Óskarsverðlaun fyrir að leika spillta löggu í Training Day og Morgan Freeman hlaut Óskarsverðlaun fyrir að kenna hvítri konu að slást í Million Dollar Baby en ekki fyrir túlkun sína á Nelson Mandela .
Enginn blökkumaður hefur unnið Óskarsverðlaun fyrir leikstjórn , búningahönnun , besta handrit í upprunalegri útgáfu eða stuttmyndum .
Og Óskarsverðlaunin fyrir leik í aðalhlutverki hafa ekki farið til svartra í 9 ár .
Gagnrýnisraddir Kvikmyndagerðarmaðurinn Spike Lee og leikkonan Jada Pinkett Smith hafa lýst því yfir að þau muni sniðganga Óskarsverðlaunahátíðina og á fimmtudaginn bættist leikarinn Will Smith í hópinn .
Á Twitter birtast óteljandi færslur sem innihalda gagnrýni undir yfirskriftinni OscarsSoWhite .
Í fjölmiðlum hafa tilnefningarnar til Óskarsverðlaunanna 2016 verið gagnrýndar harðlega .
" Ef maður hugsar 10 ár aftur í tímann stóð Akademían sig betur en nú .
Þá voru mun fleiri blökkumenn tilnefndir .
" George Clooney " Hvernig má það vera að annað árið í röð séu allir 20 tilnefndir í flokki leikara hvítir .
Og förum ekki einu sinni út í aðra flokka .
" Spike Lee " Á Óskarsverðlaunahátíðum ...
Hörundslituðu fólki er boðið að afhenda verðlaun ...
jafnvel skemmta gestum .
" Jada Pinkett Smith " Af hverju las Óskarsnefndin allar hvítu tilnefningarnar fyrst upp ? " Ricky Gervais " Þetta eru erfiðar en mikilvægar umræður og það er kominn tími á róttækar breytingar .
" Cheryl Boone Isaacs , formaður Óskarsakademíunnar .
" Þetta hefur fengið mig til að hugsa um ómeðvitaða fordóma og hvað er metið að verðleikum í menningu okkar .
" Lupita Nyong ' o " Ég er meðlimur Akademíunnar og hún endurspeglar ekki mig .
Hún endurspeglar ekki þjóðina .
" David Oyelowo Til varnar Akademíunni " Ég hef lifibrauð mitt af kvikmyndum .
Ég get sagt ykkur hvert vandamálið er .
Það er ekki það að þeir í tilnefningarnefndinni séu of hvítir .
Vandamálið er fólkið sem getur komið því til leiðar að kvikmyndir með svörtum , fólki af rómönskum uppruna , konum og öllu því – að peningarnir skila sér ekki þangað því sú hugmynd er uppi að það sé ekki pláss fyrir " Svartar bíómyndir .
" " Whoopi Goldberg leikkona " Það er augljóslega alvarlegt vandamál í Hollywood sem snertir kynþætti , kynhneigð og kyn .
En það endar hvorki né byrjar hjá um 6.000 meðlimum Akademíunnar .
" Eitt vandamálið er það hvað kvikmyndaiðnaðurinn er ekki að gera .
Við erum brjáluð út í Akademíuna en fyrir utan Idris Elba sem afrískur stríðsherra í Beasts of No nation , Samuel L. Jackson í The Hateful Eight , Creed og ýmiss konar tengd atriði í Straight Outta Compton " , sem , hvers virði svo sem það er , mér líkuðu fyrstu 40 mínúturnar af , hvaða svarta fólki eða hvaða svörtu myndum missti Akademían í raun af ? " Wesley Morris , kvikmyndagagnrýnandi New York Times " Fólk kvartar jafnvel þótt við fáum fullt af tilnefningum .
Það er eins og það er .
Ég hef verið með í þessu í 25 ár .
Þú veist aldrei ; þetta snýst um heppni .
Ég er ekki hissa .
Ég er heldur ekki vonsvikinn .
Það er fullt af hlutum að gerast sem hefja okkur upp .
" John Singleton , fyrsti blökkumaðurinn sem var tilnefndur til Óskarsverðlauna fyrir bestu leikstjórn 