Á árinu 2016 verður alltaf hægt að finna ástæðu til að fagna mánudögum , hvort sem það er vegna þess að það er dagur þess að knúsa pípulagningamanninn eða fara í ninja-búning .
Júlía Margrét Alexandersdóttir julia@mbl.is Á morgun , mánudaginn 11. janúar , er dagur þess að læra að stafa nafnið sitt með Morse-kóða en þennan dag árið 1838 voru fyrstu Morse-skilaboðin send í gegnum ritsíma .
Morse-kóðinn samanstendur af mislöngum hljóðum , ljósmerkjum eða táknum sem koma í stað bók- og tölustafa .
Hér fyrir ofan er Morse-merkjatafla fyrir þá sem vilja halda daginn hátíðlegan .
Stutt hljóð er táknað með punkti og langt með striki .
Einn skemmtilegasti dagur ársins er öfugsnúni dagurinn þar sem fólk á að gera og segja allt þveröfugt við það sem það venjulega segir og gerir .
Góða nótt verður góðan dag og veðrið sem er vont segið þið vera gott .
Þú sefur öfugt í rúminu og breytir af öllum venjum eins og þú mögulega getur .
Dagurinn er haldinn hátíðlegur síðasta mánudag janúarmánaðar , sem er núna 25. janúar , og á rætur að rekja allt til þriðja áratugar síðustu aldar .
Í 15 ár hefur annar mánudagur febrúarmánaðar verið tileinkaður því að yfirfara tölvuna sína og hreinsa óþarfa drasl út af henni .
Daginn ber upp á mánudaginn 8. febrúar og er það dagur til að dekra aðeins við tölvuna , ekki bara þrífa hana heldur á að skipuleggja skjöl og möppur , eyða óþarfa skjölum og myndum og forritum sem þú ert ekki að nota .
Taktu afrit af mikilvægum skjölum .
Árlegur dagur auðmýktar er 22. febrúar en á þeim degi er fólki uppálagt að veita öðrum í lífinu áhuga og sjá hvað hægt er að læra af góðri framkomu og lífsviðhorfi samferðafólks síns .
Dagurinn á því að fara í að hlusta á aðra fremur en að tala um sjálfan sig , básúna eigin skoðanir eða hampa eigin ágæti .
Í anda þessa dags er nafn snillingsins sem innleiddi dag auðmýktar auðvitað hvergi til á skrá .
Hann mun aldrei gefa sig fram .
Fyrsti mánudagur marsmánaðar er tileinkaður því að kynna sér skemmtilegar staðreyndir um eigið nafn sem og nöfn sinna nánustu .
Ber hann upp núna 7. mars .
Vinsælasta eiginnafn nýfæddra drengja á síðasta ári var Aron en Margrét vinsælasta stúlkunafnið .
Og hér er smá fróðleikur : Í Íslendingabók eru aðeins til tvær Margrétar Aronsdætur og enginn Aron Margrétarson .
UNESCO ákvað árið 1999 að 21. mars yrði hér eftir tileinkaður ljóðinu og er fólk á þessum degi hvatt til að lesa ljóð , semja ljóð , kenna öðrum ljóð og fara með ljóð fyrir vini og vandamenn .
Það er því tilvalið að hefja vinnudaginn á því að standa upp frá skrifborðinu og lesa frumsamið ljóð eftir sjálfan sig eða læra utanbókar góða bunu kvöldið áður til að þylja á kaffistofunni .
Þessi mánudagur byrjar á því að þú átt að hugsa hlýlega til þeirra sem hafa hægt um sig einhvers staðar langt undir þér því 4. apríl er alþjóðlegur dagur rottunnar .
Dagurinn hefur í um 15 ár verið tileinkaður rottum en tilgangurinn er að fá fólk til að sjá rottuna í öðru ljósi en sem meindýr , til dæmis sem dásamlegt gæludýr .
Árlega er 18. apríl tileinkaður radíóamatörum um víða veröld en á þessum degi árið 1925 voru Alþjóðasamtök radíóamatöra stofnuð í París .
Þeir sem eru áhugasamir um það hvernig maður verður radíóamatör geta á þessum mánudegi heimsótt heimasíðu íslenskra radíóamatöra ; ira.is .
Það er svo hægt að fá leyfi til að stunda radíóamatöramennsku með því að gangast undir sérstakt próf hjá Póst- og fjarskiptastofnun .
Það er kannski smámál að koma þessum degi í verk enda kannski ekki allir sem þekkja pípara eða eru á leiðinni að fá einn í heimsókn .
Einnig gæti ókunnugum pípulagningamanni þótt eitthvað skrýtið að fá faðmlag frá viðskiptavininum .
Engu að síður er þetta tilgangur þessa mánudags , 25. apríl , og þá um leið að leiða hugann að því að það er ekki endilega sjálfsagt að hafa rennandi vatn og traustar lagnir í lífi sínu .
Að enda alltaf uppi með staka sokka er furðulegt því fæstir fara úr sokkunum nema heima hjá sér .
Mánudaginn 9. maí er týndra sokka minnst og er fólk hvatt til að koma betur fram við sokkana sína svo þeir flýi ekki að heiman .
Mánudaginn 23. maí er tími til kominn að gúgla og horfa á youtube-myndbönd af skjaldbökum en upp er þá runninn dagur skjaldbökunnar .
Þeir allra metnaðarfyllstu geta klætt sig upp sem skjaldböku .
Deginum er ætlað að vekja athygli fólks á því hve merkilegt dýr skjaldbakan er , sem lifað hefur á jörðinni í um 200 milljónir ára , og mikilvægi þess að vernda hana .
Mánudaginn 6. júní er hægt að nýta matarhléið í að læra örfá orð í rússnesku og kaupa sér svo rússneska orðabók eftir vinnu .
Eða jafnvel aðgang að appi sem kennir tungumálið því þá er dagur rússneskunnar .
Sameinuðu þjóðirnar gerðu þennan dag að hátíðisdegi árið 2010 .
Hægt er að mæla með heimasíðunni masterrussian.com fyrir þá sem vilja hefjast handa nú þegar .
Í dag er dagurinn til að finna Burda-blað og sauma forláta gallabuxur eða í það minnsta eitt viskustykki .
Ef þið eigið ekki saumavél er spurning hvort hægt sé að fá hana lánaða eða setja á raðgreiðslur .
Því í dag , mánudaginn 13. júní , er dagur saumavélarinnar .
Raunar eru dagar saumavélarinnar tveir , sá seinni er 10. september .
Mánudagurinn 26. júní er helgaður því að nota sólgleraugu .
Dagurinn er upphaflega bandarískur en nýtur sívaxandi vinsælda um allan heim enda fólk alltaf að verða upplýstara um skaðlega geisla sólar .
Á þessum degi er fólk hvatt til að nota sólgleraugu , jafnvel þótt það sjái ekki til sólar , og það má nota sólgleraugu innandyra líka , í þetta eina skipti .
Vonandi munu allir kettir fá strokur og njóta sín við gott atlæti í dag , hvar sem þeir eru í heiminum , því í dag , 8. júlí , er alþjóðlegur dagur þeirra .
Þeir sem eiga ekki kött geta ættleitt einn eða styrkt Kattholt og góðgerðarsamtök sem sinna köttum ef þeir eru með ofnæmi .
Metnaðarfullir kattaeigendur bjóða að sjálfsögðu öðrum kattaeigendum í partí með alla kettina meðferðis .
Mánudagurinn 21. nóvember er gerður til þess að bjóða góðan daginn á alþjóðlegum degi kveðjunnar og er fólki uppálagt að heilsa að minnsta kosti 10 manns .
Hljómar einfalt , sem það er , en sagan er lengri .
Fyrsti góðan daginn-dagurinn var haldinn árið 1973 og markmiðið með honum var að sýna fólki að hægt er að leysa átök með samskiptum en ekki ofbeldi .
Mánudaginn 4. júlí geta grænmetisætur hvatt samborgara sína til að halda hátíðlegan daginn " Líf án kjöts " og fara bara á salatbarinn .
Fjöldamörg ár eru liðin frá því að grænmetisætusamtök í Tennessee í Bandaríkjunum völdu daginn til að hvetja fólk til að minnka eða hætta kjötáti .
Síðan þá hefur grænmetisætum fjölgað í heiminum og fólk um allan heim lyftir sér upp með grænmetisáti þennan dag .
Mánudaginn 5. september geturðu reynt að telja yfirmanni þínum trú um að þú hafir ærna ástæðu til þess að vera of seinn í vinnuna .
Það er óstundvísi-dagurinn sem hvetur fólk til að vera aðeins of seint ; slaka á og hætta að láta stjórnast af stressi og tímasetningum .
Sofðu því yfir þig – þessi dagur kemur ekki aftur fyrr en eftir ár .
Þessi mánudagur er ekki sniðinn að lágkolvetnalífsstílnum né Paleo-mataræðinu en full ástæða til að taka sér frí sé maður í brauðbindindi .
28. nóvember er " French toast " -dagurinn .
Þetta er einfalt .
Pískaðu egg og veltu brauði uppi úr því ; steiktu á pönnu .
Gott er að strá kanilsykri yfir , sírópi , ávöxtum og jafnvel mjólk .
Ódýrt og gott .
Í dag er upplagt að byrja daginn á því að öskra fréttir af mbl.is úti á bílaplani – áður en sest er upp í bílinn og keyrt af stað í vinnuna .
Í dag , 11. júlí , er alþjóðlegur dagur kallara , eða " Town Criers " eins og þeir voru kallaðir .
Fyrir daga prentaðra fjölmiðla var hlutverk þessara einstaklinga að koma skilaboðum og helstu tíðindum áfram til almennings ; með því að öskra þau upphátt á götum úti .
Þetta er dagur til að kæra sig kollóttan um álit annarra og skipta " góðan daginn " út fyrir " ahoy " .
Mánudagurinn 19. september er alþjóðlegur dagur þess að tala eins og sjóræningi og er þetta í 21. skiptið sem dagurinn er haldinn hátíðlegur .
Til að komast almennilega inn í karakterinn er hægt að vera með lepp og sýna svolítið ógnandi tilburði .
Mánudaginn 5. desember má fólk læðast en í dag er alþjóðlegur dagur ninjunnar og ninja eða shinobi þýðir bókstaflega " sá sem læðist " .
Upprunalega voru þetta japanskir stríðsmenn , raunar launmorðingjar .
Nútímaiðkendur láta þetta snúast um njósnir en auk þess að læðast ( án ofbeldis ) í dag er hægt að horfa á kvikmyndir og lesa bækur um ninjur .
Mánudaginn 1. ágúst er aldeilis hægt að sletta úr klaufunum því þá getur hver sem er hafið upp raust sína og sungið " Sá ég spóa " .
Og aðrir eru hvattir til að fylgja eftir því það er dagur keðjusöngsins sem er runninn upp .
Það má jafnvel skipta upp í stór lið og halda upp á að það eru næstum því liðin 30 ár frá því að keðjusöngsdagurinn var fyrst haldinn hátíðlegur , eða árið 1987 .
Mánudagurinn 3. október er dagur undantekninga í lífinu því það sem við alla jafna óttumst á daginn í dag .
Þetta eru vírusar og þrátt fyrir að mikið lesefni sé til um þennan dag virðast menn ekki getað komið sér saman um hvort þetta eru tölvuvírusar eða þeir sem herja á mannslíkamann eða hvort tveggja .
Til að nefna eitthvað jákvætt um vírusa þá hafa þeir gegnt mikilvægu hlutverki í erfðarannsóknum .
Það þarf ekki að koma neinum á óvart en dagar desembermánaðar tengjast flestir jólunum með einum eða öðrum hætti .
Mánudaginn 12. desember er dagur jólarósarinnar .
Hægt er að halda upp á hann með því að kaupa sér jólarós eða vera sérstaklega natinn við þá sem maður á nú þegar .
Svo má vera fyndinn á Twitter með jólarósin .
