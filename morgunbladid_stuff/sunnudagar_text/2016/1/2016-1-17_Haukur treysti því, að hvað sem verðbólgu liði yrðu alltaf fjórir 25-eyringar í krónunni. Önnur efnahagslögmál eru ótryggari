Nýja árið er orðið tveggja vikna .
Það hefur satt best að segja ekki farið vel af stað .
Gangverkið hikstar og hnökrar þess virðast ekki bundnir við einn stað eða einn vanda .
Aðvörunarljósin sem blikka láta eins og þau komi úr öllum áttum .
Tími reddaranna liðinn Það er fremur stutt síðan að venjulegt dauðlegt fólk hætti að geta gert við bifreiðar .
Menn á miðjum aldri muna þann tíma þegar rennireiðin rann í stans " langt upp í sveit " og glaðbeittum borgarbílstjóra var brugðið .
En á næsta bæ , eða í mesta lagi á þar næsta var laginn og liðtækur maður sem kastaði öllu frá sér og gat gert við nánast allt eða í það minnsta " mixað " þetta svo , að dygði á næsta verkstæði .
Nú er það liðin tíð að keyrt sé fram á bíl þar sem húddið er gapandi opið og sitjandi manns og annars , stendur út úr því .
Nú blikka ljós um mælaborðið og stundum mörg í einu .
Bíllinn sjálfur lætur eins og allt sé enn í sældinni en það skiptir engu .
Blikki gul ljós er voðinn ekki vís .
En blikki rauð er hann það .
Af 500 síðna handbók má ráða að við þetta rauða ljós verði ekki deilt .
Sveigja skuli út í kant og leggja þar bílnum , drepa á vél og hringja eftir trukk með aftanívagn .
Því næst er rétt að reyna að útskýra fyrir frúnni ( ef karlrembusvín , sem er viðurkennt samheiti yfir 99% karlkynsins , á í hlut ) og fjórum börnum , af hverju sumarleyfistúrinn er að taka óvænta stefnu og úr þessu verði bætt næsta sumar .
Þegar bifreiðin kemst að á verkstæði er hún tengd tölvu .
Ef ólánið endar þarna úrskurðar tölvan að pera sé ónýt í mælaborðinu .
Flest önnur tiltæk svör þýða að viðkomandi sé í vondum málum .
Vísitölur lausari í sér en aðrir hnappar ? Það má auðvitað halda í þá von að blikkandi perur á milljón mælaborðum alþjóðastjórnmála og heimsbúskapar séu að gefa sig en allt annað sé í himnalagi .
En samlíkingarnefnan , nær ekki lengra en þetta .
Enn er ekki sú tölva til sem á augabragði getur lesið úr æpandi öryggisperum alþjóðamálanna .
Og þær perur hafa nú blikkað í hálfan mánuð .
Sú samfella gerir bæði spekúlanta og fróðleiksmenn í þessum fræðum órólega .
Nær er að segja að þeir séu allir á nálum .
Því er slegið upp í stórblöðum , að FTSE-vísitalan , sem kölluð er flaggskip breskra vísitalna sýni að á markaðnum sem hún mælir hafi 110 milljarðar punda þurrkast út á 10 dögum .
( Margfalda má með 200 til að heyra hvernig talan hljómar í íslenskum krónum .
) FTSE-vísitalan hefur ekki verið lægri í þrjú ár .
Aðrar evrópskar vísitölur segja áþekka sögu .
Þetta fall kemur í kjölfar enn eins afhroðs á kínverska hlutabréfamarkaðnum , en Shanghai-vísitalan lækkaði í fyrri nótt , sem var föstudagurinn þeirra , um 4% og hefur vísitalan fallið um tæp 21% á aðeins þremur vikum .
Kínversk bréf hafa ekki legið neðar í rúmt ár .
Og þegar þetta er skrifað , síðdegis á föstudag , virðist bandaríska Dow-vísitalan vera í frjálsu falli , eins og það er stundum kallað .
Ekki er útilokað að hún rétti aðeins úr kút þegar á dag líður .
Brestir og brak Áður hefur verið rakið á þessum vettvangi hversu óvenjuleg og brothætt staðan er á alþjóðavettvangi um þessar mundir .
Eftir miklar fórnir er Afganistan að hverfa í eitraðan faðm talibana á ný .
Kjarnorkuveldið Pakistan er eins og púðurtunna og vestan við það er annað stórveldið til á þessum slóðum .
Írönum eru að bætast liðlega 100 milljarðar dollara , sem áður voru frystir fyrir þeim í erlendum bönkum .
Þetta eru verðlaun til þeirra fyrir að gera samning um framleiðslu kjarnorkuvopna .
Bandaríkjaforseti hampar þessum samningi eins og hverju öðru sigurtákni .
Í honum felst þó óneitanlega að eftir aðeins 8 ár verður Íran orðið lögmætt kjarnorkuveldi sem lýtur stjórn klerkaveldis af verri kantinum .
Og það ræður þegar yfir flugskeytum sem geta flutt slíkar sprengjur um óravegu .
Skýring Obama á því , hvers vegna hann sé sigri hrósandi í svo veikri stöðu , er sú , að Íran hafi , hvað sem menn reyndu , verið þess umkomið að framleiða kjarnorkuvopn innan tveggja mánuða .
Því hafi nú verið frestað a.m.k. um 8 ár .
Er það nú víst ? Aðeins eru fáeinar vikur þar til íranskar fjárhirslur verða fylltar af fé .
Sameinuðu þjóðirnar munu aldrei fást við að skella viðskiptaþvingunum á Íran á nýjan leik , hvernig svo sem klerkarnir munu umgangast samninginn .
Hingað til hefur verið lítið hald í yfirlýsingum og loforðum Írans og ólíklegt að það hafi breyst .
Engum ætti því að koma á óvart þótt Íran ætti margar kjarnorkusprengjur í vopnabúri sínu innan árs .
Saudi-Arabar leyna því lítt , að þeir treysta Bandaríkjunum , sínum helsta bandamanni í 80 ár , verr en áður .
Egyptum er eins farið eftir að Obama skildi Mubarak eftir á köldum klaka og virtist leggja blessun sína yfir Bræðralag múslíma undir forystu Morsis .
Og svo ólíklega sem það hljómar er andinn í yfirvöldum Ísraels ekki mjög ólíkur .
Eitt eilífðar vandræðaástand og titrandi toppar Og enn er evru-vandinn í Evrópu óleystur og hefur stórlega versnað síðustu misserin .
Spánn er stjórnlítill um þessar mundir eftir sundrandi kosningaúrslit og ekki er ástandið burðugra í Portúgal .
Við bætast vaxandi líkur á því að Katalónía brjótist undan valdi stjórnarinnar í Madrid .
Vandi Grikklands er enn óleystur .
Fréttaskýrendur halda sig við þann frasann að hinni beygluðu grísku bjórdós hafi einungis verið sparkað fáeina metra niður eftir götunni .
Rétt eins og þetta væri ekki nóg bætist illleysanlegur flóttamannavandi Evrópu við , sem magnaðist um allan helming eftir að Merkel , sem fram að því var kölluð kanslarinn óskeikuli , fór út af í pólitískri lausamöl og endaði á þakinu eftir ótal veltur .
Kvennakúgunin í Köln um síðustu áramót , sem reynt var að þegja í hel , opnaði augu margra fyrir þeim ógöngum sem Þjóðverjar eru komnir í .
Jean-Claude grætur sáran Frétt mbl.is í fyrradag undirstrikar þetta enn : " Jean-Claude Juncker , forseti framkvæmdastjórnar Evrópusambandsins , segir að ríkjum ESB hafi mistekist að takast á við flóttamannavandann .
Hann varar við hertu landamæraeftirliti og telur að það muni ganga að innri markaðinum dauðum .
Juncker hefur einnig heitið því að hætta ekki við áform sín um að flytja þúsundir hælisleitenda frá Ítalíu og Grikklandi , en áformin voru samþykkt í október eftir að þónokkrar austurevrópskar borgir höfðu lýst yfir andstöðu við þau .
Til þessa hafa 272 flóttamenn verið fluttir til annarra ríkja af þeim 160 þúsundum sem ríki ESB samþykktu að flytja á annan stað .
" Framkvæmdastjórn Evrópusambandsins hefur skilað sínu , " sagði Juncker á blaðamannafundi .
" En fjöldi ríkja ESB hefur ekki náð að fullu að framkvæma það sem við þurfum að gera og það sem þarf að gera .
" " Juncker kvartaði sáran yfir því , að " ríki ESB hefðu hert landamæraeftirlit sitt .
Það myndi á endanum ógna Schengen-kerfinu um frjálsar ferðir fólks án vegabréfa .
" Sá sem drepur Schengen mun á endanum ganga að innri markaðinum dauðum , " sagði hann .
" " Án Schengen , frjálsra ferða vinnufólks og án frelsis evrópskra þegna til að ferðast , þá er engin þörf fyrir evruna , " sagði hann .
" ekki náð að fullu ...
" Tölurnar sem Juncker nefndi til sögunnar væru sprenghlægilegar væri ekki svo mikil alvara liggjandi undir .
Í október s.l. ákváðu leiðtogar ESB að flytja 160 þúsund flóttamenn af rúmlega milljón á milli ríkja sambandsins .
Og þremur mánuðum síðar hafa 272 flutt .
Það eru 90 flóttamenn á mánuði .
Ef að takturinn verður áfram þessi mun verkefninu ljúka eftir 148 ár .
Þá verður Juncker orðinn eldri en Abraham eða rúmlega 200 ára .
En það kaldranalega er , að þessa sömu þrjá mánuði sem 272 flóttamenn voru færðir til , bættust tugir þúsunda nýrra flóttamanna við þá sem fyrir voru í ESB-löndunum .
Þessar tölur minna helst á yfirlýsingar Obama um að Bandaríkin myndu verja 500 milljónum dollara til að þjálfa viðurkennda sýrlenska uppreisnarmenn til að berjast við einræðisherrann í Damaskus .
Ári síðar kom í ljós að tekist hafði að þjálfa 5 menn ! Upphæðin , 500 milljónir dollara , er ekkert ómyndarleg .
Í íslenskum krónum talið eru þetta 65 milljarðar , svo sem eins og einn Landspítali fullbyggður , en án búnaðar .
Það verður ekki sagt að þess konar afköst helstu valdamanna ýti undir bjartsýni í henni veröld , og það um þær mundir þegar flest efnahagskerfi heims hökta um með öfugum formerkjum .
