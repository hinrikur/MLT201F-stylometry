Microsoft lofar því að allra mestu svefnpurkurnar , sem hingað til hafa þurft þrjár eða fjórar vekjaraklukkur til að vakna örugglega , muni ekki framar sofa yfir sig .
Nýtt app fyrir Android að nafni Mimicker Alarm á að hjálpa fólki við að komast fram úr á erfiðum morgnum .
Appið er svolítið skondið því það er ekki hægt að slökkva á hljóðinu sem það gefur frá sér þegar það er komið að því að vakna nema leysa ákveðin verkefni .
Þegar vekjaraklukkan er stillt kvöldið áður geta notendur valið hvaða verkefni þetta eru .
Þetta getur verið að taka sjálfu af sér með ákveðinn svip , brosi til dæmis , taka mynd af einhverju rauðu og fara með ákveðna ljóðlínu eða syngja .
Það er líka hægt að stilla það þannig , ef fyrir eru innbyggðir hreyfiskynjarar , að viðkomandi þurfi hreinlega að fara á fætur og vera á hreyfingu í nokkrar mínútur .
