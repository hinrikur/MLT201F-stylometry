Ég átti einu sinni síma sem ekkert beit á , sama hve oft ég missti hann þá hélt hann áfram að virka , líka þegar ég lét hann detta út um glugga á þriðju hæð og svo þegar ég bakkaði yfir hann á jepplingi á nagladekkjum .
Skjárinn rispaðist reyndar aðeins en það kom ekki að sök , síminn var jafn góður eftir sem áður .
Þetta rifjaðist upp fyrir mér þegar ég rakst á símann í skúffu í kjallaranum um daginn og þá líka hvers vegna ég notaði hann ekki nema í nokkrar vikur – hann var svo ljótur og klunnalegur að það var hálfgerð pína að nota hann .
Að því sögðu þá lætur maður ýmislegt yfir sig ganga til að koma í veg fyrir að símaskjárinn brotni , en það má líka koma í veg fyrir að skjárinn brotni með því að hafa hann ekki úr gleri .
Undanfarin ár hefur Motorola unnið að nýjum farsímaskjá sem var svo loks notaður í nýjum síma frá fyrirtækinu , Motorola Droid Turbo 2 , sem kynntur var vestan hafs í október síðastliðnum og er nú kominn hingað til lands og heitir Moto X Force .
Síminn er þannig kynntur að skjárinn á honum sé óbrjótanlegur og það er vissulega rétt – það er ekki hægt að brjóta skjáinn þar sem hann er ekki úr gleri , hann er úr svonefndu ShatterShield-plasti .
Það sést þó ekki þegar maður er kominn með símann í hendurnar , hann er eins og hver annar snjallsími , skjárinn stór og bjartur og nánast ekkert öðruvísi viðkomu en glerskjár .
" Glerið " er þannig saman sett að neðst er sveigjanlegur AMOLED-skjár , ofan á hann er síðan lagður tvöfaldur snertiflötur og þar ofan á kemur svo óbrjótandi plastþynna og efst örþunnt hert plastlag sem ver símann fyrir rispum og nuggi .
Allt er þetta lagt í álramma sem styrkir símann enn frekar og þar er kominn sími með óbrjótandi skjá .
Óbrjótandi segi ég , en játa það að ég lagði ekki í að reyna að brjóta símann sem ég fékk lánaðan , en dundaði mér við að skoða YouTube-myndbönd þar sem fólk lét símann detta út mittishæð , sem er algengasta fallið , og síðan úr meiri hæð og eins þegar fólk henti símanum í svell , sló hann með hafnaboltakylfu , lét hann renna niður klettahlíð og barði með sleggju og svo má telja .
Það brást ekki – alltaf var skjárinn óbrotinn .
Rétt er að geta þess að það er fjögurra ára ábyrgð á skjánum og síðan er hægt að skipta um ysta lagið ef hann rispast .
Þrátt fyrir það , og líka að síminn er vatnsvarinn ( ekki vatnsheldur ) , leggur Motorola áherslu á að hann sé bara venjulegur farsími , en ekki smíðaður með það í huga að hann geti hrapað niður Esjuhlíðar , því þó að skjárinn brotni ekki þá getur annað í símanum gefið sig ef of mikið gengur á líkt og með aðra síma .
Rauf fyrir SIM-kort er ofan á símanum , en í sleðanum fyrir SIM-kortið er líka pláss fyrir minniskort , nú eða annað SIM-kort , ef vill .
Einkar skemmtilega leyst af hendi .
Neðan á símanum er svo micro-USB-tengi fyrir hleðslu og tölvutengingu .
Eins og góðra nútímalegra síma er siður þá styður hann þráðlausa hleðslu og ekki bara það heldur hraðhleðslu sem gefur allt að þrettán tíma notkun eftir fimmtán mínútna hleðslu – ef maður notar straumbreytinn sem fylgir símanum eða sambærilegan Turbo-straumbreyti .
Svo má bæta því við að rafhlaðan , sem er 3760 mAh , dugir von úr viti , ég náði að teygja hana yfir hálfan annan sólarhring án þess að hlaða símann þrátt fyrir talsverða notkun .
Hann er ekki ýkja þungur miðað við stærð .
Síminn er 169 g , en skjárinn er flennistór , 5,4 " , og mjög góður að öllu leyti , litir skærir og vel mettaðir að hætti AMOLED .
Hann er með upplausnina 2560x1440 sem gefur 540 ppi .
Síminn er annars 150x78 mm að stærð , en misþykkur eftir því hvar mælt er , frá 7,6 upp í 9,2 mm .
Á símanum var Android 5.1.1 þegar ég kveikti á honum og þó þetta sé ekki Nexus-sími , þ.e. sími sem framleiddur er í samvinnu við Google , þá er stýrikerfið á honum nánast strípað Android , enda hefur Motorola gætt vel að því að símarnir séu sífellt með nýjustu útgáfu af Android .
Að því sögðu þá hefur Motorola bætt ýmsu við sem gerir símann skemmtilegri í notkun , til að mynda það að hann slekkur sjálfkrafa á hringingum þegar maður er með bókaðan fund í Google-dagbókinni og líka á nóttunni , en hægt að stilla allt út og suður og slökkva á því ef vill .
Hljómur í símanum er ekki ýkja góður , en þá á ég við það þegar hátalararnir á framhliðinni eru notaðir – það er ekkert að hljómnum ef maður er með heyrnartól og ekki heldur þegar talað er í símann .
Það er líka eiginlega það eina sem hægt er að setja út á ; þetta er einfaldlega frábær sími .
Moto X Force kostar 139.901 kr. í vefverslun Nýherja .
Myndavélin í símanum er mjög fín , hugbúnaðurinn dæmigerður fyrir Motorola-síma .
Skerpa er sjálfvirk , hún styður HDR , hægt er að taka breiðmyndir , 4K vídeó og svo má telja .
Myndflagan er 21 MP á myndavélinni á bakinu , en 5 MP að framan .
Á bakinu er tvöfalt flass en eitt að framan .
Árni Matthíasson 