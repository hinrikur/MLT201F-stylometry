New York | Rétt fyrir utan Diyarbakir í suðausturhluta Tyrklands eru flóttamannabúðir þar sem rúmlega 2.700 jasídar láta fyrirberast í tjöldum , sem hróflað hefur verið upp .
Rúmt ár er síðan íslamskir öfgamenn hröktu þá brott frá Norður-Írak .
Ég var þarna nýlega , spjallaði við par , sem sýndi mér í farsímanum mynd af manni , sem var hálshöggvinn í þorpinu þeirra .
" Þeir eru slátrarar , " sagði Anter Halef , stoltur maður , sem hefur verið sviptur voninni .
Úti í horni sat 16 ára dóttir hans og grét .
Ég spurði hana hvers vegna .
" Við flúðum bara stríðið og ...
" Stjórnlaus ekki gleypti restina af setningunni .
Ég hef sjaldan séð jafn ómengaða sorg greypta í ungt andlit .
Lífið hafði verið rifið frá henni áður en hún var byrjuð að lifa .
Miðaldatúlkun á Kóraninum Jasídarnir eru trúarlegur minnihlutahópur , sem að mati Ríkis íslams eru djöfladýrkendur .
Þeir eru aðeins lítið brot af þeim 2,2 milljónum flóttamanna , sem hafa flúið stríðið í Sýrlandi og átökin vegna þess í Írak til Tyrklands .
Í Minningarsafninu um helförina í Bandaríkjunum er morðinu á jasídunum lýst sem þjóðarmorði .
Samtökin Ríki íslams hafa hrint í framkvæmd nihílískri dauðadýrkun sinni , sem byggist á miðaldatúlkun á Kóraninum , á stórum svæðum undir stjórn þeirra í Sýrlandi og Írak .
Þeir skera fólk á háls í aftökum á almannafæri , slátra í hópum samfélögum " trúvillinga " á borð við jasída og gera konur og börn að kynlífsþrælum um leið og þeir koma á kalífati eftir sínum hugmyndum í krafti olíutekna , alræðis , trúarofsa og stafrænnar útsjónarsemi .
Af og til flytja samtökin út ógnina , sem þau fjármagna með olíutekjum frá víðfeðmu yfirráðasvæði sínu .
Þegar rússneskri farþegaþotu með 224 manns um borð var grandað og 130 manns , sem voru að skemmta sér á föstudagskvöldi , slátrað af handahófi í París var endi bundinn á þá hugmynd , sem við værukær höfðum talið okkur trú um , að Ríki íslams væri staðbundin ógn .
Enginn getur slökkt á stórmyndinni Ríki íslams .
Aðdráttarafli þess verður ekki neitað .
Samtökin dreifa kvikmyndum , sem grípa og slæva .
Í vestrænum samfélögum er hnífsblað á hálsi eða kalasnikov-rifflar , sem beint er að ungu fólki úti á lífinu í París , frekar eins og það sé tekið úr James Bond-mynd en raunveruleikanum .
Kominn er fram heill hópur afstæðissinna , sem hefur tilhneigingu til að gera lítið úr vígamönnunum og segir að þeir séu bara fámennur hópur af bullum , sem kunni á netið , og við gerum bara meira úr þeim ef við notum sömu meðöl gegn þeim og þeir nota gegn vestrinu – það er allsherjar stríð .
Samkvæmt þessum skóla eru umfangsmiklar gagnaðgerðir einmitt það sem djíhadistarnir vilja ; við það muni fjölga í röðum þeirra .
Því sé betra að fylgja stefnu Obama að halda aftur af sér .
" Ég segi við bandarísku þjóðina : Engin tilvistarógn steðjar að Bandaríkjunum .
Ekkert sem ISIS gerir getur velt stjórninni , ógnað því hvernig við lifum , " sagði Joe Biden , varaforseti Bandaríkjanna , eftir morðin í París .
Einmana rödd Reynið að segja það við íbúa Belgíu , bandamanns í NATO .
Lífið þar fór á hvolf eftir árásirnar í París og Brussel var nánast lokað svo dögum skipti .
Spurningin hvort Ríki íslams sé tilvistarógn við vestræn samfélög – og í framhaldi af því hvort það eigi að fá að halda í það landsvæði sem það notar til að kynda undir þeirri ógn – mun setja mark sitt á árið , sem fer í hönd .
François Hollande , forseti Frakklands , hefur tekið af öll tvímæli um að Frakkland eigi í stríði við Ríki íslams og setja þurfi mun meiri kraft í átökin .
En honum líður um þessar mundir eins og einmana rödd .
Stjórn Obama telur að hernaður hennar úr lofti sé aðferð , sem virki , og eftir Írak væri glapræði að senda hersveitir til að berjast á jörðu niðri .
Þetta tengist stefnunni um að blása ekki til íhlutunar sem nú hefur verið fylgt í næstum fimm ár með skelfilegum afleiðingum .
Sýrland er gjöf sem heldur áfram að gefa – blóðsúthellingar , upplausn , flóttamenn og róttæknivæðing .
Landið er helsti grafreitur arabísku vakningarinnar .
Eitthvað hefur gerst á þeim 14 árum , sem liðin eru frá 11. september .
Löng stríð án niðurstöðu í Afganistan og Írak hafa gengið á vald og sjálfstraust Bandaríkjanna .
Sýrland er nú leikvöllur allra velda .
Landið er líka grafreitur yfirburðanna , sem Bandaríkin hafa notið frá lokum síðari heimsstyrjaldar .
Rússar spígspora keikir um , nánast óáreittir , rétt eins og í Úkraínu .
Raqqa , höfuðborg Ríkis íslams , er mun nær Evrópu en Tora Bora-fjöllin í Afganistan .
Látið er viðgangast að borgin sé griðastaður hryðjuverkamanna , en vígi al-Qaeda var lokað með hervaldi eftir árásirnar á New York og Washington .
Það er eins og djíhad-hugmyndafræðin , sem á sína nýjustu og öflugustu birtingarmynd í Ríki íslams og breiðist út eins og meinvarp , hafi sligað vilja vestursins .
Djíhadistar úr röðum súnníta spila á reiði múslima út af stríðum Bandaríkjanna eftir 11. september , vegna Abu Ghraib og Guantanamo og út af meintum stuðningi Bandaríkjamanna við uppgang sjíta í Mið-Austurlöndum og fyrir vikið réttlætist aðgerðaleysi af sjálfu sér .
Ég sé ekki hvernig hægt er að líta á Ríki íslams sem neitt annað en tilvistarógn við vestræn samfélög .
Það er ástæðan fyrir tilvist þess .
Samtökin standa fyrir eyðileggingu vestræns frelsis í öllum sínum myndum – frá kjörkassanum til svefnherbergisins – eins og það spratt upp úr upplýsingunni og höfnun þess að trúarbrögðin séu viðmið skipanar þjóðfélaga okkar .
Þau vilja fara með mannkyn aftur til miðalda og uppræta hvern þann sem afneitar trúnni .
Afstæðisskólinn , sem vill taka þá með þolinmæðinni , þarf í það minnsta að skýra á hverju sannfæring hans byggist um að vígamennirnir muni ekki nota landið á valdi þeirra og olíutekjurnar til að búa til gereyðingarvopn , þar á meðal efnavopn , eða gera hrikalega tölvuárás á vestrið .
Talsmenn þessa viðhorfs þurfa líka að leggja fram mun betri skýringar á því af hverju þeir trúa að tíminn vinni með hinu sundraða liði , sem í besta falli hefur lýst yfir hálfstríði , frekar en hinu sameinaða öfgaliði , sem hefur lýst yfir allsherjarstríði .
Frelsi er ekki fyrir alla .
Leiðin til Raqqa var á ýmsa vegu leiðin frá byrði frelsisins – frá valfrelsi einstaklingsins og sjálfheldum þess til alltumvefjandi hugmyndafræði íslamista .
Ef hinn frjálsi heimur og hugsanlegir bandamenn á svæðinu eiga að berjast gegn aðdráttarafli þess verða þeir að rífa sig upp úr neytendavímu frelsisins .
Verði Ríki íslams leyft að treysta ítök sín á því landi , sem þau hafa á valdi sínu , næsta árið jafngildir það því að bjóða heim , eða í það minnsta sætta sig við , að fjöldamorðin í París verði endurtekin í borg í Evrópu eða Bandaríkjunum .
Þá er einnig verið að sætta sig við að ástandið í Sýrlandi versni enn eitt árið .
Hið illa breiðist út ef ekki er tekið á móti .
Það kennir sagan .
Að berjast á jörðu niðri og sigra vígamennina í vígi þeirra , sem nær yfir landamæri tveggja ríkja , myndi ekki binda enda á ógn hryðjuverka og í framhaldinu myndi vestrið og bandamenn þess standa frammi fyrir erfiðum kostum .
Allt bendir til þess að þessir djíhadistar séu góðir hryðjuverkamenn en áhugalausir hermenn .
Hið fullkomna getur í þessu tilfelli ekki verið óvinur hins góða .
Þegar ég var í flóttamannabúðum jasídanna sagði Anter Halef við mig : " Við eigum ekki lengur líf í þessum heimi .
Hann er tómur .
" Hann var brotinn , en hafði þó , öfugt við börnin , lifað sínu lífi .
" ISIS hefur enga trú , " hélt hann áfram .
" Enginn viti borinn maður myndi slátra barni .
Á einni nóttu myrtu þeir 1.800 manns .
" Rannsaka fjöldagröf Síðan við töluðum saman hafa liðsmenn Kúrda og jasída tekið bæinn Sinjar að nýju .
Halef-fjölskyldan er frá þeim slóðum .
Kúrdarnir eru að rannsaka fjöldagröf , sem sagt er að í liggi eldri konur , sem Ríki íslams , sem hafði haft svæðið á valdi sínu síðan í ágúst 2014 , vildi ekki nota sem kynlífsþræla .
Kannski mun Halef-fjölskyldan dag einn geta flutt aftur til Sinjar þar sem þessi voðaverk voru framin .
Ég hafði samt á tilfinningunni að fyrir táninginn Feryal Halef væri engin leið til baka .
Ég veit ekki nákvæmlega hvað kom fyrir hana , en líf hennar hafði verið eyðilagt , rétt eins og líf blaðamannsins James Foleys , sem var afhöfðaður í ágúst 2014 .
Ég mun aldrei gleyma augum þessarar ungu jasídakonu , sem voru eins og tóm keröld .
Þau eru ákall til mannkyns um að rumska .
Stríðið í Írak var mistök , en stærstu mistökin væru að draga af þeim þá ályktun að Bandaríkjamenn og bandamenn þeirra eigi ekki annars kost en að lúta hinu illa á fjarlægum slóðum , sem við vitum lítið um og vildum helst ekki vita neitt .
