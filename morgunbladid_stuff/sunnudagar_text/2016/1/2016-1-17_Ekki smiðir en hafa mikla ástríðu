" Við höfum enga smíðamenntun en mikla ástríðu ! " segir Halldór Áskelsson um verkefnið sem bræðurnir þrír standa frammi fyrir við að koma bátnum sínum í toppstand .
Vert er að geta þess að mágur þeirra , Stefán Traustason skipasamiður , verður þeim til halds og trausts .
" Við sáum alla þessa Vararbáta verða til frá fyrstu spýtu og það má segja að við höfum fylgst með þeim öllum síðan , síðustu árin í gegnum frábæra heimasíðu Árna Björns Árnasonar , sem vann einmitt lengi í Slippnum , " segir Egill Áskelsson .
Á síðu Árna , www.aba.is , er að finna ótrúlegar upplýsingar um skipasmíðar á Íslandi .
Þar segir meðal annars : " Bátasmiðjan Vör hf. Akureyri var stofnuð 20. júní 1971 .
Stofnfundurinn var haldinn við eldhúsborðið hjá Skapta Áskelssyni , framkvæmdastjóra og bar upp á afmælisdag hans .
Skapti var einn af stofnendum Slippstöðvarinnar hf. árið 1952 og framkvæmdastjóri hennar frá þeim tíma til ársins 1970 .
" Fyrsti báturinn sem smíðaður var í Vör var Sjöfn ÞH 142 , tæp 27 tonn .
Bræðurnir Oddgeir og Vilhjálmur Ísakssynir á Grenivík voru kaupendur ásamt mági sínum , Erhard Joensen .
Annar Vararbáturinn var Kristján ÍS 122 , sá þriðji Arnarnes ÍS 133 , Frosti ÞH 220 var fjórði og Vöttur SU sá fimmti ; sá sem nú er kominn heim á ný , ef svo má segja .
Sá níundi , síðastur þeirra sem voru um 30 tonn , var sjósettur 1977 og hét Flosi ÍS 15 .
" Ég hef oft sagt börnunum mínum , stoltur , að pabbi þeirra hafi byggt þennan bát , " segir Egill þegar hann rifjar upp þegar fjölskyldan sá einhvern af gömlu Vararbátunum .
" Ég bætti því nú ekki alltaf við að ég hempaði bara hluta naglanna , en það var auðvitað algjör óþarfi ...
" segir hann og kímir .
Eins og fram kemur annars staðar hér á síðunni keyptu bræðurnir bátinn af útgerðarmanni á Húsavík .
" Þegar við töluðum fyrst við eigandann bað hann okkur um að komast að ákvörðun sem fyrst því ef við myndum ekki kaupa hann ætlaði hann að farga bátnum .
Þú getur rétt ímyndað þér að við sváfum ekki mikið fyrstu nóttina eftir það símtal .
Þótt við vissum að það yrði erfitt gátum við ekki annað en keypt bátinn og sjáum alls ekki eftir því , " segir Halldór .
" Okkur finnst stórkostlegt að einn bátur úr Vör skuli vera kominn til Akureyrar á ný og fyrir utan að eiga bátinn sjálfan langar okkur að hann verði einskonar minnisvarði um pabba og hina karlana í fyrirtækinu .
" 