Ég fékk símtal þar sem Júlíu var boðið að koma í prufu fyrir sjónvarpsþætti .
Meira vissum við ekki á þeim tímapunkti , " segir Guðrún Pálína Ólafsdóttir , móðir leikkonunnar ungu , Júlíu Guðrúnar Lovisu Henje , sem fer með hlutverk í Ófærð .
Hún vissi strax að dótturinni þætti þetta spennandi en áhugi hennar liggur allur á þessu sviði .
" En við höfum enga tengingu við þennan bransa , " segir Guðrún en hún og faðir Júlíu , Per Matts Henje , eru bæði viðskiptafræðingar .
Júlíu fannst þetta strax spennandi , fór í tvær prufur og fékk hlutverkið .
Persóna Júlíu heitir Perla og er dóttir lögreglustjórans Andra ( Ólafur Darri Ólafsson ) og Agnesar ( Nína Dögg Filippusdóttir ) .
Hún sást vel í kynningarstiklunni fyrir þættina og kom töluvert mikið við sögu í fyrsta þættinum .
" Miklu meira en við héldum , " segir Guðrún .
Voru í væntingastjórnun " Við vorum búin að vera í væntingastjórnun því maður hefur svo oft heyrt að fólk lendi í því að vera klippt út og maður geti aldrei alveg vitað hvað birtist á endanum á skjánum .
Júlíu finnst þetta svo gaman að við vorum búin að ákveða að gleðjast yfir hverri einustu sekúndu sem hún sést , " segir Guðrún þannig að fjölskyldan hefur fengið mörg tækifæri til að gleðjast .
Þær mæðgur útskýra að viðhorfið hafi verið að líta á þetta sem góða reynslu en ekki einblína á stærð hlutverksins .
Júlía segir að það hafi verið góð tilfinning að setjast fyrir framan sjónvarpið með fjölskyldunni og horfa á sjálfa sig .
Hún var þó búin að sjá sig á stærri skjá áður en fyrsti þátturinn var sýndur á RIFF og tveir fyrstu voru sýndir í röð í Bíó Paradís fyrir frumsýninguna á RÚV .
Þættirnir , sem eru framleiddir af Rvk .
Studios eru á dagskrá á sunnudagskvöldum og hafa notið mikilla vinsælda .
En hvað fannst mömmunni um að sjá dótturina á skjánum ? " Mér fannst það bara virkilega gaman .
Hún hefur svo gaman af þessu sjálf .
Okkur foreldrunum fannst hún svo flott og vorum svo stolt af henni .
Maður fékk smá fiðrildi í magann líka , " segir hún .
Júlía er tíu ára , " að verða ellefu í febrúar " og gengur í 5. bekk Fossvogsskóla .
Í raunveruleikanum á hún sex ára systur , Kötlu Kristínu Elisabetu , sem er í 1. bekk .
Í þáttunum á hún hinsvegar eldri systur sem Elva María Birgisdóttir leikur .
Krakkarnir héldu hópinn " Hún var mikil fyrirmynd og mjög góð við Júlíu .
Alltaf að spila við hana eða sýna henni eitthvað , alltaf að gera eitthvað fallegt .
" Krakkarnir á tökustað héldu mikið hópinn en Jón Arnór Pétursson , sem lék Magga litla , var líka góður vinur .
" Hann er mjög skemmtilegur , " segir Júlía en krakkarnir gistu allir í sama húsi á Siglufirði þar sem tökurnar fóru að stórum hluta fram .
Júlía fór fjórum sinnum norður en til viðbótar voru innitökur í Reykjavík .
Stjörnufansinn í íslenska leikarahópnum hafði ekki mikil áhrif á Júlíu þar sem hún þekkti leikarana ekki fyrirfram en allir sem hún kynntist finnst henni skemmtilegir og svarar aðspurð á diplómatískan hátt að " allir " séu í uppáhaldi .
Foreldrarnir skiptust á að fara með henni til Siglufjarðar en þá var flogið á Akureyri og keyrt þaðan .
Stundum þurfti að keyra alla leiðina til baka til borgarinnar vegna þess að ófært var með flugi , sem er nú í anda þáttanna .
Allra eftirminnilegasti dagurinn á tökustað var þegar hún fagnaði tíu ára afmæli sínu fyrir norðan og fékk óvænt stóra súkkulaðiköku og margar skemmtilegar gjafir .
En hvernig skyldi Guðrún upplifa það að vera foreldri barns í skemmtanabransanum ? " Það er bara rosalega skemmtilegt að fá að fylgjast með barninu sínu að gera það sem því finnst skemmtilegast , að syngja og leika .
Á meðan hún nýtur sín í því sem hún er að gera þá er maður glaður og gleðst þegar hún er glöð .
" Sumar ferðirnar norður voru lengri en aðrar og þurfti þá að taka skólabækurnar með .
Þá gafst líka eitt sinn tækifæri til að fara á skíði , sem Júlíu fannst sérlega skemmtilegt .
Söguþráðurinn trúnaðarmál Hún svarar því játandi að krakkarnir í bekknum spyrji hana svolítið út í þættina .
En er enginn að reyna að fá þig til að segja hvernig þetta endar ? " Sumir spyrja en auðvitað vita þeir að ég myndi segja : Það er trúnaðarmál .
Þeir vita það alveg , " segir hún þannig að leyndarmál Ófærðar eru alveg örugg í höndum Júlíu .
Hvernig var síðan að koma til baka í venjulega lífið eftir öll ævintýrin á tökustað ? Júlíu fannst það lítið mál en móðir hennar segir að þetta hafi verið svolítil breyting .
" Á tökustað þarf maður að passa að allt sé í lagi , gæta þess að hún sé ekki svöng eða þurfi að fara á snyrtinguna þegar kemur að tökum .
Maður þjónustar hana um það sem hana vanhagar um .
Þegar heim er komið þarf hún síðan að gera þessa hluti sjálf , það var ákveðin breyting , " segir Guðrún .
Sumarnámskeið var upphafið Hvenær fékk Júlía fyrst áhuga á leiklist ? " Ég fór þegar ég var í 2. bekk á sumarnámskeið hjá Sönglist með vinkonu minni .
Mér fannst það rosalega skemmtilegt og hélt síðan áfram á námskeiðum .
Svo sýni ég stundum í sal í skólanum þegar það er samvera .
Maður má ráða hvað maður gerir .
Ég hef sungið og sýnt leikrit með vinkonum mínum , " segir Júlía en þær semja leikritin sjálfar .
Hún var líka í leiklist í frístundaheimilinu í 3. og 4. bekk .
Móðir hennar segir að hún hafi alla tíð verið mjög skapandi einstaklingur og fyrir utan leikinn og sönginn hafi hún gjarnan verið að teikna og skrifa sögur .
Hún er einnig byrjuð að læra á píanó .
En hvort er skemmtilegra , að syngja eða leika ? " Ég get ekki sagt það .
Það er jafn skemmtilegt .
" Veistu hvað þú vilt verða í framtíðinni ? " Leikkona og söngkona , " svarar hún án umhugsunar .
Hvernig var að leika fyrir framan myndavél ? " Fyrst horfði ég pínu í hana en síðan sagði leikstjórinn að ég ætti ekki að horfa í hana og þá reyndi ég að ímynda mér að hún væri ekki þarna , " segir Júlía og bætir við að maður þurfi að vera mjög einbeittur .
Hún lætur ekki á sig fá að umfjöllunarefnið sé óhugnanlegt .
" Þetta er allt í plati , " segir hún .
Hún væri sannarlega til í að gera eitthvað svipað aftur .
" Ef einhver býður mér það mundi ég þiggja það .
En foreldrarnir þurfa auðvitað að samþykkja .
" 