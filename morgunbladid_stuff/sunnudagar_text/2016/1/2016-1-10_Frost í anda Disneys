Blásið verður til tónleikasýningar Gretu Salóme og Sinfóníuhljómsveitar Norðurlands í Hofi á Akureyri á sunnudaginn eftir viku og ber hún titilinn Frost .
Þar mun Greta ásamt hrynsveit og Sinfóníuhljómsveitinni leika lög úr Disney-sýningu sinni , eigin lög og klassísk verk í popp- og rokkbúningi .
Þarna eiga allir að geta fundið eitthvað við sitt hæfi og er sýningin sögð ekki síður fyrir auga en eyra .
Um 20 dansarar úr STEPS-dansskólanum taka einnig þátt í sýningunni og er einnig mikið lagt upp úr grafík og ljósahönnun .
Þá munu þrír kórar syngja með Gretu í völdum lögum auk þess sem Magni Ásgeirsson söngvari kemur við sögu .
Alls verða því um 80 listamenn á sviðinu .
Þá er vert að benda á að Hof býður fimm og sex ára Akureyringum að koma frítt á sýninguna klukkan 13 þann 17. janúar .
Það er liður í samfélagsverkefni hússins til að kynna sinfóníska tónlist og leikhús fyrir ungmennum á Akureyri .
