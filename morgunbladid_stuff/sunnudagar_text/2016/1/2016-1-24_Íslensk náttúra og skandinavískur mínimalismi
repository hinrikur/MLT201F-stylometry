Svanhvít Þóra Sigurðardóttir fathönnuður er einn af þeim hönnuðum sem sýna á Tískuvikunni í Kaupmannahöfn í febrúar .
Svanhvít stofnaði eigið merki Mai Svanhvít ásamt danskri skólasystur sinni en þær sækja innblástur í íslenska náttúru og norrænan mínimalisma .
Sigurborg Selma Karlsdóttir sigurborg@mbl.is Svanhvít Þóra Sigurðardóttir , sem hefur verið búsett í Kaupmannahöfn í 17 ár , útskrifaðist með BA-gráðu í fatahönnun úr KEA – Københavns Erhvervsakademi í janúar .
Lokaverkefið vann hún í samstarfi við skólasystur sína Maiken Bille en þær stofnuðu nýtt merki sem ber heitið Mai Svanhvit en verk þeirra var eitt af 12 verkefnum skólans sem voru valin til þess að sýna á Tískuvikunni í Kaupmannahöfn í byrjun febrúar .
Tvö og hálft ár eru síðan stöllurnar ákváðu að stofna sitt eigið merki saman og segir Svanhvít ástæðu þess vera að þær áttuðu sig snemma á því hve vel þær unnu saman .
Svanhvít og Maiken voru báðar í starfsnámi hjá tískuhúsunum Ganni og Designers Remix sem eru meðal stærstu tískuhúsanna í Kaupmannahöfn .
" Tískubransinn er stór bransi og það er mjög erfitt að stofna nýtt merki svo að það skiptir miklu máli að hafa gott tengslanet .
Þá er mjög gott að hafa verið hjá stóru húsunum og skapað ákveðið tengslanet þar , bæði í gegnum vinnu og skólafélaga , " útskýrir Svanhvít .
Línan sem Mai Svanhvít sýnir á tískuvikunni , A Crevasse , er innblásin úr íslenskri náttúru og skandinavískum mínimalisma .
" Við leggjum áherslu á andstæður .
Til að mynda notum við íslenska náttúru sem er frekar brjáluð og blöndum henni saman skandinavískan mínimalisma .
Við munum alltaf sækja innblástur í Ísland í öllum línunum og státum okkur af því að vera norrænt merki .
Við leggjum áherslu á fágun , glæsileika og einstaka hönnun .
Fötin eru öll unnin úr hágæða , lúxus efnum , til að mynda silki og ull , " segir Svanhvít en línan er svokölluð " Ready to wear " lína .
Litirnir eru náttúrulegir og flíkurnar verða lausar við munstur og prent , Svanhvít segir það vera því fötin eigi að vera tímalaus og klassísk .
Næsta skref hjá stöllunum eftir tískuvikuna er að finna góða verksmiðju í Póllandi til þess að framleiða línuna og leitast eftir sölustöðum í Kaupmannahöfn , Árósum og Óðinsvéum .
" Svo erum við að fara að byrja á línunni fyrir næsta sumar , 2017 .
" Aðspurð hvað þær sjái fyrir sér í framtíðinni segist Svanhvít vonast til þess að verða með stærstu merkjunum á Norðurlöndunum .
" Mig langar að fara út og kynna merkið þar .
Við erum mjög stoltar af því að vera norrænt merki og verður það stór partur af okkar markaðssetningu .
Stefnan er að byrja að kynna merkið á Norðurlöndunum og svo tökum við heiminn , " bætir Svanhvít við að lokum .
