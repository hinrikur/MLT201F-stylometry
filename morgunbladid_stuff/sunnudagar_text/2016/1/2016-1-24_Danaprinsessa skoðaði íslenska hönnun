Jóakim Danaprins og eiginkona hans , Marie prinsessa , eru í tveggja daga opinberri heimsókn hérlendis og hafa tekið þátt í hátíðarhöldum í tilefni af 100 ára afmæli Dansk-Islandsk Samfund , samtaka sem hafa það hlutverk að styrkja tengsl ríkjanna .
Meðal dagskrárliða var að fara í bíltúr og skoða áhrif dansks arkitektúrs á umhverfi Reykjavíkurborgar og í gærdag fór Marie prinsessa meðal annars í verslunina Epal til að kynna sér það besta sem er að gerast í íslenskri hönnun .
Marie er annáluð smekkkona og vekur það ætíð athygli hvað það er sem prinsessan sýnir áhuga .
Kemst það því gjarnan í danskar fréttir þegar hún hrósar sérstökum hönnuðum eða hönnun enda dýrmætt að fá slíka athygli úr konungshöllinni .
Á þetta jafnt við um fatahönnun , listmuni og húsgögn og á dögunum var ein fyrirsögnin í dönskum miðlum á þá leið að prinsessan hefði verið bergnuminn af George Jensen og fatahönnuðurinn Malene Berger hefur líka mátt baða sig í ljóma þess að Marie hefur hrósað henni í hástert á opinberum vettvangi .
Í Epal gaf Marie sér góðan tíma til að skoða íslenska hönnun meðan tveir öryggisverðir biðu fyrir utan verslunina í Skeifunni og fékk hún góða leiðsögn um verslunina hjá eiganda verslunarinnar , Eyjólfi Pálssyni .
Meðal þess sem aðrir viðskiptavinir verslunarinnar tóku eftir að hún veitti góða athygli var svokallaður birkibakki myndlistarkonunnar Sveinbjargar Hallgrímsdóttur .
Hönnunarlína Sveinbjargar kallast einfaldlega Sveinbjörg en hún vinnur grafíklistaverk sín í efnivið eins og tréristur og kopar svo úr verða nytjavörur ; kertastjakar , púðar , dúkar , ullarteppi og fleira .
Þá hafa postulínsvörur hennar vakið mikla athygli sem skarta fugla- og plöntumunstri og birkibakkinn umtalaði er með vísanir í íslenska náttúru .
Opinberri heimsókn þeirra Jóakims og Marie lauk í gærkvöldi með hátíðarkvöldverði Dansk-Islandsk Samfund á Hótel Holti .
