Ferðahluti breska dagblaðsins The Telegraph nýtur mikilla vinsælda um allan heim en á vefútgáfu blaðsins geta lesendur freistað þess að fá eigin ferðasögur birtar , það er að segja , með texta sem ferðalangarnir sjálfir skrifa .
Lesendur senda einfaldlega sögur sínar inn og þær bestu eru valdar úr , birtar og fá peningaverðlaun .
Í gær var saga um Íslandsferð , nánar tiltekið um íslenskar réttir , verðlaunuð en söguna skrifar Bella Dunnett .
Dunnet skrifar ítarlega lýsingu á því hvernig íslenska sauðkindin fær að leika lausum hala á sumrin en er svo smalað í réttir á haustin og lýsir því hvernig þær fara fram .
Dunnet segir þær mjög kaótískar en skemmtilegar .
Baráttu hennar við þrjóskan hrút í úfnu skapi er lýst á skemmtilegan hátt .
Segir greinarhöfundur þetta vera meira verk en þetta líti út fyrir að vera og hún skilji engan veginn hvernig Íslendingar , allt niður í unga krakka , hafi svona góð handtök .
Í réttunum voru auk hennar um 50 Íslendingar en hvergi kemur fram hvar á landinu þær voru .
Greininni fylgja myndir af kindum héðan og þaðan af landinu .
Næsti skiladagur á ferðasögum til Telegraph er 12. janúar og geta Íslendingar líka spreytt sig á að senda inn sögu en þær verða þó að vera skrifaðar á ensku .
