Yfir þrjátíu þúsund gestir sóttu sýningar í Tjarnarbíói á síðasta ári sem er 270% aukning frá árinu 2013 , þegar Reykjavíkurborg og sjálfstæðu leikhúsin undirrituðu samstarfssamning sín á milli um rekstur hússins .
" Við einsettum okkur að innan þriggja ára væru gestir hússins orðnir 30.000 á ári .
Við höfum því náð því markmiði á tveimur árum , " segir Guðmundur Ingi Þorvaldsson leikhússtjóri en samtals voru gestir á liðnu ári 30.710 talsins .
Inni í þessari heildartölu gesta eru viðburðir utan miðasölu eins og Iceland Airwaves , RIFF , ASSITEJ-barnamenningarhátíð og Listahátíð í Reykjavík .
Seldir miðar á árinu 2015 voru 12.550 talsins sem er 203% aukning frá árinu 2013 .
Stóra stökkið í aðsókn og miðasölu var síðastliðið haust , að sögn Guðmundar .
Gestum hússins fjölgaði um 50% frá hausti 2014 og tekjur af miðasölu jukust um 83% milli hausta .
Að mati Guðmundar liggja fjórar ástæður að baki þessum árangri .
Í fyrsta lagi öflugt markaðs- og kynningarstarf .
Í öðru lagi að gæði þeirra verka sem hafa verið sett á svið í húsinu fara ört vaxandi .
Nægir að nefna að Lífið var valin barnasýning ársins 2015 .
Í þriðja lagi hafi samstarf Reykjavíkurborgar og sjálfstæðu leikhúsanna verið afar gott og sumarið 2015 var tæknibúnaði hússins og áhorfendastúku umturnað til hins betra .
Nú er rekið leikhús með 180 góðum sætum , ekki 70 eins og fyrir framkvæmdir .
Í fjórða lagi gott samstarf við midi.is frá hausti 2015 .
Undanfarin tvö ár hefur Tjarnarbíó haft á fjölunum fjörutíu sviðsverk hvort árið , hvert þeirra sýnt einu sinni til fimmtán sinnum eftir aðstæðum .
Heildarfjöldi viðburða í húsinu var 230 hvort árið .
