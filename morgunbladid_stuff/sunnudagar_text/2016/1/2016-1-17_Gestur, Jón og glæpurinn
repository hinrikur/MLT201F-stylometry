Skáldsagan Þegar kóngur kom eftir Helga Ingólfsson vakti mikla athygli á sínum tíma og hlaut meðal annars verðlaun sem besta íslenska glæpasagan árið 2010 , en bókin lýsir glæp sem framinn er um það leyti sem Kristján IX .
Danakonungur heimsækir Ísland .
Frá þeim tíma hefur Helgi skrifað ýmislegar bækur en snýr nú aftur á svipaðar slóðir í skáldsögunni Þegar Gestur fór sem gerist fimmtán árum síðar en Þegar kóngur kom .
Sumum sömu persónum bregður fyrir , en nú er Gestur Pálsson í aðalhlutverki .
Við lestur á Þegar Gestur fór blasir við hve Helgi hefur lagt mikla vinnu í að endurskapa íslenskan veruleika undir lok nítjándu aldar , að draga upp mynd af bæjarlífinu í Reykjavík , fólkinu sem þar var á ferli , því sem var efst á baugi og því sem menn ræddu á förnum vegi og undir fjögur augu og ekki bara með lýsingum heldur líka með krassandi orðfæri .
Helgi tekur undir það að orðfæri í bókinni sé skrautlegt , en leggur áherslu á að það sé frá þessum tíma , " en ég nota í raun engin orð sem sem ég finn ekki í bók eða í bréfi frá Hafnarstúdentum eða úr sendibréfum hér innanlands eftir atvikum .
Orðfærið er ekki alltaf mitt eða mitt tildur heldur er það komið úr samtímanum þó það hafi verið svolítið uppskrúfað þá " .
Það gefur augaleið að mikil vinna hefur farið í heimildasöfnun og rannsóknir og Helgi segir að tvö sumur hafi farið í verkið , enda séu ritstörf hans aðallega sumarvinna .
" Ég rannsakaði hvar menn bjuggu , hvað menn voru og hvar menn hefðu mögulega getað hist .
Sem dæmi þá fletti ég upp í sóknarmannalýsingum í Reykjavík , en þar koma fram heimilisföng manna .
Ég vissi til dæmis að Gestur hafði búið niðri í Kirkjustræti , en þegar ég fletti því upp sá ég að það átti ekki við um þessi ár þannig að ég þurfti að elta alls konar smáatriði um búsetu manna .
Vinnan fólst þó fyrst og fremst í því að lesa og lesa .
Á einhverju stigi vinnunnar reyndi ég að búa til einhvers konar heimildaskrá yfir það hvað ég hafði notað og þetta var óendanlegur fjöldi ; ég held að ég hafi lesið nánast allar ævisögur þessara frægu karla .
Þannig las ég allt eftir Benedikt Gröndal , allt eftir Matthías Jochumsson sem ég komst í og ævisögu líka , allt eftir og um Steingrím Thorsteinsson og Gest Pálsson og ýmsa aðra .
Síðan notaði ég dagblöð frá þessum tíma mjög mikið , lá yfir Ísafold og Þjóðólfi og Fjallkonunni og meira að segja því lítt þekkta riti Good-Templar sem kemur við sögu í bókinni .
Það verður líka dálítið áberandi því þeir tveir menn sem tengjast því náið , Gestur Pálsson annars vegar og Jón Ólafsson hins vegar , voru báðir það sem kalla má örlagabyttur og þeir eru alltaf að reyna að reisa sjálfa sig við .
" Gestur Pálsson er í aðalhlutverki í bókinni og var mjög vinsæll á þeim tíma sem hún gerist að sögn Helga , " hann var að vissu leyti fyrsta poppstjarna Íslands , naut mikilla vinsælda og hélt upplestra fyrir fullu húsi " .
– Svo hefur hann verið kallaður hálslengsti maður Íslandssögunnar .
" Já , það er kannski þess vegna sem hann safnaði þessu yfirskeggi sem sjá má á myndinni á kápu bókarinnar , það er mjög breitt og áberandi , hann minnir á Ben Turpin sem var gamanleikari í upphafi tuttugustu aldar .
Kannski var það til að draga athyglina frá hálslengdinni , " segir Helgi og hlær .
– Hvað var það sem heillaði þig við Gest Pálsson .
" Það er kannski fyrst og fremst það að mér hefur þótt Gestur hafa verið dálítið utangarðs í íslenskum bókmenntum .
Ég er ekki að segja að hann hafi verið stór höfundur en hann er áhrifamikill í sínum samtíma og mjög frægur en svo eignast hann aldrei eiginkonu og börn og því enginn ættbogi frá honum kominn þannig að ég er að vissu leyti að heiðra minningu Gests Pálssonar – það gerir það enginn annar .
" 