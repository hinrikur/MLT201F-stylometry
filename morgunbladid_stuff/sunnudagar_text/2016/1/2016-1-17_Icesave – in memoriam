Icesave-kröfuhafar hafa lokið viðskiptum sínum hér á landi .
Í upphafi þessa árs fengu þeir lokagreiðslur úr þrotabúi Landsbankans sem hefur jafnt og þétt greitt þeim upp í höfuðstól krafna þeirra .
Það má í sjálfu sér vera ánægjulegt hversu lítið hefur farið fyrir þessum málalyktum .
Þær vörðuðu nefnilega bara þrotabú Landsbankans og þessa kröfuhafa sem áttu kröfu í þrotabúið .
Ef marka má takmarkaðar fréttir af málinu þá varð það á endanum niðurstaðan að Icesave-kröfuhafarnir , Bretar og Hollendingar , fengu allan höfuðstól krafna sinna frá þrotabúinu .
Jón og Gunna hafa undanfarið ekki þurft að hafa áhyggjur af þessu máli , hvernig svo sem því hefði lyktað .
Aðstæðurnar hefðu hins vegar getað verið öðruvísi .
Jón og Gunna gætu verið í svitabaði í dag þrátt fyrir fulla höfuðstólsgreiðslu þrotabús Landsbankans til Icesave-kröfuhafanna .
Bretar og Hollendingar gerðu nefnilega líka kröfu um greiðslu vaxta af höfuðstólnum og kostnaðar af umstanginu .
Það var frá upphafi augljóst að þá kröfu fengju þeir aldrei úr þrotabúinu .
Af fádæma litlu sjálfsöryggi og skorti á stjórnfestu samdi ríkisstjórn Jóhönnu Sigurðardóttur , með Steingrím J. Sigfússon í broddi fylkingar , þess vegna við kröfuhafana um að Jón og Gunna ásamt öðrum íslenskum skattgreiðendum myndu bera ábyrgð á öllu heila klabbinu , langt umfram þá 20 milljarða sem búið var að fallast á að Tryggingajóður innstæðueigenda stæði undir .
Það átti að munstra sjóðinn til þess að skuldsetja sig til að geta fullnægt meðal annars vaxta- og kostnaðarkröfum Breta og Hollendinga .
Icesave-samningar vinstri stjórnarinnar gerðu ráð fyrir þeim möguleika að Jóni og Gunnu væri haldið uppteknum við efnið til ársins 2046 ! Skömm þeirra sem samþykktu Icesave-samningana er mikil .
Sumir þeirra hafa viðurkennt mistök í þeim efnum , aðrir kjósa að " líta bara til framtíðar " eins og það er kallað .
Gott og vel .
Hver flýgur eins og hann er fiðraður og auðvitað er það ekki markmið í sjálfu sér að dvelja í fortíðinni .
Icesave-mistökin , sem að einhverju leyti má afsaka með minnimáttarkennd og alltof miklu trausti á næsta manni , fölna þó í samanburði við tilburði þeirra sem þessa dagana gera lítið úr andstöðu þjóðarinnar við Icesave-samninga .
" Lýðskrum " kallar einn það og annar færir fyrir því veikburða rök að þjóðinni hefði í raun farnast betur ef Jón og Gunna hefðu bara samþykkt löglausar kröfur frá Evrópu , upp á 647 milljarða auk vaxta .
Enginn ágreiningur var um að Bretar og Hollendingar áttu lögvarðar kröfur á Íslandi .
Þær kröfur beindust hins vegar ekki að íslenskum skattgreiðendum heldur þrotabúi Landsbankans .
Um það snerist Icesave-deilan .
Sigríður Ásthildur Andersen sigga@sigridur.is 