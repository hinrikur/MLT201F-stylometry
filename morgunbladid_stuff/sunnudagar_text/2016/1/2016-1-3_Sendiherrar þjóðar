" Hann var rómantíker og hafði fölskvalausa trú á list .
Hún var honum heilög , " skrifar Guðmundur Andri Thorsson rithöfundur í hrífandi bók , Og svo tjöllum við okkur í rallið , um Thor Vilhjálmsson , föður sinn .
Hann bætir við að Thor " starfaði alla tíð í anda þess meginsjónarmiðs að listin væri æðst alls þess sem mennirnir taka sér fyrir hendur " .
Thor trúði því að innst í manninum væri ljós og að listin væri sú iðja sem leysti úr læðingi þetta guðlega afl .
Það er falleg trú , sem ég get fyllilega samsamað mig með , og óskandi væri að fleiri tækju hana ; samfélagið gæti ekki annað en orðið betra , fólkið víðsýnna , umburðarlyndara og skilningsríkara .
Skapandi listamenn endurspegla samtíma sinn og samfélagið , óháðir og vitaskuld ögrandi á stundum ; það er hlutverk þeirra að hreyfa við okkur , fá okkur til að hugsa , setja hlutina í samhengi , að hrinda okkur út úr sófanum sem við viljum hola okkur niður í og hafa allt þar eftir okkar höfði .
En listamennirnir geta líka fært okkur fegurðina og rósemdina , leikið á allan tilfinningaskalann innra með okkur og örvað skilninginn á því hvað það er að vera maður , með öllum þeim gæðum , og skyldum , sem því fylgja .
Annars undrast ég oft trúleysi fólks þegar kemur að listum .
Margir virðast hafa þá undarlegu afstöðu að listir séu aðeins dægradvöl , afþreying , en ekki það sem þær eru , svo vitnað sé í lýsinguna á Thor : kjarni þess að vera maður .
Og umræðan ber þess iðulega merki .
Á árinu var boðið upp á margt forvitnilegt og gefandi í listalífinu á Íslandi sem hægt væri að lofa og þakka , ræða á dýptina um enn fleira , og spyrja sífellt : hvernig tókst til og hvert leiðir það okkur ? Og velta líka vöngum yfir frammistöðu listamanna okkar sem bestu og mikilvægustu sendiherra þjóðarinnar .
Þegar ég hugsa til ársins sem er að líða og eftirminnilegra upplifana þar sem listamenn sköpuðu nýja og mikilvæga heima með verkum sínum , þá minnist ég allnokkurra tónleika sem hreyfðu við sálartetrinu .
Í vor var opnuð í helsta vígi nútímamyndlistar á Vesturlöndum , MoMA í New York , sýning helguð listsköpun Bjarkar Guðmundsdóttur og staðfesti enn og aftur hvað það lýsir mikilli birtu af verkum þessarar einstöku listakonu á dægurmenningu samtímans .
Sýningin var brokkgeng en það besta og áhrifamesta var tónlistin sjálf og sú umgjörð sem henni hefur verið búin í myndbandsverkum .
En tveimur dögum eftir opnunina steig Björk á svið Carnegie Hall í New York og frumflutti tónlistina af nýrri plötu , Vulnicura ; iðulega nístandi sáran en opinskáan lagaflokk um sambandsslit , og gerði það af gríðarlegum krafti , hugrekki og andríki .
Og ekki þurfti að elta Íslendinga af landi brott til að upplifa innilegan flutning á hinni dýru list ; flutningur Bryndísar Höllu Gylfadóttur á sellósvítum J.S .
Bach á vegum Kammermúsíkklúbbsins var sælustund , og þá hafa góðir gestir heldur betur náð að reisa höfuðhárin í Hörpu : tilhugsunin ein um flutning hins rússneska Trifonovs og Lundúnafílharmóníunnar á 2. píanókonserti Rachmaninoffs í Eldborgarsal Hörpu í haust vekur enn gæsahúð .
Og hugsa sér : Að ekki hafi verið húsfyllir á þessum tvennu makalausu tónleikum hinna góðu gesta .
Það er ekkert annað en skandall ...
Deilt um lokaða sýningu Furðulítið fór fyrir því í íslenskum fjölmiðlum að í Sviss var í haust hin metnaðarfulla listahátíð CultureScapes helguð íslenskri listsköpun .
Undirritaður upplifði sjálfur þar hvað hátíðin var viðamikil og kastljósið skært sem beint var að ólíkum íslenskum listamönnum , og hvað framlag fólks var almennt vandað og áhugavert .
Starfsfólk hátíðarinnar ytra hafði á orði að hin fyrri ár hefðu fjölmiðlar landanna sem kynnt eru hverju sinni verið duglegir að mæta en svo var ekki nú .
Getur verið að Íslendingar vilji ekki vita hvað listamenn þeirra eru að fást við á erlendri grundu – þótt það séu þessir sömu listamenn sem móta ímynd okkar og sögu , þeir sem túlka líf okkar hér á eyjunni í norðri og gera okkur í raun að þjóð ? Annar merkisviðburður sem hefur farið of lágt hér heima er hin umfangsmikla sýning á verkum eftir Ragnar Kjartansson í Palais de Tokyo í París .
Erró hefur verið að í áratugi , lúsiðinn og slakar ekkert á , verk Ólafs Elíassonar eru á allrahanda sýningum víða um lönd , svo sómi er að , en fjölbreytileg verk Ragnars , þar sem unnið er með menningararfinn , mennskuna og listina á áhugaverðan hátt , njóta sívaxandi og verðskuldaðrar athygli víða um heimsbyggðina .
Þar til listnemi dvaldi í kassa sínum í viku undir lok árs , svo úr varð forvitnilegt samræðuverk á samfélagsmiðlum , snerist myndlistarumræða á Íslandi einkum um verk sem fæstir höfðu séð , því miður , því innsetningin í íslenska skálanum á Feneyjatvíæringnum , Moska Christophs Büchel , var að mörgu leyti merkilegt verk .
Því miður var skálinn opinn allt of stuttan tíma , fyrir tilstilli öfgamanna í borginni .
Hvar skyldi hættan hafa falist ? Hjá kristnum öfgamönnum ? Varla múslimum því markmiðið með þessari fallegu og raunsæislegu innsetningu var að fræða okkur um trú þeirra , hjálpa okkur að skilja hana betur og taka afstöðu .
Umræðuna vantaði þó ekki og mun hinn lokaði íslenski skáli hafa fengið hvað mesta athygli þjóðarskálanna í ár .
Fjölbreytilegir hátindar lestrarársins Loks að bókmenntunum .
Bestu höfundar þjóðarinnar sýndu enn og aftur hvað þeir eru færir um að skapa áhugaverða heima .
Þá var ljóðaútgáfan framúrskarandi og sýndi ánægjulega ólík tök skálda á ýmsum aldri á þessu kjarnaformi sköpunar með tungumálið .
Eins og gengur voru hátindar lestrarársins nokkrir og má þar nefna ánægjulega útgáfu Listamanns á söguslóðum um leiðangra Jóhannesar Larsen um Ísland , hina fyrrnefndu og hrífandi bók Guðmundar Andra , Geirmundar sögu heljarskinns eftir Bergsvein Birgisson , sem kalla má afrek í frumlegri úrvinnslu á sagnaarfinum , Endurkomuna , vel fléttaða persónusögu Ólafs Jóhanns Ólafssonar , og Stóra skjálfta Auðar Jónsdóttur , bók sem sýndi að hún hefur sífellt betri tök á forminu .
Mín eftirminnilegasta listræna upplifun á árinu var þó lestur Eitthvað á stærð við alheiminn , seinni hluti ættarsögu Jóns Kalmans Stefánssonar .
Höfundurinn hefur traustari tök en nokkru sinni á sínum makalausa ljóðræna og flæðandi stíl og þegar við bætast meistaralega sögð saga sem er sönn , persónuleg en líka nístandi sár , þá nær höfundurinn glæstu og eftirminnilegu flugi .
Með listamenn sem þessa í hlutverki sendiherra þjóðarinnar ætti hún ekki að vera í neinum vanda .
Eða hvað ? 