Stefnt er að því að Háskólinn á Akureyri ( HA ) verði kolefnishlutlaus í framtíðinni .
Eitt skref á þeirri vegferð var stigið á dögunum , þegar sex " græn " bílastæði voru formlega tekin í notkun á lóð skólans .
Stæðin eru ætluð fyrir ökutæki sem geta tekið við innlendri orku og eru fjögur þeirra búin rafhleðslustöð fyrir rafmagnsbíla .
Þar geta starfsmenn og nemendur hlaðið bílana sér að kostnaðarlausu .
Ekki er um hraðhleðslustöðvar að ræða heldur nota eigendur eigin búnað til að setja í samband við hefðbundna 16 ampera innstungu .
Bílar standa yfirleitt í nokkra klukkutíma á dag við skólann og því nýtist tíminn til hleðslu .
Myndin er tekin við vígslu stæðanna .
Frá vinstri : Jón Ómar Jóhannsson frá bifreiðastæðasjóði , Trausti Tryggvason , umsjónarmaður hjá HA , Kristín Ágústsdóttir , forstöðumaður markaðs- og kynningarsviðs HA , Guðmundur Haukur Sigurðarson frá Vistorku , Ólafur Búi Gunnlaugsson , forstöðumaður fasteigna og rekstrar hjá HA , Eyjólfur Guðmundsson rektor og Óskar Þór Vilhjálmsson tæknimaður .
