Ferðafélag barnanna stendur fyrir stjörnu- og norðurljósagöngu laugardagskvöldið 30. janúar .
" Af hverju eru stjörnur mismunandi á litinn og hvers vegna sjást norðurljósin bara stundum ? Sævar Helgi Bragason , verkefnisstjóri við Háskóla Íslands og kennari í Háskólalestinni , svarar öllum spurningum um norðurljósin , stjörnurnar og vetrarbrautina í gönguferð sem helguð er himingeimnum , " segir á vef Ferðafélags barnanna , ferdafelagbarnanna.is .
" Þátttakendur safnast saman við skrifstofu FÍ í Mörkinni 6 , kl. 20 á laugardagskvöldið og aka í halarófu út fyrir borgarmörkin , upp í Heiðmörk , framhjá Rauðhólum og að Elliðabænum við Elliðavatn .
Þar leggjum við bílunum ( passa að raða þeim vel svo að allir komist fyrir ) og göngum aðeins meðfram vatninu , " segir þar ennfremur .
Lögð er áhersla á að allir séu vel klæddir .
" Það má jafnvel stinga einhverri sessu eða gamalli frauðdýnu ofan í bakpokann því auðvitað er allra best að skoða himingeiminn liggjandi á jörðinni og þá er gott að liggja / sitja á einhverju sem einangrar rassinn frá jörðinni ! Auk þess að klæða sig afar vel , mælum við með því að fólk taki með sér kíki og nesti , sérstaklega er gott að taka með sér eitthvað heitt á brúsa , því í kuldanum er gott að fá heitan drykk í kroppinn .
" Gert er ráð fyrir að ferðin taki um tvær klukkustundir .
Ferðin er hluti af samstarfsverkefni Ferðafélags Íslands og Háskóla Íslands sem ber nafnið : Með fróðleik í fararnesti .
Þátttaka er ókeypis og allir velkomnir .
Ekki þarf að panta heldur aðeins að mæta .
