Hvað geturðu sagt okkur um þennan nýja Spaugstofuþátt , Andspyrnuhreyfinguna ? " Hann fjallar um nokkur gamalmenni sem leiðist þófið og taka til óspilltra málanna .
Tilgangurinn mun vera að upplýsa í eitt skipti fyrir öll hvað þjóðin lærði af hruninu .
Þetta eru eldri týpurnar úr Spaugstofuþáttunum , eins og Sigfinnur , Þórður húsvörður og fleiri góðir menn .
Mitt hlutverk í þættinum er aðallega að vera leiðsögumaður og fara með túrista í lundabúðir og fleira .
Andspyrnuhreyfingin er þáttur í anda klassísku Spaugstofuþáttanna eins og þeir voru á milli 1990 og 2000 .
" Hverjir koma fram ? " Við fimm sem lengst af mynduðum Spaugstofuna ; Sigurður Sigurjónsson , Pálmi Gestsson , Örn Árnason , Karl Ágúst Úlfsson og ég .
Og svo er Laddi með okkur .
" Er þetta svanasöngur Spaugstofunnar í sjónvarpi ? " Ég veit það ekki .
Satt best að segja .
Ríkissjónvarpið bað um þennan þátt sem hala við þessa heimildarþætti um Spaugstofuna sem sýndir hafa verið í vetur .
Það er ómögulegt að segja hvað gerist í framtíðinni .
En ætli sé ekki komið nóg ! Alla vega í sjónvarpi .
Við erum ennþá að sýna leiksýninguna okkar , Yfir til þín , í Þjóðleikhúsinu .
Hún hefur fengið fínar viðtökur og verið uppselt .
Næstu sýningar verða 28. janúar og 1. febrúar .
Við höldum áfram með hana eins lengi og það er eftirspurn .
" Nú eru allmörg ár síðan þú varst síðast á ferðinni með Spaugstofunni .
Hvernig var að koma aftur ? " Það var eins og ég hefði aldrei farið .
Þetta er alveg sami andinn og áður og ég var fljótur að komast inn í þetta .
" Hvað ertu annars að fást við þessi misserin ? " Ég lauk leiðsögumannsprófi í fyrravor og hef verið að vinna hjá Grey Line síðan .
Þeir eru með mikið úrval af ferðum og ég hef verið að fara með túrista um Reykjavík , Gullna hringinn og suðurströndina , svo dæmi sé tekið .
Það er brjálað að gera , allt árið um kring .
" Ertu eitthvað að spauga við túristana ? " Maður reynir að vera gáfulegur og miðla upplýsingum um land og þjóð en auðvitað slær maður á léttari strengi inn á milli .
Þetta er bara eins og hver annar performans .
Og stundum í átta tíma , eins og Gullni hringurinn .
" Það er bara eins og grísku harmleikirnir ? " Já , það má segja það .
Og maður tuðandi allan tímann .
" 