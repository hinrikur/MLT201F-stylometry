Heimildarmyndin Njósnir , lygar og fjölskyldubönd eftir Helga Felixson verður frumsýnd í Bíói Paradís á fimmtudaginn kemur .
Þar fjallar Helgi um handtöku afa síns og ömmu á Ísafirði í seinna stríði en þeim var kastað í breskt fangelsi grunuð um að hafa skýlt þýskum flóttamanni .
Atburður sem gæti tengst flókinni fjölskyldudeilu fyrir vestan .
Orri Páll Ormarsson orri@mbl.is Aðfaranótt sunnudagsins s.l. handtóku breskir hermenn sex manns á Ísafirði , voru það fjórar konur og tveir karlmenn , og ennfremur vitavörðurinn á Keflavíkurvita við Súgandafjörð .
Fólk þetta verður , eða hefir verið , flutt til Englands .
Fólki þessu er gefið að sök , að það hafi skýlt og aðstoðað við að fara huldu höfði hjer á landi Þjóðverjann August Lehrmann , sem bresk hernaðaryfirvöld tóku nýlega fastan á Patreksfirði .
" Með þessum orðum hófst frétt í Morgunblaðinu þriðjudaginn 10. júní 1941 .
Í hópi hinna handteknu voru amma og afi Helga Felixsonar kvikmyndagerðarmanns , Tryggvi Jóakimsson kaupmaður , sem var vararæðismaður Breta á Ísafirði , og eiginkona hans , Margarethe Häsler .
Enda þótt Helgi hafi ekki fæðst fyrr en fimmtán árum síðar hefur hann alltaf haft mikinn áhuga á þessu máli en gengið illa að fá botn í það .
" Ég vissi alltaf af þessari handtöku og las um hana í Öldinni okkar en heima var aldrei talað um þetta .
Þegar spurt var fengust engin svör .
Þetta var mikið áfall og skrekkur í fjölskyldunni sem við sem yngri erum erfðum með þögninni , " segir Helgi .
Stríðsöxin víða á lofti Hann segir margt benda til þess að handtakan tengist gamalli fjölskyldudeilu , þar sem amma hans , sem fædd var í Þýskalandi , og mágkona hennar , Gertrude Häsler , sem einnig bjó á Ísafirði , ásamt eiginmanni sínum , Hans , bróður Margarethe , voru í aðalhlutverkum .
" Í öllum fjölskyldum eru hlutir sem ekki eru ræddir , þótt þetta sé ef til vill dramatískara en gengur og gerist .
Stríðsöxin er víða á lofti , " segir Helgi .
Meira um það í glænýrri heimildarmynd hans , Njósnir , lygar og fjölskyldubönd , sem frumsýnd verður í Bíói Paradís á fimmtudaginn kemur .
Mynd sem Helgi segir ekki síst hverfast um sterkar og ákveðnar konur .
" Þetta er mikil kvennamynd ! " Helga hafði lengi langað að gera heimildarmynd um þetta efni og sótti raunar um styrk til þess til Kvikmyndamiðstöðvar Íslands strax árið 1987 eða 1988 .
" Það var í fyrsta skipti sem ég sótti um styrk til KMÍ .
Þá voru litlir peningar til hjá miðstöðinni og ég fékk ekki styrkinn .
Líklega eins gott enda var ég enginn maður til að segja þessa sögu á þeim tíma .
Skorti reynsluna , " segir Helgi .
Það var ekki fyrr en tæpum tuttugu árum seinna að skriður komst á málið .
Helgi var þá að gera heimildarmynd sína Skaftfellingur og átti erindi til Ísafjarðar .
" Af einhverjum ástæðum endaði ég þar inni í bókabúð , þar sem ég rakst á skáldsögu Sindra Freyssonar , Flóttinn , sem byggist á sögu Augusts Lehrmanns og hvernig honum tókst um tíma að fara huldu höfði á Íslandi .
Túlkunin þar er ekki eins og ég þekkti söguna enda um skáldverk að ræða , þar sem blandað er saman skáldskap og staðreyndum .
Eigi að síður kveikti þetta í mér , " lýsir Helgi .
Í framhaldinu kynntist hann fólki á Ísafirði sem vissi af átökunum í fjölskyldu hans .
" Ég var ekki mikið inni í þessum erjum enda hef ég búið í Svíþjóð í 35 ár og pabbi , Felix Tryggvason , var ekki í stríði við nokkurn mann .
Hans Häsler hitti ég líka nokkrum sinnum sem gamlan og glaðan mann .
" Hann segir téða deilu hafa náð hámarki með handtöku afa hans og ömmu í stríðinu en hún eigi sér klárlega lengri aðdraganda .
" Í því sambandi er ég með svör við spurningum í myndinni sem enginn hefur hingað til getað svarað .
" Tengsl við Hood-málið ? Sitthvað fleira fléttast inn í söguna .
Helgi veltir því til dæmis fyrir sér hvort tengsl geti verið á milli handtökunnar á Ísafirði og Hood-málsins en nokkrum dögum áður sökkti þýska herskipið Bismarck einu fræknasta herskipi breska flotans , HMS Hood , suð-vestur af Reykjanesi .
1.341 maður fórst .
" Það hlýtur að hafa verið reiðarslag fyrir Bretana að uppgötva við yfirheyrslur yfir Lehrmann að hann , þýskur nasisti , hafði farið huldu höfði á Vestfjörðum , einmitt á þeim slóðum sem Bismarck slapp í gegnum varnir þeirra við Grænlandssund .
Ég fer auðvitað varlega með staðreyndir í þessu sambandi enda hafa sagnfræðingar sagt mér að þetta komi málinu ekkert við .
En hvenær veit maður svo sem fyrir víst hvort öflugri kraftar búa að baki en talið hefur verið .
Ég er heldur ekki sagnfræðingur ; bara höfundur að skapa mitt ljóð .
" Í ljósi þeirrar hörku sem Bretar beittu afa hans við handtökurnar segir Helgi erfitt að verjast þeirri hugsun að það hafi verið áfall fyrir bresk hernaðaryfirvöld á Íslandi þegar Hood var skotinn niður .
" Vildu þeir hugsanlega gera afa að blóraböggli fyrir sín eigin mistök ? " Þá rekur Helgi sögu ömmu sinnar og afa í myndinni , en þau kynntust í Bandaríkjunum , auk þess sem hermt er af August Lehrmann og skoðað hvernig á því stóð að þýskur nasisti fór huldu höfði vestur á fjörðum .
Óskaplegt áfall Amma og afi Tryggva sátu inn í u.þ.b. tvo mánuði í Bretlandi .
" Í sambandi við yfirtöku Bandaríkjanna á vörnum Íslands voru þau leyst úr haldi .
Sú krafa var gerð af hálfu íslenskra stjórnvalda ; annars hefðu þau sjálfsagt dúsað inni allt stríðið .
" Tryggvi Jóakimsson var virtur maður og vinsæll á Ísafirði .
Réttnefndur máttarstólpi í samfélaginu .
Handtakan og fangavistin í Bretlandi var honum afar þungbær og sagt er að hann hafi aldrei jafnað sig á þessari erfiðu lífreynslu .
Hann lést árið 1956 , merkilegt nokk , sama ár og Helgi sonarsonur hans fæddist .
" Þetta var óskaplegt áfall fyrir gamla manninn enda kom þetta honum í opna skjöldu .
Það vissu allir á Vestfjörðum af þessum Þjóðverja sem var á flótta en ekkert bendir til þess að afi hafi komið að því að aðstoða hann með neinum hætti .
Ég fjalla meðal annars um bréf sem hann ritaði sonum sínum þremur skömmu eftir handtökuna , þar sem hann kemur af fjöllum .
Ekki er annað að sjá en það bréf sé einlægt .
Líka annað bréf sem afi skrifaði yfirvöldum úr fangelsinu .
Þar neitar hann öllum tengslum við Lehrmann og spyr hvort svilkona hans , Gertrude Häsler , hafi hugsanlega bendlað sig við málið .
Seinna bar fjöldi fólks að afi hefði aldrei verið viðriðinn August Lehrmann .
Það er líka merkilegt að yfirheyrslurnar yfir Lehrmann sé hvergi að finna .
Hvernig stendur á því ? " Auk þess að rekja söguna ræðir Helgi við nokkra Ísfirðinga sem þekktu afa hans og ömmu og muna jafnvel eða urðu vitni að handtökunni sumarið 1941 .
Þá er rætt við fólk sem þekkti til Lehrmanns .
Einnig komst Helgi yfir um 200 ljósmyndir sem setja sterkan svip á kvikmyndina .
Helgi kveðst mestmegnis hafa farið í einkasöfn og allir hafi verið boðnir og búnir að leggja honum lið og lána honum myndir .
Annað myndefni kemur frá söfnum , bæði ljósmyndir og hreyfimyndir .
" Það var mikil vinna að safna öllu þessu myndefni saman og ekki síður að láta það virka .
Það er ekki sama hvernig ljósmyndir eru notaðar .
Það tók mig nokkur ár að ná þessu öllu saman , með öðrum verkefnum auðvitað .
" Gott að fá ferska sýn Sindri Freysson var Helga innan handar við rannsóknarvinnu og handritsgerð enda gjörþekkir hann mál Lehrmanns eftir að hann skrifaði Flóttann .
" Það var mjög gott að hafa Sindra mér við hlið .
Eins eiga konan mín , Titti Jonsson , og Þuríður Einarsdóttir heilmikinn þátt í þessari mynd líka .
Þær klipptu myndina og unnu kraftaverk .
Það er ekki hlaupið að því að koma svona stórum sögum saman .
Ég vildi ekki að saga ömmu og afa týndist í sögu Lehrmanns , sem er mjög stór .
Og öfugt .
Sjálfur stend ég svo nálægt málinu að gott var að fá ferska sýn á það .
Sindri , Titti og Þuríður stóðu sig öll frábærlega að því leyti .
Hjálpuðu mér að skilja ansi margt .
Eins og með alla kvikmyndagerð þá verður maður að vera tilbúinn að færa fórnir ; henda jafnvel því sem er manni kærast í ruslið .
Kill your darlings , eins og sagt er .
" Eins og áður segir verður Njósnir , lygar og fjölskyldubönd frumsýnd í Bíói Paradís næstkomandi fimmtudag .
Að sögn Helga er næsta skref að kynna myndina gagnvart hinum ýmsu hátíðum en aðilar í Svíþjóð og Þýskalandi hafa þegar sýnt henni áhuga .
Spurður um Bretland kveðst Helgi ekki vera kominn svo langt en að sjálfsögðu verði reynt að koma myndinni á framfæri þar .
Steinninn farinn úr skónum Myndin á sér tæplega þriggja áratuga aðdraganda og Helgi viðurkennir að þungu fargi sé af sér létt .
" Það er frábært að þessu langa og stranga verkefni sé lokið .
Ég hef verið að freista þess að ná réttu jafnvægi í myndina fram á síðasta dag en nú er hún loksins tilbúin .
Héðan af verður engu breytt .
Þetta hefur verið eins og að vera með stein í skónum .
Nú er ég loksins búinn að losa hann úr og geng eðlilega á ný .
Þá get ég farið að snúa mér að öðrum verkefnum .
" Málið er viðkvæmt í föðurfjölskyldu Helga og hann vonar innilega að myndin ýfi ekki upp gömul sár .
" Andinn í fjölskyldunni hefur verið góður enda loksins búið að grafa stríðsöxina , að ég held .
Ég sýndi drög að myndinni á ættarmóti sem fjölskyldan hét á Ísafirði í fyrra og var vel tekið .
Eftir að sýningu lauk kom að vísu dálítil þögn sem var svolítið þrúgandi en síðan virtust allir vera sáttir .
Myndin hefur reyndar breyst svolítið síðan sem þýðir að kannski erum við ekki vinir lengur .
" Hann hlær .
" Þetta er mikið tilfinningamál og það tekur ekki bara á að vinna efni sem stendur manni svona nálægt , heldur líka að sýna öðrum það .
Hvað ætli Freud myndi segja ef ég legðist á sófann hjá honum ? Ég hef stundum velt því fyrir mér hvort ég ætti ekki bara að losa mig út úr þessu en niðurstaðan hefur alltaf verið að halda áfram .
Og nú verður ekki aftur snúið ! " 