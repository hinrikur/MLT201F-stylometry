Á annað þúsund smáforrit í Apple Store eru berskjölduð fyrir tölvuhökkurum samkvæmt nýrri rannsókn hins leiðandi netöryggisfyrirtækis FireEye .
Telegraph greindi meðal annars frá þessari rannsókn í vikunni en í stuttu máli snýst málið um að hakkarar geta nýtt sér glufu á appinu til að komast meðal annars í allar ljósmyndir á símanum og hljóðnemann .
Talið er að þessi smáforrit sem bjóða þessari hættu heim séu eins og stendur 1.220 talsins en FireEye hefur ekki nefnt þau öpp sem eru hættuleg hvað þetta varðar .
Engu að síður hafa þeir gefið það út að til að forðast svona þurfi að hafa nokkur grundvallaratriði í huga .
Þau eru að hlaða aðeins niður smáforritum sem fólk þarf virkilega á að halda , sem það þekkir og sem það treystir .
Og forðast öpp sem biðja um yfirgripsmikinn aðgang að upplýsingum á símanum til að hægt sé að hlaða þeim niður .
Þess má geta að þrátt fyrir þetta segja þeir hjá FireEy að Apple Store sé með sterkar öryggisvarnir og sé mun öruggari en Google Play Store .
