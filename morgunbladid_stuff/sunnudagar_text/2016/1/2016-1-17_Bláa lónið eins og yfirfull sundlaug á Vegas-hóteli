" Ekki kalla hrossin " smáhesta " .
Slepptu Gullna hringnum .
Og athugið hvort það sé að fara að rigna í Bláa lóninu .
" Svo skrifar blaðamaður eins þekktasta ferðatímarits í heimi , Condé Nast Traveler , í grein sem birtist á vefútgáfu blaðsins í vikunni .
Blaðamaður skrapp til landsins í kringum þakkargjörðarhátíðina á síðasta ári en hann hafði áður komið til landsins fyrir tíu árum og þá verið afar hrifinn , ferðin hafi í raun verið stórkostleg í alla staði .
Allir að tala um Ísland Blaðamaður segir að allir , alls staðar , séu að tala um Ísland og að þeir verði að komast þangað .
Hann hafi verið spenntur að vita hvernig Ísland væri nú tíu árum síðar og hafi ekki orðið fyrir vonbrigðum .
Hins vegar séu nokkur atriði sem verði að hafa í huga til að ferðin verði góð .
Hann segir að fólk geti til dæmis orðið fyrir vonbrigðum með Bláa lónið .
Þar hafi fólk verið með kokteil og snjallsíma í annarri hendinni og GoPro-myndavél í hinni .
Eins og " yfirfull sundlaug á Vegas-hóteli " .
Blaðamaður mælir heldur ekki með að fólk taki Gullna hringinn ; Þingvelli , Gullfoss og Geysi , í skipulagðri rútuferð .
Hann segir að fólk eigi ekki að sleppa því að sjá þessa staði , heldur leigja sér frekar bíl og finna út hvenær fæstir eru á þessum stöðum og mæta þá .
Þá segir blaðamaður að ferðamenn verði að fylgjast með veðurspá og fara varlega enda sé líklegt að ferðamenn séu upp á sjálfa sig og guð komnir ef þeir lendi í vandræðum .
Mikið álag sé á lögreglunni úti á landi og hún eigi erfitt með að bregðast fljótt við .
Ferðamenn eru þá minntir á að sleppa ekki " litlu hlutunum " .
Eins og að heimsækja fáfarnari en fallega staði .
