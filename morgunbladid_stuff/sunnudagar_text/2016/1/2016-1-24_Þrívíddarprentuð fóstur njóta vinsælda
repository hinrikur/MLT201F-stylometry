Vefsíðan channelmum.com , sem er ein helsta foreldravefsíðan á Bretlandi spáir því að þrívíddarprentuð fóstur verði á meðal tískustrauma ársins 2016 .
Slíkir skúlptúrar sem eru gerðir eftir þrívíddarmyndböndum af fóstrum í móðurkviði hafa notið nokkurra vinsælda að undanförnu .
Á Bretlandi kostar slík prentun af fóstri sem er um 20 cm að lengd um 75.000 kr. en algengar er að fólk fái sér mynd af höfði og öxlum fyrir um 32.000 kr. Þessa þjónustu er meðal annars hægt að fá hjá wolfprint3d.com , sem er með samstarfsaðila í fjölmörgum nágrannalöndum Íslands en svo virðist sem ekki sé ennþá boðið upp á þetta hérlendis .
" Ég grét þegar ég sá þetta í fyrsta sinn .
Ég fór í þrívíddarsónar með báða strákana mína en þetta var allt öðruvísi .
Það er mjög erfitt að útskýra tilfinninguna .
Það er hægt að snerta þetta .
Systur minni fannst það mjög skrýtið en mér fannst þetta æðislegt .
Mér finnst ég vera nánari þessu barni en hinum börnunum á meðan á meðgöngunni stendur , " segir verðandi móðirin Hannah Bramley á vefsíðu fyrirtækisins .
" Ég vildi ekki aðeins minnast læknisheimsókna og mælinga .
Mig langaði að minnast meðgöngunnar á annan hátt , " sagði hin eistneska Maarja í samtali við fréttastofu Reuters .
" Það sem við erum að reyna að gera er að skapa jákvæðar tilfinningar , minningu um þennan töfrandi tíma , " sagði Timmu Toke frá Wolfprint í sama viðtali .
Mögulegt er að þessir skúlptúrar kunni líka að verða notaðir í læknisfræðilegum tilgangi , til að undirbúa aðgerðir á til dæmis skarði í vör , að sögn kvensjúkdómalæknisins Marek Sois .
Maarja sagði að ef þrívíddarprentað fóstur gæti veitt henni svo mikla gleði gæti hún vart ímyndað sér hvernig það yrði að halda á nýfæddu barni sínu þegar það loks kæmi í heiminn .
