Margt er líkt með skyldum .
" Hvernig er veðrið í Reykjavík ? " er það fyrsta sem finnski rithöfundurinn Kjell Westö spyr að , sitjandi við símann í heimalandinu .
" Ég er nýkominn frá Portúgal , þar sem ég sat við skriftir í þægilegum hita en hér í Helsinki er skítkalt .
" Blaðamaður Íslandsmegin : " Ég er ekki viss .
En það er mjög gott hér norður í landi .
" Westö : " Fyrir norðan ! Ertu kannski búsettur einhvers staðar nálægt Akureyri ? " Blaðamaður : " Ég bý einmitt þar .
" Westö : " Þangað hef ég einu sinni komið .
Staldraði reyndar bara við í klukkutíma , borðaði súpudisk og fór aftur af stað til Reykjavíkur ! " Liðlega tveir áratugir eru síðan .
Westö var um þrítugt og svo flughræddur á þeim árum að hann kaus að fara norður með rútunni .
Ferðin dróst á langinn vegna óveðurs , bandaríski herinn þurfti að koma til hjálpar , segir hann , og loks þegar komið var á leiðarenda var tími til kominn að halda suður á ný með sama bíl ! Þó var tími fyrir súpu .
Síðast var Westö á Íslandi í haust til að afhenda Jan Fosse bókmenntaverðlaun Norðurlandaráðs , sem hann hlaut sjálfur í fyrra .
" Þá stoppaði ég í 36 tíma en verð vonandi lengur næst .
Mér barst í vikunni boð frá Norræna húsinu um að koma næsta vetur , eftir að næsta bók mín kemur út , og ég ætla að þekkjast boðið .
" Westö fékk Norðurlandaráðsverðlaunin fyrir bókina Hilling 38 ( Hägring 38 ) , sem kom út ytra 2013 en hérlendis í fyrra .
Tíminn er afstæður .
" Eitt ár er langur tími þegar maður er ungur en með aldrinum kemur í ljós að mörg ár eru andartak .
Árásin í New York var gerð 2001 og mér finnst það hafa verið í gær , " segir höfundurinn við Sunnudagsblað Morgunblaðsins .
" Ég hafði mikinn áhuga á sögu sem unglingur og fannst þá sem heimsstyrjöldin síðari hefði átt sér stað fyrir margt löngu .
Gerði mér seinna grein fyrir því að ég þegar ég fæddist , 1961 , voru einungis 15 ár frá því henni lauk og þegar Hilling 38 gerist eru ekki nema 20 ár frá lokum finnsku borgarastyrjaldarinnar .
Minningin um stríðið og ástandið 1938 hefur mikil sálræn áhrif á fólk .
Það heillaði mig sem viðfangsefni .
" Finnska borgarastyrjöldin 1918 er fólki ofarlega í huga í sögunni og aðalpersónan er enn að gera þær hörmungar upp .
" Borgarastríðið hvílir reyndar enn í dag þungt á mörgum hér .
Ég skrifaði áður um það í bók sem kom út 2006 .
Það var söguleg skáldsaga sem hófst 1905 en lauk 1938 og þó í raun ekki fyrr en 1944 því ég skrifaði langan eftirmála .
Mér fannst ástæða til að fjalla um ungu kynslóðina , fólk sem fæddist um 1900 og hafði upplifað tvær heimsstyrjaldir um fertugt og að auki hryllilegt borgarastríð , sem hafði gríðarleg áhrif á samfélagið .
Stríð eru alltaf ömurleg en borgarastyrjöld er sérstaklega sorgleg , í Finnlandi sem annars staðar ; þegar nágrannar berjast og pólitík skiptir jafnvel fjölskyldum í mismunandi fylkingar .
Að bræður eða feðgar berjist hatrammlega vegna mismunandi skoðana .
" Eftir tvö ár verður öld liðin frá finnska borgarastríðinu og málefnið er enn afar viðkvæmt .
" Stríðið skildi eftir sig djúp ör á samfélagssálinni sem tekur kynslóðir að gróa og einhver tími þarf enn að líða þar til hægt verður að ræða um það hlutlægt og af yfirvegun .
" Westö nefnir að sumir tali ætíð um frelsisstríðið ; þegar Finnar slitu sig loks endanlega lausa frá Rússum .
Enn aðrir kjósi að kalla borgarastyrjöldina atburðina 1918 .
" Það finnst mér heigulsháttur ; 37.000 manns létu lífið og ótækt að ræða um það sem atburði .
Sagnfræðingar mæla með því að talað sé um borgarastríð , þess vegna fer ég þá leið .
Ég hef engan áhuga á að finna blóraböggla eða kenna öðrum hópnum um því báðir frömdu mikil grimmdarverk , meðal annars morð .
Ég vildi einfaldlega reyna að skilja hvað stríðið þýddi fyrir fólkið .
" Helsinki er gjarnan sögusvið bóka Westö .
" Fólk ferðast reyndar töluvert í bókum mínum , líklega af því að ég hef gaman af að ferðast , og svo er líka alltaf hljómsveit í sögunum vegna þess að ég er músíknörd ! Ég er meira að segja amatörgítarleikari og kem stundum fram með hobbíbandi ...
" Honum finnst best að skrifa inn í ákveðið umhverfi : " Ég hef búið á mörgum stöðum í Helsinki og þekki borgina eins og lófann á mér .
" Hún hentar því vel .
West segir það hafa breytt ýmsu að fá bókmenntaverðlaun Norðurlandaráðs .
" Ég fékk auðvitað peninga en verðlaunin breyttu reyndar ekki miklu í daglegu lífi mínu , þegar allt komst aftur í hefðbundnar skorður .
Það besta var að ég kynntist vel öðrum rithöfundum sem voru tilnefndir , til dæmis Eiríki Erni Norðdahl sem var með stórkostlega bók .
" Hann kann best við sig í hversdagslegri rútínunni .
" Frá því snemma árs í fyrra hef ég getað einbeitt mér að bókinni sem ég er að skrifa núna .
Hún verður vonandi enn betri en Hilling , því maður vill alltaf gera betur .
Þannig vinna metnaðargjarnir rithöfundar ; ekki endilega með það að markmiði að fá alltaf verðlaun heldur er þetta keppni við sjálfan sig .
Það var yndislegt að fá bókmenntaverðlaun Norðurlandaráðs en ég er ekki mikið fyrir að baða mig í jarðneskum dýrðarljóma ; mér finnst best að sitja við skriftir .
Ég vinn hægt , tel mig um það bil hálfnaðan með næstu bók og þarf því að vinna vel allt þetta ár .
" Westö er nýkominn frá Portúgal þar sem honum finnst gott að skrifa .
" Uppáhaldsstaðurinn er þó sumarhúsið mitt við hafið þar sem ég skrifa töluvert en svo finnst mér líka mjög gott að vinna í Helsinki .
Það er mín borg og bækur mínar gerast að miklu leyti þar .
Ég hef reyndar áttað mig á því að stundum skrifa ég betur um Helsinki þegar ég er í burtu ; þá verður til einhver galdur , þess vegna er líka gott að þvælast um .
En næstu mánuði verð ég hér heima og skrifa næsta skammt .
" 