Jólin eru ekki fyrr búin í öllu sínu veldi en næsta djamm hefst af fullum þunga .
Þeir sem ætluðu að vera búnir að núllstillast fyrir þennan tíma misstu pínulítið af lestinni ( en svona er þetta bara ) .
Ef það eru ekki þorrablótin sem eru að ryksuga upp frítímann þá eru það árshátíðirnar sem eru um það bil að bresta á .
Vinkona smáhestsins vaknaði upp við vondan draum í vikunni þegar hún áttaði sig á því að það væri árshátíð um helgina .
Þegar smáhesturinn spurði í sakleysi sínu í hverju hún ætlaði á árshátíðina hló hún og tilkynnti að hún passaði ekki í nein föt .
Hún sagði þetta líkt og ekkert væri eðlilegra .
Smáhesturinn lagði ekki alveg í að spyrja hvernig í ósköpunum þetta hefði eiginlega getað gerst en smátt og smátt rifjaðist það upp fyrir honum að ræktarferðir , salatát og vatnsdrykkja hefðu dálítið vikið fyrir útlandaferðum , ostum , eðalvínum og öðrum huggulegheitum .
Stundum er lífið bara svo gott og innihaldsríkt að það gefst ekki tími í svita , rækt og allt það .
Smáhesturinn ætti að þekkja þetta .
Hann má ekki hugsa um sætabrauð og sykursnúða þá belgist kviðurinn á honum út og andlitið verður eins og tungl í fyllingu .
Það er enginn að halda því fram að það sé eitthvað að þessu útliti , alls ekki , en lífið hefur þó kennt smáhestinum að tilveran í heild sinni verður betri ef hann stígur varlega til jarðar þegar kemur að sætindum og afurðum af hveitiökrum .
Í byrjun árs ákvað smáhesturinn að halda áfram að iðka sykurbindindi sitt ( sem fokkaðist upp í desember ) , sem gefst alltaf ægilega vel þegar það er ástundað .
Þetta afmarkaða sykurbindindi gengur út á að borða allan venjulegan mat en sleppa sælgæti , súkkulaði , kökum og sykurhúðuðum afurðum .
Hann borðar alveg ávexti og einstaka sinnum , ef hann fer í boð , þá borðar hann það sem er í boði ( til þess að búa ekki til vonda stemningu ) .
Nema hvað þarna í byrjun árs varð sykurbindindið eitthvað svo erfitt að smáhesturinn stalst til að kaupa sér gosdrykk með gervisætu .
Hann gerði þetta jafnvel þótt hann vissi að gervisætan myndi mögulega drepa hann einhvern tímann síðar á lífsleiðinni eða valda skemmtum á líffærum .
Eitt eða tvö glös ...
Hvað er það á milli vina hugsaði hann meðan sykursæta gosið rann ljúflega niður .
Það versnaði þó í því þegar börnin opnuðu ísskápinn og spurðu mömmu sína , alveg gapandi hissa , hvað þessi gosflaska væri eiginlega að gera í ísskápnum .
Það er búið að ala þessi börn svo þrusuvel upp að þau vita að það er ekki keypt neitt svona óþarfa glundur nema á hátíðisdögum .
Smáhesturinn treysti sér ekki alveg til að ræða það við börnin að hann hefði verið að bugast í sínu sjálfskipaða sykurbindindi og sagði þess í stað : " Ég keypti þetta óvart .
" Börnin horfðu á móður sína undrunaraugum og spurðu hvernig í ósköpunum hún hefði eiginlega farið að því .
Smáhesturinn reyndi að breyta um umræðuefni ...
Nokkrum dögum síðar fór fjölskyldan í nýlenduvöruverslun .
" Mamma , manstu þegar þú keyptir þetta óvart , " sögðu börnin og glottu .
Svona svo því sé haldið til haga þá ruglast náttúrlega enginn á sódavatni og svörtu gosi nema vera með alvarlega sjónskerðingu .
martamaria@mbl.is 