" Aðstaðan er góð og áhuginn mikill , " segir Silja Sigríður Þorsteinsdóttir hjá World Class á Selfossi .
Ný æfingastöð sem fyrirtækið rekur eystra var opnuð á annan í nýári .
Starfsemin er í sama húsi og sundlaugin á Selfossi , og eru búningsklefar og ýmis önnur aðstaða samnýtt .
Þá hefur fólk sem kemur til æfinga aðgang að lauginni , en það vinsæla fyrirkomulag er við lýði hjá mörgum æfingastöðvum á landinu .
Strax á fyrsta degi voru gestir á Selfossstöðinni ríflega 300 .
Opið er frá því klukkan sex á morgnana og langt fram á kvöld .
" Mörgum finnst gott að byrja daginn á hressilegu púli .
Fara með ferskleika inn í daginn og eiga þá lausa stund síðdegis .
Hér í bæ vinna margir í Reykjavík og koma þá í ræktina áður en brunað er í bæinn .
Annars hefur hver sinn háttinn á þessu .
Hér er fullt hús af fólki nánast allan daginn , " segir Silja Sigríður , sem hefur stundað íþróttir og dans frá barnsaldri .
Hjá World Class mun Silja Sigríður kenna zumbadans og fleira , en í stöðinni nýju er reyndar í boði allt sem er vinsælast í líkamsræktarmenningu dagsins í dag .
Þar má til dæmis nefna tabata , pilates , hot jóga , buttlift , ketilbjölluæfingar , pump fix og hóptíma .
Á stöðinni er einnig boðið upp á spinning í æfingasal með þrjátíu hjólum , en salirnir í stöðinni eru alls fjórir .
Stærstur er salur með fjölbreyttu úrvali æfingatækja sem öll eru spánný og koma beint úr kassanum .
Leiðbeinendur við stöðina eru alls fjórtán , þar af fjórir einkaþjálfarar .
