237 ræðismenn eru í þjónustu íslenska ríkisins vítt og breitt um heiminn .
Úrlausnarefnin eru af öllum stærðum og gerðum og á öllum tímum sólarhringsins enda gera vandræði ekki alltaf boð á undan sér .
Um óeigingjarnt starf er að ræða í þágu lands og þjóðar en ræðismenn fá ekki greidd laun .
Sunnudagsblað Morgunblaðsins sló á þráðinn til fjögurra ræðismanna í þremur heimsálfum og fékk innsýn í starfið .
Orri Páll Ormarsson orri@mbl.is Ísland er lítil þjóð og utanríkisþjónustan ber þess að sjálfsögðu merki .
Starfræktar eru 22 sendiskrifstofur á erlendri grundu sem þykir ekki mikið í alþjóðlegu samhengi .
Net kjörræðismanna er á hinn bóginn þétt og eru þeir nú 237 talsins – í hinum og þessum löndum .
Langflestir í Bandaríkjunum , eða 31 .
Oftast er um ríkisborgara viðkomandi lands að ræða en í fáeinum tilfellum eru ræðismennirnir frá Íslandi eða þriðja landinu , þá helst öðrum norrænum ríkjum .
Allt á þetta fólk það sameiginlegt að vera með afbrigðum bóngott en starfið er ólaunað .
Verkefni geta knúið dyra á öllum tímum sólarhringsins og það er ekki fyrir hvern sem er að rísa úr rekkju um miðja nótt til að greiða götu vandalausra sem viðkomandi hefur yfirleitt ekki hitt áður .
Hvað þá meira .
Hjá utanríkisráðuneytinu er símavakt allan sólarhringinn sem sinnir málum Íslendinga í vanda erlendis og frá henni er beint samband við sendiráðin og ræðismennina , og öfugt .
Jónína Sigmundsdóttir og Jóhann Jóhannsson , starfsmenn utanríkisráðuneytisins , sem bera hitann og þungann af samskiptum við ræðismennina , segja framlag þessa fólks ómetanlegt .
Það sé yfirleitt reiðubúið að leggja meira á sig en hægt sé að ætlast til við hinar ýmsu aðstæður .
" Í 99% tilvika erum við mjög heppin með fólk , " segir Jónína .
Umhyggja fyrir náunganum Þau líkja ræðismönnunum við björgunarsveit eða hulduher sem erfitt væri að vera án .
Yfirleitt sé betra að leysa mál á staðnum en gegnum síma eða tölvupóst .
Flestir ræðismenn Íslands eru líka vel tengdir í sinni heimabyggð sem skiptir miklu máli , ekki síst þar sem stjórnarfar er frábrugðið því sem við eigum að venjast .
Þá liðka góð sambönd oftar en ekki fyrir lausn mála .
Þá er ekki óalgengt að ræðismenn séu vel stæðir .
" Það er ákveðin viðurkenning og jafnvel upphefð fólgin í því að vera fulltrúi erlends ríkis en mín tilfinning er samt sú að menn taki þetta samt fyrst og fremst að sér af greiðvikni og umhyggju fyrir náunganum , " segir Jóhann .
Stig embættisins eru þrjú ; aðalræðismaður , ræðismaður og vararæðismaður .
Yfir 40 þúsund Íslendingar eru talin búa erlendis , fyrir utan alla hina sem eru á faraldsfæti .
Eitt og annað getur komið upp á og mikilvægt að geta leitað á vísan stað , eins og til sendiráðs eða ræðismanns .
Jónína og Jóhann segja mál koma upp á nánast hverjum einasta degi , einhvers staðar .
Að þeirra sögn eru smærri mál sem betur fer algengari en stærri , svo sem vandræði vegna glataðs eða útrunnins vegabréfs .
Þá lendi Íslendingar , eins og aðrir , reglulega í því að fé eða eigum er stolið af þeim .
Stærri og tímafrekari mál varða til dæmis slys eða andlát .
Fyrir kemur líka að íslenskir ríkisborgarar eru ýmist gerendur eða þolendur í glæpamálum og lenda jafnvel bak við lás og slá .
Af ánægjulegri málum má til dæmis nefna hjónabönd en þegar íslenskir ríkisborgarar ganga að eiga erlenda ríkisborgara hafa ræðismenn gjarnan milligöngu varðandi tilskilin leyfi og nauðsynlega pappíra .
Dæmi eru um að kær vinátta hafi tekist með ræðismönnum og fólki sem þeir hafa aðstoðað .
Má í því sambandi nefna ræðismann Íslands í Izmir , Esat Kardiçali og eiginkonu hans , Iclal , en þau eru í góðu vinfengi við fjölskyldu ungs drengs , Daníels Ernis Jóhannssonar , sem þau önnuðust fyrst eftir að foreldrar hans fórust í bílslysi ytra haustið 2010 .
Allur gangur er á því hvernig ræðismenn eru valdir til starfa .
Sumir gefa sig sjálfir fram , bent er á aðra og utanríkisþjónustan finnur enn aðra að undangenginni leit .
Í mörgum tilfellum gengur starfið líka mann fram af manni í sömu fjölskyldunni .
Skilyrði er að ræðismenn séu ekki opinberir starfsmenn í heimalandi sínu enda óheimilt samkvæmt alþjóðalögum að vinna fyrir tvö ríki .
Starfandi sendiherra Íslands á viðkomandi svæði reynir yfirleitt að hitta nýtt fólk og leggja mat á hæfi þess .
Að lokum þarf að fá samþykki stjórnvalda í viðkomandi ríki .
Dularfullur arfur sem aldrei skilaði sér Elizabeth Sy , aðalræðismaður Íslands í Manila , höfuðborg Filippseyja , hafði engin tengsl við Ísland og hafði aldrei komið til landsins þegar henni var boðið að taka að sér starf aðalræðismanns .
Mörgum árum áður hafði hún að vísu rekist á grein um Ísland í bæklingi um ferðalög , þar sem fegurð og undur landsins voru vegsömuð .
" Ég var svo heilluð að ég geymdi bæklinginn og hét mér því að ég myndi einhvern tíma heimsækja og upplifa Ísland , " segir hún .
Sy var skipuð aðalræðismaður í maí 2013 .
" Síðla árs 2012 kom íslenskur kaupsýslumaður í Asíu , Haukur Harðarson , að máli við mig og spurði hvort ég hefði áhuga á að taka starfið að mér þar sem þáverandi ræðismaður væri að hætta .
Fljótlega eftir það hitti ég Stefán Stefánsson , sendiherra Íslands í Japan , Indónesíu og á Filippseyjum , og hann mælti með mér við utanríkisráðuneytið í Reykjavík , " segir hún .
Hjónavígslur algengar Sy segir starfið alls ekki íþyngjandi .
Tvö til þrjú mál komi upp á mánuði .
Vegabréfamál eru algeng en einnig þarf reglulega að aðstoða Íslendinga að sækja um leyfi til að ganga í hjónaband en býsna algengt er að Íslendingar gangi að eiga Filippseyinga .
" Einnig kemur endrum og sinnum fyrir að ég þurfi að hjálpa íslenskum ríkisborgurum sem lent hafa í ögrandi aðstæðum , " segir hún án þess að skilgreina það nánar .
Það hefur vakið athygli Sy hversu víðsýnir og lausnamiðaðir Íslendingar eru upp til hópa sem geri starf hennar mun auðveldara og skemmtilegra .
" Ég sé líka hversu mikla umhyggju Íslendingar bera fyrir landinu sínu .
Þeir eru yfirleitt mjög stoltir af að vera Íslendingar .
Þetta kemur gjarnan í ljós á ræðismannsskrifstofunni minni en íslenski fáninn og kortið af landinu fyrir aftan skrifborðið mitt gleðja þá nánast án undantekningar .
Þegar þeir eru fjarri heimahögum skiptir máli að hafa " lítinn part " af landinu í Manila , " segir hún .
Fastur á flugvelli í Kína Sy segir eftirminnilegasta málið snúa að Íslendingi sem lenti í hremmingum á leið sinni frá Íslandi á ráðstefnu í Manila .
Hann þurfti að millilenda í Peking og þar sem innan við sex mánuðir voru eftir af gildistíma vegabréfsins hans neitaði Philippine Airlines að hleypa honum um borð í flug sitt til Manila .
Maðurinn sendi Sy strax tölvupóst en þar sem þetta var á sunnudegi og hún í helgarfríi í sumarbústað með stopulu netsambandi sá hún bréfið ekki fyrr en morguninn eftir .
Sy hringdi strax út um allar trissur til að freista þess að greiða götu mannsins sem átti að halda erindi á ráðstefnunni og tíminn var að verða naumur .
" Á sama tíma var maðurinn orðinn mjög áhyggjufullur , þar sem hann ráfaði um flugvöllinn í Peking , enda var hann ekki með dvalarleyfi í Kína .
Átti bara að millilenda þar , " segir hún .
Ekki er hlaupið að því að fá tilskilin leyfi fyrir neyðarvegabréfi og það var ekki fyrr en á hádegi á þriðjudegi að Sy var komin með pappíra sem dugðu manninum til að komast um borð í vélina í Peking .
" Ég tók sjálf á móti manninum á flugvellinum í Manila og afhenti honum neyðarvegabréfið sem kom honum inn í landið .
Áður en leiðir skildi greindi hann mér frá þessari hræðilegu lífsreynslu á flugvellinum í Peking .
Þar sem hann hafði ekki áritun til Kína mátti hann , lögum samkvæmt , ekki vera þar lengur en sem nam millilendingunni .
Fyrir vikið hafði honum varla komið dúr á auga , þessar 48 klukkustundir sem hann var á flugvellinum ; þorði ekki að halla sér af ótta við afskipti lögreglunnar .
" Rétt fyrir brottför var hann svo tekinn í yfirheyrslu og spurður hvers vegna teygst hefði úr dvöl hans í Kína .
Þá gat hann framvísað fjölda tölvupósta og smáskilaboða milli þeirra Sy sem skýrðu málið .
Var það tekið gott og gilt og maðurinn komst á ráðstefnuna í Manila .
Undarleg lögmennska Óvenjulegasta málið sem komið hefur til kasta Elizabeth Sy snýst um arf .
Eða meintan arf .
Íslenskur lögmaður hafði þá samband við hana fyrir hönd umbjóðenda sinna , fullorðinna barna nýlátins manns .
Að sögn lögmannsins var börnunum kunnugt um að faðir þeirra hefði átt aðra fjölskyldu í Manila og voru þau að sögn reiðubúin að deila arfinum með hálfsystkinum sínum .
Lögmaðurinn gaf Sy upp nöfn hálfsystkinanna en engar kontaktupplýsingar og bað hana að sannreyna að þau væru sannarlega börn hins látna .
Einn galli var þó á gjöf Njarðar , skjölin sem hann sendi voru augljóslega ófullnægjandi , jafnvel röng .
Sy óskaði eftir að fá að hitta börn mannsins á Filippseyjum vegna þessa en þá hætti lögmaðurinn skyndilega að svara og hún hefur ekki heyrt í honum síðan .
Heiður að tengjast Íslandi " Þegar ég lít til baka yfir þetta mál skil ég ekki hvers vegna lögmaður , sem átti að kunna vel til verka , bað mig að staðfesta skjöl sem voru augljóslega ekki í lagi .
Og það sem meira er , hvers vegna mátti ég ekki boða börn hins látna til fundar við mig á ræðismannsskrifstofunni á Manila , sérstaklega þar sem faðir þeirra var íslenskur og arfur í húfi ? Hvernig var þetta mál eiginlega vaxið ? Maður spyr sig .
" Það sem Sy segist fá mest út úr hlutverki sínu sem aðalræðismaður er að geta lagt Íslendingum á Filippseyjum lið .
Vandamál eins og að tapa vegabréfi eða greiðslukorti geti verið mjög streituvaldandi og tímafrek .
" Vegna sambanda minna hér á Filippseyjum get ég oftar en ekki liðkað fyrir málum og hjálpað til og legg iðulega áherslu á að gera það á sem allra stystum tíma .
Það skiptir máli .
" Elizabeth Sy varð loks að ósk sinni árið 2014 þegar hún kom til Íslands .
Ekki bara einu sinni , heldur tvisvar .
Að vori og hausti .
Í fyrra skiptið kom hún ásamt fjölskyldu sinni , þar á meðal tveimur barnabörnum , sem þá voru sex og átta ára .
Í seinna skiptið kom hún á þing ræðismanna sem haldið var í Hörpu og um tvö hundruð ræðismenn Íslands víðsvegar um heiminn sóttu .
Hún kveðst svo sannarlega ekki hafa orðið fyrir vonbrigðum .
" Náttúrufegurð Íslands er ótrúleg og þar býr víðsýnt , hæfileikaríkt og úrræðagott fólk .
Það er sannur heiður að tengjast landinu ykkar og ég get ekki beðið eftir að koma aftur að heimsækja ykkur í framtíðinni .
" Fimm hundruð lík lágu á gólfinu Daginn eftir náttúruhamfarirnar miklu í Taílandi jólin 2004 hringdi síminn hjá Mark Viravan , vararæðismanni Íslands í Bangkok .
Það var íslenska utanríkisþjónustan að biðja hann að fara þegar í stað til eyjarinnar Phuket og ganga úr skugga um hvort einhver íslenskur ríkisborgari hefði látist eða slasast í hamförunum .
Viravan flaug til Phuket daginn eftir .
Hann segir eyðilegginguna sem blasti við aldrei líða sér úr minni og ástandið á staðnum hafi verið skelfilegt .
Hann kom meðal annars inn í hof , þar sem fimm hundruð lík lágu á gólfinu .
Vegabréf lágu ofan á brjósti sumra þeirra og Viravan þurfti ásamt fjölmörgum öðrum að fara gegnum þau , til að kanna hvort um einhverja Íslendinga væri að ræða .
" Þetta var hræðilegt en fólkið hafði , þegar hér var komið sögu , verið látið í þrjá daga , " rifjar hann upp .
Til allrar hamingju týndi enginn Íslendingur lífi í hamförunum en þjóðin lá eigi að síður ekki á liði sínu .
" Ég var mjög stoltur af Íslendingum þarna en önnur flugvélin sem kom með hjálpargögn til Phuket var íslensk .
Ég hitti flugstjórann og fréttamenn sem komu með vélinni .
Í byrjun janúar kom svo önnur vél sem flutti slasaða Svía til síns heima .
Það var virkilega vel gert .
" Að undirlagi Jóns Sigurðssonar Skömmu fyrir síðustu aldamót flutti íslenskur maður , Jón Sigurðsson að nafni , með sitt hafurtask til Taílands .
Þegar sú staða kom upp að hann þurfti á aðstoð að halda áttaði hann sig á því að enginn ræðismaður var í landinu .
Danskur maður hafði gegnt því hlutverki um árabil en var hættur fyrir löngu .
Fyrir vikið stakk Jón upp á vini sínum , Chamnarn Viravan , föður Marks , við íslensku utanríkisþjónustuna .
Í framhaldinu kom þáverandi sendiherra Íslands í Kína til Bangkok og hitti þá feðga og mælti með Chamnarn .
Árið 2000 var hann svo skipaður aðalræðismaður .
Mark var föður sínum innan handar nánast frá fyrsta degi og ári síðar var ákveðið að skipa hann vararæðismann .
Hæg voru heimatökin en feðgarnir deila einmitt skrifstofu .
Chamnarn er orðinn 84 ára en við góða heilsu .
Ræðismannsverkefnin mæða þó meira á Mark í seinni tíð .
Feðgarnir höfðu ekki aðra tengingu við Ísland en þá að téður Jón Sigurðsson var vinur þeirra .
Hann er nú látinn .
Viravan segir starfið mjög erilsamt .
Inn á borð til hans komi að minnsta kosti þrjú til fjögur mál á viku og jafnvel á hverjum einasta degi vikunnar .
" Mér skilst að engir ræðismenn Íslands séu eins uppteknir og við feðgarnir hér í Bangkok .
Hvergi koma upp fleiri mál , " segir hann .
Hjónabönd og skilnaðir Eins og aðrir ræðismenn segir Viravan vegabréfamál mjög algeng .
Fólk hafi ýmist týnt vegabréfum sínum eða þeim verið stolið .
Þá þarf að gera viðeigandi ráðstafanir .
Fjöldi Íslendinga býr í Taílandi eða dvelst þar hluta úr árinu og Viravan segir sitthvað annað geta komið upp .
Fólk týni eigum sínum eða fjármunum eða því sé stolið .
Þá renna dvalarleyfi fólks annað veifið út og þá þarf að aðstoða það .
Einnig er mjög algengt að aðstoða þurfi fólk við að fá leyfi til að gifta sig en hjónabönd milli Íslendinga og Taílendinga eru mjög algeng .
Bæði á Íslandi og í Taílandi .
Aðra þarf að aðstoða við að skilja .
Eins og gengur .
Ennfremur þarf Viravan reglulega að aðstoða fólk sem hefur veikst eða slasast og jafnvel lent á spítala .
Í því sambandi segir hann brýnt að fólk sé með tryggingamál sín á hreinu .
Annað geti haft mikinn kostnað og óþægindi í för með sér .
Að sögn Viravans kemur um helmingur allra mála upp í Bangkok en fjölmörg mál koma líka upp í borginni Pattaya , þar sem margir Íslendingar búa , auk þess sem hún er vinsæll ferðamannastaður , og á eyjunni Phuket , sem einnig er vinsæll ferðamannastaður .
Komi upp slys eða veikindi segir hann fólk yfirleitt flutt til Bangkok enda sé öll aðstaða og þjónusta betri þar .
Fyrir kemur að íslenskir ríkisborgarar eru teknir höndum í Taílandi og segir Viravan algengast að fíkniefni komi þá við sögu .
Fyrir fáeinum árum kom upp stórt mál þegar Íslendingur var gripinn þegar hann reyndi að smygla fíkniefnum frá Japan til Taílands .
Hann fékkst á endanum fluttur til Íslands .
Flúði úr landi Í eitt skipti var íslenskur maður leystur úr haldi gegn tryggingu en flúði í framhaldinu úr landi .
Viravan tapaði ekki fjárhagslega á þeim gjörningi , þar sem fjölskylda mannsins borgaði tryggingaféð , en trúverðugleiki hans beið óhjákvæmilega hnekki .
" Ég leysti manninn út á mína ábyrgð .
" Um tuttugu Íslendingar hafa látist í Taílandi á vakt Viravans og þá þarf að gera ráðstafanir til að koma jarðneskum leifum þeirra heim .
Hann segir þau mál að vonum með þeim erfiðari .
Bæði er um að ræða ferðamenn og fólk með varanlega búsetu í Taílandi .
Ferðin til Phuket , eftir hamfarirnar , er að sjálfsögðu eftirminnilegasta málið sem Viravan hefur komið að á ferli sínum sem vararæðismaður .
Óvenjulegasta málið snýr á hinn bóginn að dauðsfalli .
Eigur manns , föt , dagbók og fleira , fundust þá fyrir tilviljun undir steini á víðavangi .
Grunur lék á að maðurinn væri íslenskur og að hann hefði fyrirfarið sér .
Fyrir vikið var samband haft við ræðismannsskrifstofuna .
Viravan fór á stúfana og í ljós kom að lögregla á viðkomandi svæði hafði í sinni vörslu tvö lík sem ekki höfðu verið borin kennsl á .
Annað var augljóslega af Asíumanni en hitt gat verið Evrópubúi .
DNA-rannsókn leiddi í ljós að um umræddan Íslending var að ræða .
Vill hjálpa fólki Eins og fram hefur komið fylgir heilmikil vinna ræðismennskunni í Taílandi .
Viravan telur það þó ekki eftir sér .
Spurður hvað hann fái út úr starfinu svarar hann : " Það fylgir þessu ákveðin virðing og staða í samfélaginu .
Ég er samt ekki í þessu út af því .
Ég tók þetta verkefni að mér vegna þess að ég hef yndi af því að hjálpa fólki , ekki síst þegar það er í vandræðum .
Það er mjög auðvelt að snúa þessu við .
Þegar ég er sjálfur á ferðalagi finnst mér gott að vita af einhverjum sem getur aðstoðað mig ef í harðbakkann slær .
" Viravan hefur kynnst fjölmörgum Íslendingum gegnum starf sitt og vingast við marga .
Hann ber Íslendingum vel söguna .
Þeir séu gegnumsneitt vingjarnlegir og spaugsamir ; þegar þeir eru allsgáðir .
Hann hlær .
Það eru mikil viðbrigði að koma frá litlu landi eins og Íslandi , ekki síst til borgar eins og Pattaya sem aldrei sefur .
Eins og gengur færast sumir of mikið í fang við djammið en Viravan sér þó ekki annað en langflestir Íslendingar skemmti sér vel í Taílandi .
Landið engu líkt Hann hefur sótt Ísland heim í þrígang og þess vegna kynnst þjóðinni á heimavelli líka .
" Það er margt líkt með Íslendingum og Taílendingum .
Báðar þjóðir eru lífsglaðar , trúaðar , umhyggjusamar og setja fjölskylduna yfirleitt í fyrsta sæti .
Er það vel .
" Að hans mati er það engin tilviljun að svo margir landar hans sækja til Íslands en á annað þúsund Taílendingar búa á Íslandi .
" Ég er í ágætu sambandi við marga þeirra og hitti marga þeirra á markaðnum við höfnina , þegar ég er á Íslandi , " segir Viravan og á að sjálfsögðu við Kolaportið .
Viravan þykir landið afskaplega fallegt .
" Unni fólk náttúrunni verður það að koma til Íslands .
Landið er engu líkt og eiginlega útilokað að lýsa því með orðum .
Við á ræðismannsskrifstofunni hérna í Bangkok höldum úti Facebook-síðu um ferðalög til Íslands og áhuginn er mjög mikill .
Taílendingum sem sækja Ísland heim fjölgar ár frá ári og ég veit af stórum hópi sem er að fara núna í maí .
Mín tilfinning er sú að 95% þessa fólks séu mjög jákvæð og gætu vel hugsað sér að fara aftur .
Partur af átakinu okkar var að senda atvinnuljósmyndara til Íslands í fyrra og sýning á myndunum hans verður opnuð í Bangkok seinna á árinu .
Það verður veisla fyrir augað .
" Íslendingur eftirlýstur af Interpol Tímafrekasta og flóknasta málið sem ég hef komið að varðaði íslenskan ríkisborgara sem hnepptur var í varðhald hér í Venesúela að beiðni alþjóðalögreglunnar , Interpol , " segir Karel Bentata , aðalræðismaður Íslands í Caracas , höfuðborg Venesúela .
Hann kveðst hafa heimsótt manninn einu sinni til tvisvar í viku meðan hann var í haldi til að færa honum mat og lyf .
" Þess utan þurfti ég að hitta lögmann mannsins reglulega .
Eins yfirvöld hér í Venesúela til að skipuleggja framsal hans .
Það tók mig um það bil einn og hálfan mánuð að leysa þetta mál .
" Bentata erfði ræðismannsstarfið .
Faðir hans , dr. Victor Bentata , gegndi því frá því um miðjan áttunda áratuginn fram til ársins 2004 , að hann féll frá .
Sonur hans hafði raunar hlaupið reglulega í skarðið áður enda ferðaðist faðir hans mikið seinustu árin sem hann lifði .
Karel Bentata var skipaður ræðismaður 2004 og aðalræðismaður 2014 .
Ekki tímafrekt Á heildina litið segir Bentata starfið ekki tímafrekt , eitt til fjögur mál komi til hans kasta á ári hverju og langt geti liðið á milli mála .
Strangt til tekið starfar hann bara í Venesúela en eigi að síður hafa mál sem komið hafa upp í Kólumbíu og á eyjunum í Karíbahafinu lent á hans borði .
Algengasta viðfangsefnið er að gefa út neyðarvegabréf vegna þess að viðkomandi hefur annaðhvort týnt vegabréfinu sínu eða því verið stolið af honum .
Hann hefur einnig verið beðinn um að framlengja gildistíma vegabréfa og útvega fólki flugmiða úr landi .
Þá berast honum reglulega fyrirspurnir frá fólki í heimalandinu sem hefur áhuga á að búa og starfa á Íslandi .
Óvenjulegasta málið sem Bentata hefur fengist við snerist um Íslending sem kom staurblankur til Venesúela siglandi á bát .
" Það tók um það bil mánuð að snúa honum aftur til Íslands og á endanum borgaði ég brúsann , þar sem aumingja maðurinn átti enga peninga .
" Spurður hvað hann fái út úr starfinu úr því það er ekki launað svarar Bentata : " Það gerir manni kleift að setja upp annan hatt stöku sinnum og kynnast nýju fólki .
Þess utan er því ekki að neita að það er ákveðin mannvirðing í því fólgin að vera aðalræðismaður .
" Bentata hefur margoft komið til Íslands ásamt eiginkonu sinni , Norelys .
Þau koma á fjögurra ára fresti til skrafs og ráðagerða í utanríkisráðuneytinu og nýta tækifærið til að heimsækja fjölmarga vini sína og ferðast um landið .
Gönguferðir vítt og breitt eru í miklu uppáhaldi og nú eru þau að undirbúa að fara hringinn kringum landið á vélhjólum .
Væntanlega sumarið 2017 .
Ísland á topp tíu Þeim þykir ekki síðra að slaka á með góðum vinum og bregða sér jafnvel á veitingahús , sem þau segja yfirleitt í háum gæðaflokki hér á landi .
" Ísland hefur alltaf heillað mig upp úr skónum , " segir Bentata .
" Bæði lífsgæðin og náttúra landsins .
Ég myndi ekki hika við að segja að Ísland væri á topp tíu yfir þau lönd þar sem best er að búa í heiminum .
Á móti kemur að mörgum Íslendingum bregður í brún þegar þeir koma til Venesúela , lífsskilyrðin eru svo miklu lakari hérna .
Við hjónin eigum marga frábæra vini á Íslandi , gestrisið og vingjarnlegt fólk með afbragðsgott skopskyn .
" Til að draga þetta saman segir hann : " Við elskum Ísland vegna náttúrunnar , ómengaðs loftsins , dásamlegs vatnsins , útivistarinnar og alls þessa vingjarnlega fólks .
" Heiður að tryggja öryggi Íslendinga Enda þótt nafnið ljóstri ekki upp um hann þá er Yannis Lyberopoulos , aðalræðismaður Íslands í Aþenu , höfuðborg Grikklands , hálfur Íslendingur .
Móðir hans var Emilía Kofoed-Hansen en hún lést árið 2004 .
Fyrir vikið er hann í góðu sambandi við land og þjóð og hefur komið hingað árlega , dvalið í eina til tvær vikur hið minnsta , frá því hann man eftir sér .
" Ísland er einstakt land og vonandi kemur það til með að halda sínum einkennum um ókomna framtíð , " segir Lyberopoulos en hann er í góðu sambandi við frændgarð sinn hér á landi .
Yannis Lyberopoulos var skipaður ræðismaður árið 2009 og aðalræðismaður í fyrra .
Hann tók við hlutverkinu af föður sínum , Constantine Lyberopoulos , að beiðni utanríkisþjónustunnar .
Faðir hans hefur stundað viðskipti með þorskhrogn og saltfisk á Íslandi í meira en hálfa öld .
Hann er nú áttræður .
Yannis Lyberopoulos þykir vænt um starfið enda þótt það sé launalaust .
" Það er heiður að bera þá ábyrgð að tryggja öryggi Íslendinga í Grikklandi og að þeir njóti dvalarinnar hérna , " segir hann .
Lyberopoulos segir starfið alls ekki tímafrekt .
Mál er varði Íslendinga komi upp einu sinni í mánuði eða svo en fyrirspurnir frá Grikkjum varðandi Ísland á að giska einu sinni í viku .
Að sögn Lyberopoulos eru framlengingar á vegabréfum og útgáfa neyðarvegabréfa algengustu verkefnin sem hann þarf að fást við .
Undanfarið hafa tveir íslenskir námsmenn , búsettir í Grikklandi , verið að taka próf á ræðismannsskrifstofunni .
" Mál sem tengjast veikindum eða lögreglu eru sjaldgæf , " segir hann .
Íslendingum fjölgar vonandi Hann segir Íslendinga yfirleitt heillast af Grikklandi og mun fleiri hefðu örugglega áhuga á að sækja landið heim , væri það ekki svona dýrt .
" En núna þegar efnahagslífið er að rétta úr kútnum á Íslandi förum við án efa að sjá fleiri íslenska ferðamenn í Grikklandi , " segir hann .
Eftirminnilegasta málið segir Lyberopoulos hafa verið þegar hann aðstoðaði íslenskt par við að leita til kvensjúkdómalæknis í Grikklandi .
" Þau vildu upplifa örugga og ánægjulega þungun , rétt eins og þau væru heima á Íslandi .
Kvensjúkdómalæknir þessi er vinur okkar hjónanna og gat sem betur fer hjálpað þeim heilmikið .
Allt fór eins og best verður á kosið .
" Óvenjulegasta málið var þegar Lyberopoulos tókst að losa Íslending undan hárri lögreglusekt vegna bílsins sem hann hafði komið með frá Íslandi .
Lyberopoulos ber Íslendingum vel söguna .
Segir þá vingjarnlegt fólk og blátt áfram .
" Grikkir kunna upp til hópa vel að meta Íslendinga og gera oftar en ekki meira fyrir þá en fólk af öðrum uppruna .
Gríska sjónvarpið hefur til dæmis verið að sýna tvær auglýsingar sem teknar voru upp á Íslandi – og það á íslensku .
" 