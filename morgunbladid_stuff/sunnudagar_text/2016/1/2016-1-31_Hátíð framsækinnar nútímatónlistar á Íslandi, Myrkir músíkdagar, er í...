Hátíð framsækinnar nútímatónlistar á Íslandi , Myrkir músíkdagar , er í fullum gangi en fjölmiðlamaðurinn Logi Bergmann tísti um hátíðina í vikunni : " Shit hvað mér finnst alltaf fyndið þegar fólk að spila nútímatónlist þykist vera að spila eftir nótum .
" Og bætti svo við : " Mér finnst þetta allt líta út eins og gott vinnustaðagrín .
" Félagar hans á Twitter gerðu eilítið grín að honum í kjölfarið og útvarpsmaðurinn Þossi , betur þekktur sem Þorsteinn Hreggviðsson , spurði Loga hvort hann hefði verið í hópeflisferð með Bylgjunni .
Þorsteinn Guðmundsson grínisti skrifaði svo : " Been there þegar ég spilaði á trompet sem unglingur .
Ég spurði stjórnandann hvort ég hefði spilað rétt .
Hann yppti bara öxlum .
" Áttunda myndin í myndaflokknum Fast and the Furious , Fast 8 , verður tekin upp á Íslandi , meðal annars á Akranesi nú í vor .
Kvikmyndin snýst að stórum hluta um götukappakstur í hinum ýmsu borgum en menningarritstjóri Kastljóssins , Bergsteinn Sigurðsson , skrifaði á Facebook : " Það má ekki sýna neinar myndir af bílunum í Fast and the Furious 8 meðan á tökum stendur .
Þeir eru allir með spoiler .
" Og rithöfundurinn Auður Jónsdóttir skrifaði á Facebook í tilefni umræðna um listamannalaun : " Veraldarvön vinkona mín ( ekki á starfslaunum listamanna ) velti því fyrir sér um daginn , yfir grískum smárétti á matarmarkaði hér í Berlín , hvort hávær gagnrýni ákveðinna ráðamanna á starfslaun listamanna væri m.a. til þess hugsuð að draga athygli fólks frá búvörusamningnum við bændur .
Ég hafði ekki hugsað út í það , satt að segja , ekki fyrr en nú .
" 