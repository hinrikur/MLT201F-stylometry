Ég uppgötvaði um áramótin að mér hafði láðst að láta nýjan launagreiðanda gera ráð fyrir viðbótarlífeyrissparnaði í séreignarsjóð .
Ég hef alltaf lagt fyrir tiltekinn hluta launa minna með þeim hætti og þannig fengið framlag frá launagreiðanda sem nemur 2% af launum .
Í upphafi skrifaði ég undir samning við einhvern séreignarsjóðinn , tilkynnti þáverandi launagreiðanda þá ákvörðun og hef lítið haft af málinu að segja eftir það .
Ég varð því svolítið hvekkt þegar ég uppgötvaði að greiðslur í sjóðinn höfðu fallið niður í nokkra mánuði .
Auðvitað var andvaraleysi mínu um að kenna en ég velti þó fyrir mér hví athygli mín hafi ekki verið vakin á þessu .
Lína frá launadeild hefði nægt : " Sigríður mín , ertu ekki að greiða í viðbótarlífeyrissjóð ? " Kvikna ekki rauð ljós í launadeild ef einhver er ekki að greiða séreignarsjóð ? Nei .
Það kom mér á óvart að heyra að fráleitt allir á vinnustaðnum greiða viðbótarframlag í lífeyrissjóð .
Nokkur hluti starfsmannanna hefur þannig kosið að afþakka 2% launahækkun um hver mánaðamót ! Þetta hefði ekki átt að koma mér á óvart í ljósi umræðu um lífeyrismál og kjör eldri borgara .
Mér hefur þótt örla á því að það komi mönnum á óvart við lok starfsævinnar hver lífeyrir þeirra er .
Þá er ríkt hjá sumum að vilja líta svo á að menn eigi sjálfstæðan rétt til ellilífeyris frá TR , án tillits til tekna þeirra að öðru leyti ; " Ég hef alltaf greitt skattana mína og á því rétt á þessum bótum TR " .
Svona rétt eins og heilsuhraustir menn hafi rétt á því að leggjast helgi og helgi inn á spítala .
Mörgum þykir afar ósanngjarnt að bætur TR séu að verulegu leyti tekjutengdar .
Það er jafnframt harðlega gagnrýnt að þeir sem eiga langa starfsævi að baki og hafa ætíð greitt í lífeyrissjóð hafi litlu meira ráðstöfunarfé en þeir sem eingöngu reiða sig á almannabótakerfið .
Það nær hins vegar ekki nokkurri átt að fólk með góðar eða jafnvel háar greiðslur úr lífeyrissjóði fái háar bætur frá skattgreiðendum .
Sívaxandi hluti þeirra sem nú kemst á ellilífeyrisaldur hefur greitt í lífeyrissjóð alla sína starfsævi og fáar þjóðir hafa lagt jafn mikið fyrir og Íslendingar .
Nú eru í lífeyrissjóðum landsmanna eignir sem jafngilda allri landsframleiðslunni í 18 mánuði .
Ísland nýtur verulegs forskots á aðrar Norðurlandaþjóðir hvað þetta varðar .
Markmiðið með lífeyrissjóðakerfinu er að hver og einn hafi forræði á sínum kjörum að lokinni starfsævi , bæði með samtryggingarsjóðum og séreignarsöfnun en ekki með bótum frá ríkinu Við munum færast jafnt og þétt nær þessu marki .
Þá eykst rýmið til að bæta hag þeirra sem af ýmsum ástæðum hafa lítt eða aldrei greitt í lífeyrissjóð .
Sigríður Ásthildur Andersen sigga@sigridur.is 