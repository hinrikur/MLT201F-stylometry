Það getur vafist fyrir mönnum að svara því , hvenær þeir muna fyrst eftir sér ellegar hvaða einstaki atburður sé þeim elstur í minni .
Sjálfsagt gerist þetta enn þá flóknara fyrir þá sem slitu sínum barnsskóm síðustu áratugina .
Nú eru teknar myndir af afkvæmunum frá fyrsta degi og jafnvel til " sónarmynd " af barni í móðurkviði .
Enn þá geymist það mér ...
Því eru menn ekki alltaf vissir í sinni sök um hvað þeir muna og í hvaða tilvikum minningin styðst við frásagnir annarra og ljósmyndir .
En þótt færri myndir séu til frá barnsárum eldra fólks en nú tíðkast hafa flestir heyrt af sér sögur , eða að vitnað hafi verið í tiltæki eða tilsvör úr barnæsku þeirra .
Og þar sem bestu vinirnir eiga í hlut , mamma , pabbi , amma eða afi , eru minnin jákvæð og stundum í hetjusagnarstíl .
Eitt af því sem bréfritari þykist muna með öruggri vissu var að hann lá í lungnabólgu með háan hita og fékk penisilínmixtúru í fyrsta sinn .
Hann man litinn og bragðið , að eigin sögn .
Ósagt skal látið hvort penisilíngjöfin hafi ráðið úrslitum , en allt fór vel .
Hitt er ljóst , að sjúkdómar sem boðuðu ógn og skelfingu fyrir daga penisilíns voru eftir það einfaldlega meðhöndlaðir .
Í henni veröld takast öflin á , góð og ill .
Allt frá hinum vonda sjálfum annars vegar og almættinu yfir oss hins vegar , niður í mun veigaminni fjendur .
Jafnvel alla leið niður í pólitíska andstæðinga í friðsamlegu og lýðræðislegu smáríki og metnaðarfull íþróttafélög í Hafnarfirði .
Undir aukaáhrifum Þetta er allt hluti af því sem út á við snýr .
En að auki á maðurinn í eilífri baráttu við þá sem herja á hann prívat og persónulega , iðulega eru þeir lengi vel ósýnilegir andstæðingar , sumt herjar á sálina en annað á skrokkinn , svo sem bakteríur og veirur , meinvörp og vessar af margvíslegu tagi .
Penisilínið var eitthvert versta áfall sem bakteríurnar hefur hent .
Nú óttast læknar að bakteríurnar sjái fram á betri tíð með bólgur í maga .
Ástæðan er sú að maðurinn hefur verið of góður við sjálfan sig .
Pestir , sem hann hefði auðveldlega getað legið úr sér , en þóttist ekki hafa tíma til , hafa kallað á penisilín .
Ofnotkunin hefur gefið bakteríunum færi .
Þær hafa nýtt tímann , safnað liði og leita hefnda .
Nú dylst ekki lengur að þær hafa komið sér upp ónæmi við töfralyfinu sem þær fóru svo halloka fyrir .
Þessi " aukaáhrif " af ofnotkun lyfsins geta orðið manninum dýrkeypt .
Flest lyf virðast hafa einhverja hættu á aukaverkunum og eru sum hættuleg .
Öll ofnotkun ýtir mjög undir hættuna á aukaverkunum .
Á bannárunum á fyrri hluta seinustu aldar laut áfengi svipuðum lögmálum og þau lyf sem nota ber af varfærni gera nú .
Þótt það " lyf " sé ekki lengur á forræði apótekaranna vita allir að það hefur aukaverkanir .
Timburmennirnir eru þær þekktustu , en verri eru þær sem gera menn háða lyfinu .
Þessir þættir koma með óbeinum hætti við sögu hér í framhaldinu .
Þyrpast í þorpið Nýliðin vika var Davos-vika .
Það er ekki bara fínt að láta sjá sig í skíðaþorpinu Davos .
Þeir sem eitthvað eru telja það óskráða skyldu að mæta .
Nafli alheimsins flytur sig í þetta fámenna fjallaþorp ( í 1.500 metra hæð , rúmlega 10.000 íbúar ) í 5 daga á ári , seinni partinn í janúar .
Þarna eru " allir " eins og það er kallað .
" Allir " -úrtakið er þó ekki nema liðlega 2.500 manneskjur .
En úrtakið rís undir nafni þar sem það tekur til ríkustu manna veraldar og þeirra valdamestu .
Við bætast háttskrifaðir og háttskrifandi blaðamenn og á þessa miklu rjómatertu setjast svo kirsuber eins og Kevin Spacey ( Underwood myndi passa vel þarna ) , Leonardo DiCaprio og Bono , svo hluti skreytinganna sé nefndur .
Í liðinni viku var Mario Draghi í Davos , æðsti mógúll Seðlabanka evrunnar .
Enda mætti halda því fram að hefði Draghi ekki verið þar við núverandi aðstæður væri ofsagt að " allir " hefðu verið þar .
Bankastjórinn skynjaði óróleika stórmenna og burgeisa yfir brothættu ástandi og jafnframt að hann væri sennilega einn af fáum sálusorgurum sem þessir áheyrandur kynnu að taka mark á .
Áhorfendahópurinn hefur spurt sig hátt og í hljóði hvort skollin væri á ný kreppa eða hvort kreppan frá 2008 hafi aðeins legið niðri , eins og íslensk eldgos gera , og væri nú að gjósa aftur á nýrri sprungu .
Draghi sagði , að sögn Evans-Pritchards , sem þarna var : " Við höfum margvísleg verkfæri í okkar vopnabúrum , markmið okkar liggja ljós fyrir og við höfum viljastyrk til að beita okkar verkfærum .
" Það þekkir hver á sjálfum sér að góðar fréttir eru teknar með minni fyrirvara en þær lakari .
Því var gerður góður rómur að hreystitali bankastjórans .
Þeir sem fylgdust með mönnum í návígi í aðdraganda heimatilbúnu heimskreppunnar , t.d. frá ársbyrjun 2007 til haustsins 2008 , gleyma því seint hvernig afneitunin yfirskyggði önnur viðbrögð .
Jafnvel menn , sem heimurinn leit á sem risa á sviði efnahagsmála tóku forystu í þeim viðbrögðum og hjarðeðlið lét þá ekki að sér hæða .
Þeim sem leyfðu sér að andæfa í þessu andrúmslofti var kurteislega en ákveðið sýnt að þeir væru á röngu róli og ábyrgðarlaust tal gæti jafnvel grafið undan stöðu sem væri þó á flesta lund traust .
Senn er áratugur frá þessum atburðum , sem ættu þó enn að vera í fersku minni .
Nýlega virtist háskólakennarinn Gylfi Magnússon viðra þá kenningu sína að þessi kreppa hefði með einhverjum hætti átt rót í að sala íslenska ríkisins á tveimur bönkum af þremur ( ekki þeim sem féll fyrst á Íslandi ) hefði ekki verið nægjanlega " gagnsæ " .
Klisjan var ekki greind nánar .
Háskólakennarinn er frægur fyrir einstæða þekkingu sína á kúbversku efnahagsumhverfi .
Það þarf þó ekki að þýða að þegar af þeirri ástæðu séu aðrar fullyrðingar af slíku tagi endaleysa .
En hvað sem því líður þá virðist þessi kenning vera það .
Andmæli úr öflugri átt En í Davos var á meðal annarra " allra " æðsti yfirmaður svissneska bankans UBS .
Hann lét ekki eftir sér að " kaupa " huggunarorð Draghis og gerði athugasemd .
Gjarnan er litið á slíka sem veisluspilla í svo sérlegum selskap .
En þar sem í hlut átti Dr. Axel Weber lögðu menn við hlustir .
Dr. Weber var áður aðalbankastjóri Seðlabanka Þýskalands og vildi frú Merkel hann sem eftirmann Trichet , bankastjóra evrubankans , en Weber afþakkaði .
Hann sat þó lengi í stjórn þess banka og var þar í hópi mestu áhrifamanna .
Weber sagði , " að það sem Seðlabanki evrunnar gæti náð fram væri augljóslega háð skýrum takmörkunum .
Vandinn er sá , að peningastefnan ( bankans ) er komin að endamörkum sínum .
" Weber bætti við að " aukaverkanir lyfjagjafar bankans færu sífellt vaxandi , en þau jákvæðu áhrif sem lyfjagjöfin ætti að hafa á meinið sem barist er gegn , minnkuðu jafnt og þétt .
" Axel Weber sagði ennfremur að " óróleikinn í efnahagslífi heimsins , sem við erum nú vitni að , eru fyrstu merkin um timburmennina og vitnisburður um gjaldið sem við verðum að greiða að lokum .
" Hann sagðist samt búast við því að Seðlabanki Draghis " væri líklegur til að reyna að þvinga vextina enn lengra niður á " neikvæða svæðið " .
En sú gjörð myndi hitta menn sjálfa fyrir .
Það er mjög mikil hætta á því , að með slíkri stefnu verði lausafénu að lokum bolað út úr hagkerfinu .
" 