Kaffifélagi smáhestsins var örlítið bugaður í vikunni .
Hann hafði gert þau hræðilegu mistök að stíga á vigt rétt fyrir áramótin , sem allir með meðal IQ vita að er glórulaust rugl .
Hann komst sem sagt að því að hann var við það að komast í þriggja stafa tölu .
Það er auðvitað ekkert að því að vera 100 kg en þessi félagi minn var ekki á því að þetta væri að klæða hann nægilega vel .
Með sinn slánalega vöxt höfðu kílóin einhvern veginn safnast um hann miðjan og þar sem hann var að verða eins og myndarlegt Þ í laginu ákvað hann að grípa í taumana ( svona áður en hann hætti að geta horft með eigin augun á eitt mikilvægasta líffæri líkamans ) .
Í stað þess að fara í hefðbundið janúar-átak eins og svo margir , mæta oftar í ræktina og borða minna , ákvað hann að taka allt annan snúning á þynninguna .
Hann hætti að drekka vín , skipti kjöti út fyrir grænmeti , henti öllum sykri út úr mataræðinu og kvartaði svo sáran yfir því hvað lífið væri ægilega leiðinlegt .
Mæðulega sagði hann smáhestinum frá því að hann gæti bara ekki beðið eftir 1. febrúar .
Þá myndi lífið hefjast á ný með kjötáti og hóflegri rauðvínsdrykkju .
Hann var meira að segja að hugsa um að flýta komu fyrsta febrúar um tvo daga og byrja bara í sínum eðlilega lífsstíl nú um helgina .
Það kæmi smáhestinum því ekki á óvart ef hann hefði sést á Ölstofunni í gærkvöldi ...
Þetta tal um áfengi og áfengisleysi minnti smáhestinn á eina mestu fyllibyttu samtímans , hina stórkostlegu Sue Ellen .
( Svona svo það valdi ekki misskilningi þá á kaffifélaginn ekki við áfengisvandamál að stríða .
) Sue Ellen passaði sig hinsvegar vel á því að drekka helst ekki neitt nema hreinan vínanda og hún gætti þess vel að dreifa drykkjunni vel yfir daginn .
Það ku nefnilega vera hollara að drekka á morgnana en á kvöldin því heilsufarslega séð er afar óheppilegt að taka inn allt þetta hitaeiningamagn rétt fyrir svefninn , þar að segja ef drukkið er um kvöld .
Skást væri að drekka á morgnana eða í hádeginu .
Þá hefði líkaminn allan daginn til að vinna úr áfenginu .
Og af hverju er smáhesturinn að tala um Sue Ellen núna ? Jú , vegna þess að vortískan er svo ferlega mikið í anda hennar .
Í klæðaburði Sue Ellen var áherslan yfirleitt á mittislínuna , sem gerir einhvern veginn alltaf örlítið meira fyrir kvenpeninginn .
Eftir tryllt 90 ' s áhrif í tískunni kemur þessi " seventís-Sue-Ellen-tryllingur " eins og himnasending fyrir þær sem vilja vera kvenlegar .
Það klæðir yfirleitt mun betur að girða efri part ofan í neðri part í stað þess að hafa allt vítt og flaksandi .
Sue Ellen var mikið í síðbuxum sem náðu upp í mittið , sem var alveg með ráðum gert .
Um leið og buxur ná alveg upp í mittið virðumst við hærri og spengilegri .
Ein af lykilflíkum vorsins hjá Lindex er gyðjublússa með púffermum .
Þær sem vilja bæta smá Sue Ellen í líf sitt ættu að skoða þennan möguleika .
Við gyðjublússuna má líka vera í pilsi sem nær upp í mitti og stýrir hæð og vöxtur því í hvaða sídd pilsið er .
Þær sem eru í sömu sporum og kaffifélagi minn var á milli jóla og nýárs verða líka að muna að það klæðir af okkur að girða ofan í og sýna kvenlegar línur .
Það er nefnilega alveg dottið úr tísku að fela sig inni í allt of stórum fötum ...
martamaria@mbl.is 