Öll vitum við hversu holl hreyfingin er líkamanum en ekki er víst að öllum þyki hún skemmtileg .
Það er með hreyfingu eins og svo margt annað í þessu lífi að stundum þarf að gera fleira en gott þykir .
Þá er um að gera að reyna að finna út hvaða hreyfing hentar þér best eða hreinlega hvað þér finnst minnst leiðinlegt .
Kannski detturðu niður á eitthvað sem þér gæti jafnvel fundist skemmtilegt með tímanum .
Skiljanlegt er að nýgræðingar á þessu sviði gefist upp strax heima í stofu því þegar opnuð er heimasíða frá líkamsræktarstöð birtist þar fjöldinn allur af óskiljanlegum orðum yfir hina og þessa tímana ; turbo tabata , yoga nidra , shockwave , mix pilates , pump fx , blast fx , buttlift , dance fitt , hiit spinning , zumba ...
Ekki að undra að maður loki bara síðunni hið snarasta og fái sér snúð .
En ef þú staldrar við er mjög líklegt að þarna leynist eitthvað við þitt hæfi ; galdurinn er bara að finna út úr því .
Það gæti tekið smátíma en ekki gefast upp þótt þér þyki leiðinlegt í einhverjum tíma því alltaf er hægt að prófa eitthvað allt annað .
Sumir vilja hamast á þrekhjóli í spinning í brjálaðri tónlist á meðan aðrir vilja rólegt jóga .
Og öll hreyfing er góð þannig að ekki skiptir öllu máli hvað verður fyrir valinu .
Taktu með þér vin Ágætt er fyrir þá sem eru að stíga sín fyrstu skref í líkamsræktarstöðvum að skrá sig á lokuð byrjendanámskeið .
Þar er vel haldið utan um lítinn hóp og kennarinn allur af vilja gerður að leiðbeina þeim nýju .
Þar myndast líka oft ágæt hópstemning þar sem allir stefna að sama markmiði .
Langbest er að hafa með sér vin eða vinkonu því það er miklu erfiðara að skrópa ef þú ert að svíkja vin .
Svo er miklu skemmtilegra að deila þessari nýju reynslu með annarri manneskju .
Stígðu skrefið og stígðu fæti inn fyrir dyrnar á líkamsræktarstöð og biddu um hjálp .
Það mun koma þér á óvart hvað það getur verið gaman að koma sér í form .
