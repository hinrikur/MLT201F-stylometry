Teiknarinn Sara Gunnarsdóttir hefur átt velgengni að fagna að undanförnu en hún gerir teikningarnar í stjörnum prýddu myndinni The Diary of a Teenage Girl en Íslandsfrumsýning myndarinnar verður á Stockfish-kvikmyndahátíðinni í næsta mánuði .
Sara er að vinna að heimildarmynd , sem verður að stórum hluta teiknuð , ásamt leikstjóranum Árna Sveinssyni og Hrúta-framleiðandanum Grímari Jónssyni .
Inga Rún Sigurðardóttir ingarun@mbl.is Sara Gunnarsdóttir sér um teikningar í kvikmyndinni The Diary of a Teenage Girl , sem hefur hlotið góðar viðtökur .
Myndin er leikin en með myndskreytingum Söru og í aðalhlutverkum eru Kristen Wiig , Alexander Skarsgård og nýstirnið Bel Powley sem hefur vakið mikla athygli fyrir leik sinn .
Marielle Heller leikstýrir en hún var tilnefnd til DGA-verðlauna í vikunni ( Directors Guild of America ) .
Það styttist í að íslenskir áhorfendur geti séð myndina en gaman er að segja frá því að hún verður opnunarmynd Stockfish-kvikmyndahátíðarinnar sem fram fer í Bíó Paradís 18.-28. febrúar .
Sunnudagsblaðið náði tali af Söru á Skype en hún er búsett í Brooklyn , New York , þar sem hún vinnur jafnan heiman frá sér .
Sara ólst upp í Hafnarfirði og var alltaf að teikna sem barn og átti fyrirmynd í afa sínum sem teiknaði mikið .
Listaferilinn hóf hún á listnámsbraut Fjölbrautaskólans í Breiðholti .
Hún hélt áfram listnámi og útskrifaðist með BFA í myndlist frá Listaháskóla Íslands ( LHÍ ) árið 2005 .
Eftir það lá leiðin vestur til Bandaríkjanna .
Áhuginn á teiknimyndagerð kviknaði í áfanga í grafískri hönnun í LHÍ og ákvað hún því að fara í framhaldsnám í tilraunakenndri teiknimyndagerð ( experimental animation ) við CalArts-háskólann í Kaliforníu og útskrifaðist þaðan með MFA-gráðu 2012 .
" Ég byrjaði í skólanum haustið 2008 og var bara búin að vera í mánuð þegar allt hrundi .
Ég kláraði fyrsta árið mitt og tók svo ársfrí heima þar sem ég var að vinna og safna peningum .
Ég fór síðan aftur út 2010 og kláraði þá seinni tvö árin , " segir hún en það hentaði ágætlega því námið er þannig upp byggt að hún gerði stuttmynd eftir fyrsta árið og tók síðan tvö síðari árin í að gera útskriftarmyndina , tíu mínútna stuttmyndina Sjóræningi ástarinnar ( The Pirate of Love ) , sem sagt er frá hér til hliðar .
" Lösturinn " varð kostur Hún segist vera svolítið gamaldags í vinnubrögðum en hún hefur haldið í pappírinn .
" Ég vinn allt á pappír ennþá .
Allir rammarnir eru teiknaðir á pappír , sem ég skanna inn , hreinsa upp og lita ef það á að vera litur , " segir hún en þá kemur tölvutæknin til sögunnar en hún litar myndirnar í Photoshop og setur síðan allt saman í After Effects .
Í skólanum hélt hún sig við að gera allt á pappír en segir að fólk hafi mikið verið byrjað að teikna í tölvunni til að losna við að skanna inn pappírinn .
" Ég var alltaf að hugsa með mér að ég yrði að prófa þetta en mér fannst óþægilegt að teikna beint á skjáinn , " segir Sara en henni fannst hún líka missa ákveðna tilfinningu fyrir blýantinum með því að vinna í tölvu .
" Ég gerði það ekki og hélt mig við pappírinn .
Og þegar ég útskrifaðist þá varð þetta ekki löstur heldur kostur því það eru ekki allir sem vinna svona , " segir hún .
Hún segir að þar sem hún sé ekki að gera það sem flestir séu að gera fái hún meira spennandi verkefni sem henti henni betur .
Aðferðin sem hún notast við er í grundvallaratriðum sú sama og hefur verið notuð frá upphafi við teiknimyndagerð .
Tölvurnar eru samt komnar inn í stað glæra sem litað var á .
Hún komst í kynni við Marielle Heller , leikstjóra The Diary of a Teenage Girl , í gegnum stelpu sem var með henni í bekk og benti á hana .
Henni fannst Sara smellpassa fyrir þetta verk og hafði rétt fyrir sér en samstarf Heller og Söru gekk vel .
Myndin hefur fengið átta verðlaun og um 30 tilefningar .
Hún er með 7,0 á imdb.com , 87/100 á Metacritic og 94% á Rotten Tomatoes og hreppti gulltómat í lok árs .
Myndin gerist í San Francisco á áttunda áratugnum og segir frá hinni 15 ára Minnie Goetz , sem hefur áhuga á að vera teiknari .
Sara er í stóru hlutverki í myndinni því teikningar hennar birtast mikið á skjánum samhliða leiknum og setja mark sitt á myndina .
Myndin er byggð á myndasögu Phoebe Gloeckner .
Sara byrjaði vinnuna við myndina með leikstjóranum sumarið 2013 en tökur hófust í janúar 2014 en þá var Sara búin að leggja línurnar , þróa útlitið og byrjuð að teikna .
" Ég ætlaði mér alltaf að gera þetta ein og vissi að þetta yrði mikil vinna og undirbjó mig eins mikið og ég gat , " segir hún .
Mesta vinnan fór síðan af stað í mars sama ár þegar byrjað var að klippa myndina .
Sú vinna stóð yfir í sex mánuði og á meðan teiknaði Sara og segir að stöðugt samtal og samstarf hafi átt sér stað allan þann tíma .
Fékk tennisolnboga af álagi " Ég var meðvituð um það að ég var að vinna með mjög persónulegt efni einhvers annars .
Þetta er saga Phoebe Gloeckner og hennar líf .
Það var mjög mikilvægt fyrir mig að virða hana og hennar teikningar og stíl , " segir Sara en til heiðurs Gloeckner er fyrsta myndasagan sem hún samdi gerð að 40 sekúndna svarthvítri teiknimynd .
Hinar teikningarnar eru síðan í stíl Söru sjálfrar en hennar teiknistíll er ekki svo langt frá stíl Gloeckner .
Hún hafði teikningar hennar að leiðarljósi og vísar í þær .
Fyrirætlun hennar um að gera allt sjálf gengu ekki alveg eftir því snemma í ferlinu fékk hún tennisolnboga , sem er auðvitað hvimleitt fyrir teiknara .
Hún þurfti því að minnka álagið og réð með sér teiknarann Caleb Wood , sem hún segir hafa átt mjög vel við verkefnið .
" Ég var búin að hanna allar teiknuðu senurnar og hann gerði síðan það sem ég bað um , " segir Sara sem kann vel að meta flæðandi stíl Wood .
" Á endanum reyndist þetta blessun fyrir mig að fá hann með því mér fannst hann bæta einhverju við sem ég hefði ekki komið með sjálf .
" Sara er að jafna sig af tennisolnboganum , sem kom til vegna ofnotkunar á úlnliðnum .
" Þetta var ákveðin lexía .
Ég áttaði mig á því að það er ekki hægt að sitja við 10-12 tíma á dag og teikna .
Þetta er búið að taka tvö og hálft ár .
" Núna hefur hún tamið sér að teygja áður en hún byrjar að teikna og komið hreyfingu inn í rútínuna .
Að taka þátt í þessari mynd svo skömmu eftir útskrift hefur reynst góð reynsla fyrir Söru .
" Ég var bara ótrúlega heppin .
Það að myndin gengur svona vel hjálpar ótrúlega til að koma minni fyrstu mynd í fullri lengd á laggirnar .
Það er gott að hafa reynsluna af svona stóru verkefni og vera búin að kynnast öllu framleiðsluferlinu , " segir hún .
Þetta er góður tími fyrir Söru þar sem bæði heimildarmyndir og ekki síður myndir sem eru teiknaðar eru í mikilli uppsveiflu .
" Það er einhver sprenging í gangi .
Það er að stórum hluta að þakka nýrri tækni .
Áður þurfti svo mikið mannafl í teiknimyndir en núna eru margir listamenn að vinna sjálfstætt í teiknimyndum .
" Í verkum Söru er að finna ákveðna fantasíu en hún segir að hið töfrakennda eigi vel við teiknimyndir .
" Ég er spenntari fyrir því þegar það er raunveruleg ástæða til að nota teiknimyndir og að þær séu sitt eigið tungumál , frekar en þegar teiknimyndir eru notaðar út af því að það eru ekki til myndir af einhverju , " segir hún og útskýrir að teiknimyndir hafi oftar en ekki verið notaðar á þann hátt í heimildarmyndum .
Þannig verður hið teiknaða frekar uppfyllingarefni en túlkun .
" Ég hef miklu meiri áhuga á því því að heiðra teiknimyndir fyrir að vera sitt eigið tungumál og að teikningarnar séu notaðar af því að þær segi eitthvað nýtt og bæti einhverju við .
" Með heimþrá Sara fann ástina í Kaliforníu en hún er gift Bandaríkjamanninum Ethan Clarke .
Þau kynntust í skólanum en þau voru bekkjarfélagar og útskrifuðust saman .
Þau voru bæði tilnefnd til Stúdentaóskarsins fyrir útskriftarmyndirnar sínar , hvort í sínum flokknum .
Þau fluttu til New York vorið 2013 en Clark vinnur hjá Titmouse-stúdíóinu sem vinnur meðal annars teiknimyndaefni fyrir Disney og Dreamworks .
Sara segir að það ríki ekki samkeppni á milli þeirra .
" Nei , mér finnst ég bara rosa heppin og vel gift .
" Það hefur komið til tals hjá þeim að flytja til Íslands .
" Ég hef verið með heimþrá en það gengur allt rosalega vel hérna hjá okkur , " segir Sara sem býst við því að þau verði þarna eitthvað áfram .
" En ég flyt einhvern tímann heim aftur .
" Hvíld í útsaumi Söru er margt til lista lagt en hún hefur saumað út frá því hún var í LHÍ .
" Ég hef svo verið að sauma meira út síðustu ár og þá útsaum í bland við málningu .
Ég tek þetta upp inn á milli verkefna og þegar mér finnst ég þurfa hvíld frá teikningu , " segir Sara og rifjar upp að móðir hennar og amma hafi kennt henni krosssaum sem barn .
Hún segist aðeins sauma flatsaum í dag .
" Útsaumsmyndirnar eru bara teikningar sem mér finnst henta vel til útsaums .
Ég geri stundum teikningu bara til að sauma hana út , " segir Sara og útskýrir að það sé alltaf teikning í grunninn hvort sem um er að ræða útsaumsmynd eða myndband .
Sjóræningi ástarinnar Lokaverkefni Söru frá CalArts var tíu mínútna teiknuð stuttmynd með viðtölum , sem nefnist Sjóræningi ástarinnar eða The Pirate of Love .
" Þetta er mynd byggð á flökkusögu , þannig að það er rík fantasía í henni , sem hentar mjög vel fyrir teiknimynd , " segir Sara .
Hún tók viðtöl fyrir myndina heima á Íslandi þegar hún var í ársleyfi frá skólanum og gat því farið á fullt við að teikna þegar hún kom út aftur .
Sara útskýrir að það hafi verið dularfullar sögusagnir kringum geisladisk sem fór manna á milli í Reykjavík .
Þessi diskur inniheldur 15 lög , mestallt ástarljóð til stúlku sem heitir Sherry .
Orðrómurinn var sá að disknum hefði verið stolið af rúmenskum trukkabílstjóra sem gekk undir nafninu Daníel C. Persóna tónlistarmannsins var með öllu ókunn en sögur fóru af því að hann hefði flutt til Kanada .
Sara lauk við myndina í maí 2012 og hefur hún verið sýnd á kvikmyndahátíðum um allan heim , m.a. á Telluride , American Film Institute Film Fest og New Directors New Films í MoMA og Lincoln Center í New York .
Hún segir að það sé heimagerður tónn á þessari plötu og hægt hafi verið að ímynda sér að tónlistarmaðurinn hafi gert plötuna til þess að játa ást sína en að hann hafi ekki ætlað að sýna neinum öðrum hana .
Allir voru sammála um að þetta hlyti að hafa endað illa .
Þessi diskur hefur " költ " -stöðu á meðal ákveðinna hópa í Kanada og náði að berast til Reykjavíkur .
Ári eftir að myndin fór á netið fékk hún skilaboð frá afgreiðslustjóra í vörubílafyrirtæki í Mississippi sem sagði henni að einn af bílstjórunum hans , Daniel Ciocan , hefði samið tónlistina .
Maðurinn var vissulega rúmenskur trukkabílstjóri sem flúði landið til Kanada .
Sara sá að þarna væri efni í eitthvað meira og fór og ræddi við Ciocan , sem býr í Mississippi , er núna kvæntur Sherry , sem hann syngur um á plötunni , og á tvö börn en þau kynntust á stefnumótasíðu fyrir sjöunda dags aðventista .
" Ég er að þróa þetta verkefni í heimildarmynd í fullri lengd ásamt Árna Sveinssyni og Grímari Jónssyni .
Árni ætlar að vera meðleikstjóri og Grímar framleiðir .
Við Árni erum búin að vera að vinna í handriti og erum að byrja á fjármögnun , " segir Sara .
Stefnan er að myndin verði um 40% teiknimynd en til viðbótar verða viðtöl og leikið efni .
Sara komst að því að Daniel C. gerði diskinn snemma á tíunda áratugnum og bjó til nokkur eintök til að senda á útgefendur .
En hvað fannst honum um að vera umfjöllunarefni í stuttmynd eftir íslenska konu ? " Ég held að hann hafi bara verið mjög kátur með þetta .
Hann vissi ekki að það væru eintök af disknum á flakki þarna úti .
Mig grunaði aldrei þegar ég var að gera þessa mynd að hann myndi finnast , " segir Sara .
Heimildarmyndin verður að hluta til fantasía aðdáenda tónlistarinnar .
" Til þess að teikna upp þá hlið sögunnar langar mig að fá ólíka sjálfstæða teiknara til að teikna upp einn kafla hvern , " útskýrir Sara en hún , Árni og Grímar hafa ennfremur hug á því að fara og tala meira við manninn í vor .
Útkoman getur varla orðið annað en spennandi .
