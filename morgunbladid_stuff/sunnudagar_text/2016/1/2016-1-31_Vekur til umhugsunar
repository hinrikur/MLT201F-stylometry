Völundarhús plastsins kallar myndlistarkonan Jonna , Jónborg Sigurðardóttir , sýninguna sem hún opnar í Vestursal Listasafnsins á Akureyri í dag , laugardag , klukkan 15 .
Um er að ræða innsetningu sem á að gera áhorfendur meðvitaða um umhverfisáhrif plastnotkunar .
Undanfarin ár hefur Jonna unnið ýmiskonar verk innblásin af ofneyslu og sóun .
Hún kveðst vilja vekja athygli á því að hver manneskja getur lagt sitt af mörkum í umhverfismálum , svo sem með endurnýtingu og notkun fjölnota innkaupapoka .
Hún mun ennfremur vinna verk úr endurunnu plasti í Klefanum í safninu meðan á sýningunni stendur og segir listina gott tæki til að opna augu fólks .
" Með þessari sýningu er ég líka að ala sjálfa mig upp , " segir Jonna .
" Ég er að verða fimmtug og umhverfisvitund mín hefur verið að vakna síðustu árin .
Með því að vinna með efni eins og endurunnið plast er ég að fræðast á margskonar hátt og geri líka úr þessu listaverk sem vekja vonandi þá sem sjá til umhugsunar um allt plastið í heiminum .
" Jonna segist hafa sett upp fyrir tveimur árum í Ketilhúsinu sýningu sem hún kallaði Flóðbylgja og þar hafi hún verið að skoða alla neyslu – " drulluna , spillinguna , náttúruspjöllin , plastið og matarsóunina .
Þar var ég með allt .
Nú einblíni ég á plastið .
" Í sýningunni notar Jonna endurvinnsluplast , frá einni húsgagnaverslun og nokkrum heimilum .
" Svo vinn ég inni í klefanum á sýningunartímanum en sýningin stendur stutt , til 11. febrúar .
" Jonna útskrifaðist úr fagurlistadeild Myndlistaskólans á Akureyri vorið 1995 og sem fatahönnuður frá Københavns Mode- og Designskole 2011 .
Myndlist hennar spannar vítt svið , allt frá málverki til innsetninga .
Hún hefur verið mjög virk í listalífinu á Akureyri síðustu árin ; haldið einkasýningar , tekið þátt í samsýningum og staðið fyrir uppákomum .
efi@mbl.is 