Eðli stofnananna er það sama en umfangið er ólíkt , " svarar Ólöf K. Sigurðardóttir þegar hún er spurð um muninn á menningarmiðstöðinni Hafnarborg í Hafnarfirði , sem hún stýrði í sjö ár , og Listasafni Reykjavíkur , þar sem hún tók við stjórnartaumunum í haust sem leið .
Síðan hefur verið nóg að gera á skrifstofunum í Hafnarhúsinu ; Ólöf byrjaði á því að flytja skrifstofu safnstjórans , aðrir starfsmenn fluttust líka til , það þurfti að tækla sýningaprógrammið og það af krafti og þá segir hún að hafin sé mikil skilgreiningar- og skipulagsvinna fyrir safnið og verður hún í gangi fram á haust .
Safninu er gert að hagræða í rekstri og í því ferli þarf að huga að mörgu , segir Ólöf , og hún þekkti ágætlega til safnsins þegar hún sneri aftur í haust ; hún kom fyrst til starfa þar árið 1997 .
" Síðan hefur margt breyst hér , þar á meðal eru væntingar samfélagsins til safnsins allt aðrar , " segir hún .
Árið 1997 voru fjórir starfsmenn í hinu skapandi teymi , auk forstöðumanns , og svo var það gæslufólkið .
" Safnið hefur stækað mjög mikið á þessum tíma .
Nú erum við tæplega 40 sem vinnum hérna og fermetrunum fjölgaði um meira en helming þegar Hafnarhúsið var tekið í notkun 2000 .
" Hvað ætlarðu svo að gera hér ? " Ég byrjaði strax á því þegar ég kom inn , " svarar Ólöf þegar spurt er að því hvort hún sé farin að móta sína dagskrá .
" Af ýmsum ástæðum þurfti að endurraða sumum sýningum eða breyta , frá því sem hafði verið hugsað .
Þá tókum við til dæmis aftur upp sýningaröðina í D-sal með ungum listamönnum .
" Það vakti athygli á undanförnum árum hvað Ólöfu tókst oft að setja upp lifandi og áhugaverðar sýningar í Hafnarborg , með afar litla peninga milli handanna .
Hefur hún úr meiru að moða nú í miklu stærra safni ? " Listasafn Reykjavíkur er gríðarlega stórt , safneignin er stór og mörg rými að fylla – og þar af leiðandi eru tækifærin hér mörg , " segir hún .
" Fjölbreytileiki starfseminnar er líka mjög mikill hér .
Starfið í Hafnarborg var líka fjölbreytilegt , og þar sögðumst við þurfa að tala við alla en ekki alla í einu ; hér erum við hinsvegar að tala við alla í einu en í mismunandi rýmum og með ólíkum röddum .
Það er áskorun að láta það ganga upp , vera með skýran fókus á þessa ólíku sýningarstaði og veita þessum þremur söfnum jafna athygli .
Ég hóf störf í Hafnarborg 1. október 2008 – sem er nú smart tímasetning , " segir hún og hlær , vísandi til efnahagshrunsins nokkrum dögum síðar .
" Og þegar ég horfi til baka til þessa tíma þá var það ákaflega þakklátt að vinna í Hafnarborg og margt gekk vel , við að mörgu leyti erfiðar aðstæður .
Nú er horft á mig og spurt : Og hvað ætlarðu svo að gera hér ! ? Sem er spennandi .
" Og hún er kölluð til að gera það sama á nýjum vettvangi .
" Ég finn til mikillar ábyrgðar við að ganga hingað inn .
Þetta safn þarf að vera vettvangur þar sem listamenn samtímans fá tækifæri , það þarf að sinna sögunni , sinna safneigninni og þar með þeim þremur merku stólpum Ásmundi Sveinssyni , Jóhannesi Kjarval og Erró , en verk þeirra eru afar mikilvæg fyrir safnið .
" Sýningar sem skipta okkur máli Ólöf segir það hafa hjálpað sér í nýju starfi að þekkja ágætlega til innviða safnsins ; hún hafi verið fljót að komast inn í málin .
" Ég tel að mér hafi verið kleift að taka fyrstu skrefin hraðar en ella þar sem ég þekkti stofnunina , þekkti strúktúrinn , þekkti áskoranirnar og veit hverjar hindranirnar geta verið .
" Og hún segist hafa mætt með sína stefnuskrá og framtíðarsýn en að jafnframt sé mikilvægt að greina stöðuna eins og hún er og kynnast viðhorfum starfsfólksins .
Það gerist ekki allt strax en þau taki skrefin jafnt og þétt .
" Stofnunin er margbrotin og það þarf að leggja ólíkar áherslur á ólíkum tímum og ólíkum stöðum , en mér finnst mikilvægt að safnið tali inn í samfélagið .
Að það fáist bæði við viðfangsefni sem eru ofarlega á baugi í samfélaginu og sé líka þátttakandi í því að kynna íslenska listasögu og setja upp sýningar sem eru innlegg í söguna .
Þá er mikilvægt að hafa í huga að þetta safn hefur verið og verður áfram mikilvæg gátt fyrir íslenskt samfélag út í heiminn , staður til að geta kynnst alþjóðlegri myndlist og geta tengt alþjóðlega og íslenska myndlist .
Hér í Hafnarhúsinu hefur orðið til miðstöð samtímalistar og mér finnst mikilvægt að svo verði áfram og að safnið tali við samtímann .
Sem dæmi um það má nefna að næsta haust setjum við upp sýningar sem við tengjum við Friðarsúlu Yoko Ono .
Súlan er listaverk eftir Ono , staðsett hér og hefur það markmið að vera málsvari friðar í heiminum .
Mér finnst ástæða til að tengja það sem verkið stendur fyrir hingað inn í safnið með sýningum á verkum listamanna sem fjalla um sama efni .
Því munum við í haust leggja Hafnarhúsið undir sýningar þar sem stríð og staða friðarmála í heiminum verða skoðuð , í víðu samhengi ; friður milli þjóða og milli manna .
Þá verðum við í vor með sýningu hér sem mér finnst líka tala inn í ákveðna umræðu í samfélaginu , hún bar lengi vinnuheitið Náttúrugripasafnið en verður kölluð Ríki .
Þar nálgumst við náttúruna og viðfangsefni sem tengjast henni í gegnum verk sem endurspegla flokkunarkerfi náttúruvísinda .
Þar kemur inn ákveðið verndarsjónarmið og breytingar sem eru að verða á náttúrufari en margir listamenn búa líka til eigin flóru og fánu og við vinnum með það .
Við stefnum að því að þetta verði alþjóðleg sýning enda er svo mikilvægt að sýna íslenska myndlist í samhengi alþjóðlegrar listar .
Í framhaldi af þessu er ég með á teikniborðinu sýningu sem fjallar um virði landsins , allt frá aldamótunum 1900 .
Þessar sýningar fjalla allar um mál sem skipta okkur máli .
" Svolítið kapphlaup núna Starfsfólk Listasafns Reykjavíkur þarf samtímis að huga að sýningum í mörgum sölum .
Í Hafnarhúsinu eru sex sýningarrými , tveir salir á Kjarvalsstöðum auk millirýma og þá er það Ásmundarsafn .
Eru þau sífellt í kapphlaupi við að fylla í salina ? " Nei , nei , " svarar Ólöf .
" Hér vinnur mikið fagfólk sem hefur vissulega í mörg horn að líta en jú þetta er svolítið kapphlaup núna , það er stutt síðan ég kom inn og þá þurfti að breyta sumu , færa annað .
Stóra sýnin snýst um þá virkni sem á að vera í þessum söfnum .
Og þá er vissulega margt undir .
Á þessu ári tökum við til að mynda ákveðna áhættu á Kjarvalsstöðum .
Þar verðum við bara með þrjár sýningar allt árið og bara tvö sýningartímabil .
Fimmta febrúar opnum við gríðarmikla Kjarvalssýningu , í öllu húsinu , og hún stendur til hausts .
Við sýnum Kjarvalsverk úr okkar safneign og í samstarfi við Gerðarsafn fáséð verk úr safneign Þorvaldar Guðmundssonar og Ingibjargar Guðmundsdóttur í Síld & fisk .
Með þessu erum við að setja upp vandaða sýningu sem stendur nokkuð lengi á sama tíma og við þurfum að hagræða í rekstri .
En hvað lengd sýninga varðar þá vinnur margt með þessu , eins og að samsetning safngestanna hefur breyst mikið á undanförnum árum .
Sérstaklega þó hér í Hafnarhúsinu þar sem aðsóknin er gríðarlega góð og teljum við að fjölgunina megi rekja til erlendra ferðamanna .
Þegar sýning var sett upp í íslensku safni hér áður fyrr höfðu allir sem ætluðu sér séð hana eftir sex vikur .
Eftir það kom enginn .
Nú flæðir fólk hér inn í Hafnarhúsið alla daga .
Með því að láta sýningar standa aðeins lengur en fyrrum getum við líka verið með markvissari miðlun og skapað eftirsóknarverðan sveigjanleika fyrir til dæmis skólahópa .
Það eru því tækifæri fólgin í lengri sýningartímum , en líka ákveðin áhætta .
" Ólöf segir mikilvægt að gera sýningar sem skipta máli fyrir íslenska listasögu og þar á meðal vandaðar yfirlitssýningar með verkum lifandi listamanna og samhliða útgáfu .
" Vestursalur Kjarvalsstaða býður til að mynda upp á mjög spennandi möguleika hvað slíkar sýningar varðar .
Í haust opnum við þar sýningu sem fellur þó ekki alveg undir það að vera yfirlitssýning en það er einkasýning á verkum Hildar Bjarnadóttur .
Sú sýning verður mikilvægur liður í hennar ferli og tækifæri til að kynna hennar verk vel með útgáfu , " segir hún og nefnir annað verkefni sem mun senn hefjast á Kjarvalsstöðum .
" Vinnuheiti þess er " Kolli kinkað til Kjarvals " , það verður í forsölunum og mjög lifandi , " segir Ólöf .
" Við höfum valið til samstarfs samtímalistamenn sem á einhvern hátt tengjast Kjarval eða vinna með hugmyndir sem tengjast verkum hans .
Þetta geta verið verk sem standa yfir í ákveðinn tíma , gjörningar , fyrirlestrar ; verkefnin verða mjög lífræn og munu án efa hæfa þessu magnaða húsi sem Kjarvalsstaðir eru .
" Í Ásmundarsafni við Sigtún hafa iðulega líka verið settar upp sýningar þar sem verk Ásmundar eru sett í samhengi við verk annarra listamanna , úr samtíma okkar eða hans .
Því verður haldið áfram .
" Næsta sýning þar verður samtal verka Ásmundar við samtímalistamann , Elínu Hansdóttur , og í haust hef ég áhuga á að setja upp yfirlitssýningu með verkum hans því þá gefum við út nýja bók um Ásmund , " segir Ólöf .
Ber að skapa safninu ný tækifæri – Hugmyndirnar eru margar en þú segir líka að þið séuð að skera niður að kröfu yfirstjórnar borgarinnar .
Er það ekki erfitt ? " Það er stórkostlega gaman , " segir Ólöf og hlær .
" Nei , en til þess er ég ráðin að finna út úr þessu .
Að geta staðið undir þeim væntingum sem gerðar eru til þessa safns , og eru miklar , en um leið unnið úr því fjármagni sem við höfum .
Í því ber mér líka að skapa safninu ný tækifæri .
" Listasafn Reykjavíkur hefur fimmtán milljónir króna árlega til kaupa á listaverkum .
Innkaupanefnd velur þau með safnstjóra .
" Varðandi innkaupin þá er mikilvægt fyrir safnið að safneigninni sé viðhaldið og að það sé hægt að vinna upp úr henni góðar sýningar , auk þess sem safnið gefi góða mynd af íslenskri myndlistarsögu , " segir hún .
Hvað hugmyndafræði við innkaup varðar segir Ólöf að oft hafi verið keypt verk sem unnin séu sérstaklega fyrir safnið í tengslum við sýningar .
Stundum gefst líka tækifæri til að þétta safneignina , eins og þegar vænt verk eftir Kjarval var keypt í fyrra .
" Það er mikilvægt að geta gefið heildstæða mynd af því sem er helst að gerast í íslenskri myndlist – það er þó útilokað að ná utan um allt því það er svo gríðarmikið á seyði að við höfum áhuga á að eiga miklu meira en við getum ! Við kaupum ekki mikið aftur í tímann , þótt það komi fyrir og þá til að þétta í listsögulegar eyður , en okkar helstu listamenn þurfa að vera kynntir í safneigninni með dæmum sem endurspegla ferilinn .
" Eins og kom fram hefur Ólöf endurvakið sýningar ungra listamanna í D-sal Hafnarhússins , fólks sem tekur þar sín fyrstu skref inn í safnaheiminn í samtali við starfsfólk safnsins sem er sýningarstjórar .
" Við beinum athygli gesta að verkum áhugaverðra listamanna með ungan feril og þá er þetta verkefni líka áskorun fyrir okkur starfsmennina um að fylgjast vel með því sem er í gangi .
Mér finnst mikilvægt að safnið sé ekki lokað fyrir því nýjasta .
" Næsti fundur bíður Ólafar en áður segir hún að mikilvægt sé að safnið haldi áfram að panta verk af reyndari listamönnum fyrir sýningar eins og reglulega hafa verið settar upp í A-sal Hafnarhúss .
" Sá salur er mjög áhugaverður , með þeim möguleika að hægt er að opna hann út á götuna og tengja safnið beint við umhverfið .
Mér finnst mikilvægt að safnið eigi í öflugu samtali við umhverfið og við séum aðgengileg fyrir alla .
Það er eitt af því sem við erum sífellt að hugsa um .
Hér er ótrúlega margt í gangi ! " 