Ný tækni er oft sýnd veiði , en ekki gefin – það sem hægt er að gera er stundum svo mikið vesen eða svo lélegt þegar á reynir að það tekur því ekki að fást við það .
Gott dæmi um það er draumurinn um að nota snjallsíma sem far- eða borðtölvu , en ný tengikví frá Microsoft og viðbót í Windows 10 breytir öllu .
Einu sinni var maður alltaf með fartölvu á ferðalögum , mikinn hlunk í mikilli tösku sem dragnast þurfti með á flugvöllum og mátti aldrei skilja við sig .
Þegar fartölvur urðu fistölvur varð lífið aðeins bærilegra og svo líka þegar öll gögn fluttu í skýið – þá var ekki lengur þörf á að vera með utanáliggjandi harðan disk og CD brennara / lesara .
Já , og svo komu spjaldtölvurnar , en þær voru eiginlega bara sýndarhagræði , það var ekki hægt að vinna á þeim af neinu viti og því var fartölva og spjaldtölva í fartölvutöskunni .
Þó ekki sé hægt að bera saman örgjörva í farsíma og borðtölvu er óhætt að segja að nýlegur farsími samsvari smávaxinni tölvu og svo komið að margt það sem hægt er að gera á far- eða borðtölvu er hægt að gera á farsíma og á farsíma er hægt að gera nánast allt sem hægt er að gera á spjaldtölvu ( aukinheldur sem farsíma með 5,7 " skjá mætti svo sem kalla spjaldtölvu ) .
Ég geri líka ráð fyrir að margir séu hættir að vera með spjaldtölvu með sér , en þeir sitji enn uppi með fartölvuna því það getur verið snúið að vinna á farsíma – maður getur reddað sér en ekki gert flókna hluti nema með harmkvælum .
Nýtt apparat frá Microsoft , sem fyrirtækið kallar einfaldlega Microsoft Display Dock , boðar nýja tíma í þessu efni , því það apparat er beinlínis ætlað til þess að nýa aflið sem felst í farsímanum , breyta honum í tölvu , án þess hann hætti þó að vera farsími .
Nú geri ég ráð fyrir að allmargir þekki það þegar menn tengja farsíma við tölvuskjá þá birtist spegilmynd af farsímaskjánum , bara miklu stærri .
Með þessari nýju tengikví frá Microsoft og viðeigandi hugbúnaði verður tölvuskjárinn aftur á móti viðbót við símaskjáinn og þá hægt að keyra ýmislegan hugbúnað á símanum , til að mynda Office-pakkann .
Þá er ekkert eftir nema tengja mús og lyklaborð við alla saman , ýmist með snúru í kvína eða með Bluetooth .
Lykilatriði í þessu er að síminn er enn sími , því hægt er að hringja símtöl og svara , senda SMS og álíka án þess að það trufli það sem sést á skjánum .
Annað lykilatriði er viðbót í Windows 10 sem kallast Continuum og sú viðbót breytir símanum í tölvu , ef svo má segja , stýrir viðbótar skjáborði þegar síminn er tengdur við annan skjá .
Viðbótin sér síðan um það að birta símaútgáfuna af Excel , svo dæmi sé tekið , sem borð- eða fartölvuútgáfu með stuðning við mús og lyklaborð , en hún vinnur með öllum forritum sem keyra jafnt í öllum afbrigðum af Windows 10 , farsímaútgáfu , borðtölvuútgáfu og leikjatölvuútgáfu svo dæmi séu tekin , en slík forrit flokkar Microsoft sem Universal-smáforrit .
Það eru ekki öll forrit en fer fjölgandi að sögn Microsoft-manna , þó sum vanti .
Þannig eru til eða rétt ókomin Universal-smáforrit fyrir Facebook , Facebook Messenger , Instagram , Box , Shazam , Netflix , Twitter og Audible svo dæmi séu tekin , en ekkert bólar aftur á móti á Skype , SnapChat , WhatsApp , Spotify , YouTube eða Tinder .
Það gefur svo augaleið að ekki er hægt að nota aðra síma við a tarna nema þá sem keyra Windows fyrir síma , Windows 10 nánar tiltekið , sem er nú verið að dreifa í síma um heim allan smám saman ( allir Lumia símar sem eru með Windows 8 eða 8.1 fá fría uppfærslu í Windows 10 ) .
Kvíin sjálf er ekki ýkja flókið fyrirbæri að sjá , lítill og þungur kubbur sem er náttúrlega hið besta mál , enda kostur að hafa hann stöðugan á borðinu .
Ekki skortir tengir á hann , eins og rakið er hér til hliðar , en rétt að taka fram að hann notar nýja gerð USB-tengja , USB-C , og þá átt við það tengi sem er úr síma í kvína .
USB-C-tengi hafa áður verið rædd á þessum stað og óhætt að spá því að þau eigi eftir að leggja undir sig heiminn , enda býður USB-C upp á 40 gígabita á sekúndu í gagnastreymi , hægt er að keyra tvo 4K skjái samtímis og streyma 100 W af straumi í hleðslu svo fátt eitt sé talið .
Smsé : þetta er snilldarlausn og gefur forvitnilega möguleika á ferðinni , svo ekki sé meira sagt , enda er alls staðar að finna skjái með HDMI-tengi , til mynda sjónvarpstæki ...
Í stað músar er hægt að nota símann sjálfan sem músarflöt ef vill , til að mynda til að spara USB-tengi .
Tvö skjátengi eru á kvínni , DisplayPort og HDMI , en síminn er tendur í HDMI-tengið .
Síðan eru tvö x USB 2.0 tengi og eitt USB 2.0 með meiri spennu .
Varla þarf að taka það fram að USB-C-tengið hleður símann á meðan hann er tengdur og því hægt að nota straum USB-tengið í að hlaða annað tæki .
Árni Matthíasson 