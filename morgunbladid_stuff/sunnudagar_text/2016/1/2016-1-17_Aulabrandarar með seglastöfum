Sigríður Halldórsdóttir svarar spurningum um eftirlæti fjölskyldunnar þessa vikuna .
Fjölskyldumeðlimir eru : Sigríður Halldórsdóttir , dagskrárgerðarmaður á RÚV , Jón Ragnar Ragnarsson , kennari við Menntaskólann við Hamrahlíð , Urður Ása Jónsdóttir , 5 ára , og annað barn á leiðinni á allra næstu dögum .
Þátturinn sem allir geta horft á ? Rætur á RÚV ! Allir vitlausir í þann þátt á þessu heimili .
Maturinn sem er í uppáhaldi hjá öllum ? Allt sem ég elda .
Það kemst enginn upp með neitt múður ! Skemmtilegast að gera saman ? Okkur finnst mjög gaman að fara í sund saman , þótt það sé nú ósköp hversdagslegt .
En þá er líka algjört skilyrði að fara í útiklefann og skjálfa inn að beini ! Það er svo hressandi .
Borðið þið morgunmat saman ? Já , það er mikilvæg stund í okkar fjölskyldu .
Þar förum við yfir heppilegt magn rúsína í meðalstórum Cheerios-skálum , Urður krefur okkur um svör við því hvers vegna hún fái ( næstum því ) aldrei jarðarber út á Cheeriosið eins og á myndinni á pakkanum .
Heldur bara rúsínur , eða í besta falli banana .
Og svo færum við rök fyrir mismunandi skoðunum okkar á æskilegri þykkt hafragrauts .
Við erum óðum að þokast í átt að samkomulagi .
Hvað gerið þið saman heima ykkur til dægrastyttingar ? Tölum og spilum og stöndum á haus .
Svo erum við öll sannir áhugamenn um Legó .
Það kann að vera að við foreldrarnir höfum stundum keypt nýjan og spennandi Legó-kassa meira fyrir okkur sjálf en dótturina .
Það gæti hafa gerst .
Án þess að ég fullyrði neitt .
Svo er í miklu uppáhaldi að skrifa vel valin orð á ísskápinn með seglastöfum .
Það þjónar ekki bara tilgangi við það að kenna frumburðinum að lesa og skrifa , heldur er það líka frábær leið til þess að koma aulabröndurum á framfæri ( sjá mynd ) .
