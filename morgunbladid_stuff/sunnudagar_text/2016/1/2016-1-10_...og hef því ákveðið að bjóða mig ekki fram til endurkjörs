aðeins örfáir dagar eru frá því Ólafur Ragnar tilkynnti að hann hygðist hætta sem forseti eftir fimm kjörtímabil en nokkrir hafa þegar lýst yfir framboði .
því hefur verið spáð að frambjóðendur til forseta gætu orðið fleiri en nokkru sinni fyrr .
Sunnudagsblað Morgunblaðsins ætlar að fylgjast með baráttunni um bessastaði fram að kosningum .
Þótt enn sé langt í að nýr forseti taki við lyklavöldum á Álftanesinu hafa nokkrir einstaklingar þegar lýst sig reiðubúna til að taka að sér embætti forseta Íslands .
Tilkynningar um framboð eru misjafnlega formlegar .
Þorgrímur Þráinsson hóf sitt framboð nánast óvart í nóvember síðastliðnum .
Eftir að einhverjir honum ótengdir stofnuðu falska síðu á facebook þar sem framboði Þorgríms til forseta var lýst yfir fóru fjölmiðlar að hringja og einhverju varð hann að svara .
Um leið og hann sór af sér tengsl við síðuna svaraði hann spurningunni um mögulegt framboð þannig að það væru 95% líkur á að hann myndi bjóða sig fram til embættis forseta .
" Það fer mér ekki að segja ósatt og þegar ég var spurður beint út , snemma morguns þennan örlagaríka dag , hvort ég ætlaði að bjóða mig fram til forseta þá varð ég að segja satt þótt það væri kannski tveimur mánuðum of snemma , " sagði Þorgrímur í viðtali við Sunnudagsblað Morgunblaðsins í desember síðastliðnum , skömmu eftir hina snemmbúnu framboðsyfirlýsingu .
Degi áður en Ólafur Ragnar tilkynnti brotthvarf sitt úr embætti lýsti Elísabet Kristín Jökulsdóttir yfir framboði sínu til forseta .
Hinn 29. desember birti hún hugleiðingu um mögulegt forsetaframboð á facebooksíðu sinni en það var svo á gamlársdag sem hún tilkynnti það formlega , á sinn einstaka hátt , úr eldhúsinu .
" Ég er bara að fylgja einhverju hugboði , " segir Elísabet í fyrsta myndbandinu sem hún birti af sér sem frambjóðanda .
Í öðru myndbandi talar hún um hlutverk forsetans , sem sé að vera andlegur leiðtogi en segir Ólaf Ragnar fyrst og fremst hafa verið pólitískan leiðtoga .
" Ég verð skemmtikrafturinn og andlegur leiðtogi og mun sameina þetta tvennt , sem er júník .
" Síðuna Forsetaframboð Elísabetar er að finna á facebook .
Ari Jósepsson er einnig í framboði til forseta Íslands og er kannski lengst kominn í sínu framboði því hann hóf undirskriftasöfnun hinn 14. desember á vefnum www.petitions24.com undir heitinu Forsetaframboð Ara Jósepssonar 2016 .
Nú þegar hefur hann safnað yfir 130 undirskriftum , eða innan við einum tíunda af hinum lögboðnu 1.500 sem safna þarf til að hann geti verið í kjöri .
Býður sig fram í fimmta sinn Fáir hafa meiri reynslu af því að fara í framboð til forseta en Ástþór Magnússon .
Hann hyggst nýta reynslu sína og fer fram í fimmta sinn en Ástþór var líka í framboði 1996 , 2000 , 2004 og 2012 .
Ástþór hlaut 2,7% atkvæða í kosningunum 1996 , 1,5% árið 2004 en í hin tvö skiptin var framboð hans dæmt ógilt .
Tilkynning Ástþórs um framboð var heldur sérkennileg að þessu sinni en hann opinberar það í raun með bréfi til Öryggis- og samvinnustofnunar Evrópu ( ÖSE ) dagsettu hinn 2. janúar .
" Ég mun endurtaka forsetaframboðið " Virkjum Bessastaði " með ósk um að taka þátt í kjöri forseta Íslands hinn 25. júní 2016 .
Áhyggjuefni er hvað íslenskir fjölmiðlar hafa ítrekað verið misnotaðir í aðdraganda kosninga til að draga taum einstakra frambjóðenda um leið og lítið er gert úr öðrum , jafnvel með háði og spotti .
Þannig hafa fjölmiðlarnir mótað skoðanir almennings og í raun ráðið úrslitum kosninga , " segir í bréfinu þar sem Ástþór biðlar til ÖSE að hafa eftirlit með kosningunum .
Í bréfinu segist hann raunar hafa tilkynnt framboð sitt á gamlársdag á facebook en fjölmiðlar hafi ekki veitt því eftirtekt .
Á þriðja degi ársins steig svo Hildur Þórðardóttir fram með tilkynningu á samfélagsmiðlinum facebook og lýsti því yfir að hún byði sig fram til forseta í sumar og birti viðeigandi mynd af sér í skautbúningi .
" Einkunnarorð mín eru samvinna , skilningur , kærleikur , samkennd og auðmýkt .
Forsetinn hefur kannski ekki mikið vald til að breyta , en hann er leiðtogi og verður að hafa skýra framtíðarsýn , " segir Hildur meðal annars í framboðstilkynningu sinni .
Hún er ekki komin með sérstaka vefsíðu fyrir framboðið en segir frá sínum hugðarefnum á facebooksíðu sinni auk þess sem hún hefur stofnað sérstakan bankareikning fyrir framlög til framboðs síns .
Sturla ætlar fram Á vefsíðunni landidmitt.blogspot.is er að finna áskorun á Sturlu Hólm Jónsson um að bjóða sig fram til forseta .
Þótt hann hafi ekki tilkynnt framboð sitt formlega staðfestir hann það á facebooksíðu sinni að hann hyggist safna undirskriftum og gefa kost á sér til embættis forseta .
" [ É ] g ætla að safna undirskriftum og bjóða mig fram .
Svo verður bara að sjá hvað verður , " segir Sturla þann 2. janúar á facebooksíðu sinni þegar hann er spurður um mögulegt framboð .
Nokkuð afdráttarlaus yfirlýsing um að hann hyggist láta reyna á það hvort þjóðin vilji fá hann á Bessastaði .
Hann segir ennfremur á facebook að von sé á tilkynningu um framboðið til fjölmiðla á næstu dögum .
Einn frambjóðandi , Árni Björn Guðjónsson , átti líklega eitt skammvinnasta framboð sögunnar .
Hann sendi tilkynningu á fjölmiðla þann 2.janúar um að hann hygðist bjóða sig fram til forseta en tveimur dögum síðar barst önnur tilkynning um að hann drægi framboðið til baka .
Enn er nærri hálft ár til stefnu og ljóst að margt getur gerst og margir forseta frambjóðendur gætu sprottið fram á næstu vikum og mánuðum .
