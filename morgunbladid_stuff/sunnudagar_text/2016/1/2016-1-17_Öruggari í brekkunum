Skíðamennska er skemmtilegt áhugamál sem fjölskyldan getur stundað saman .
En því fylgir viss áhætta og þarf fólk að kynna sér vel reglur og öryggisatriði .
Magnús Árnason , framkvæmdastjóri skíðasvæða höfuðborgarsvæðisins , telur að bakbrynjur ættu að vera jafnsjálfsagðar og hjálmar Ásdís Ásgeirsdóttir asdis@mbl.is Það snjóar í fjöllum landsins og skíðavertíðin er komin á fullt .
Að vonum kætast skíðaáhugamenn enda er fátt skemmtilegra en að renna sér niður snævi þaktar brekkur .
Margir foreldrar eru að koma börnum sínum á skíði eða bretti enda er skíðamennska tilvalið fjölskyldusport og sameinar hreyfingu , útivist og samveru .
En skíðaíþróttin er ekki hættulaus frekar en aðrar íþróttir og er að mörgu að huga , ekki síst fyrir foreldra og forráðamenn barna .
Því er ekki úr vegi að fara yfir reglur og öryggisatriði en margir gera sér ekki grein fyrir hættunum .
Foreldrar eru fyrirmyndir Magnús Árnason , framkvæmdastjóri skíðasvæða höfuðborgarsvæðisins , segir að brýna þurfi fyrir foreldrum að kynna reglurnar fyrir börnunum .
Hann telur afar mikilvægt að allir noti hjálm en einnig nefnir hann bakbrynjur sem ættu að vera jafn sjálfsagður öryggisbúnaður og hjálmurinn .
" Það þarf að höfða til foreldra að þeir velji fyrir börnin sín brekkur eftir getu , en ég mæli eindregið með notkun bakbrynja .
Við erum búin að ná gríðarlega langt með notkun hjálma , og það er eiginlega undantekning ef fólk er ekki með hjálm .
Foreldrar verða að vera góðar fyrirmyndir í þessu og kaupa sér hjálm þannig að barnið setji á sig hjálm frá upphafi , " segir Magnús en vill endilega að fólk fari einnig að nota bakbrynjur .
" Ég fer oft til útlanda með dóttur mína á skíði og mér líður miklu betur vitandi að hún er með brynju á bakinu .
Þetta á að vera einn af þessum öryggishlutum .
Það er þægilegt að vera með þetta , þetta er hlýtt og ég myndi hiklaust mæla með þessu .
Þetta byrjaði á brettafólkinu en er komið fyrir skíðafólkið líka .
Brynjan ver hrygginn og stóru líffærin .
Slysin verða , maður nær því miður aldrei að koma í veg fyrir þau , það eru alltaf einhverjir sem fara of hratt miðað við getu og stjórna því ekki og lenda á næsta manni , " segir hann og telur að bakbrynja og hjálmur geti komið í veg fyrir slæm slys .
Virða rétt hins sem er neðar Víða erlendis eru sérstakir staðir í fjöllunum helgaðir brettafólki , svokallaðir " brettaparkar " og þar fær brettafólk að leika sér í friði fyrir skíðandi fólki og að sama skapi er brettafólkið ekki fyrir hinum sem á skíðum eru .
Hér á landi eru skíðasvæðin ekki svo stór að hægt sé að einangra hópana tvo , þó svo að sums staðar séu afmörkuð svæði fyrir brettafólk .
" Við getum ekki stjórnað því hvar fólk rennir sér í fjallinu en við erum með brettapark þar sem þeir vilja vera , " segir Magnús en bætir við að þessir tveir hópar renni sér samt niður sömu brekkurnar .
Við því sé lítið að gera nema að virða reglurnar í fjallinu .
" Það sem fólk er ekki að virða er það að sá sem er fyrir neðan , hann hefur réttinn , það er ófrávíkjanleg regla .
Þetta er sú regla sem þyrfti oftar að impra á , " segir Magnús .
Hann segir að erfitt geti verið að stöðva fólk í brekkum til að lesa því reglurnar en að skíðagæslumenn séu bæði á sleða og skíðandi í brekkunum að fylgjast með og taka stöðuna .
Fyrst og fremst er það hlutverk foreldra að upplýsa og fræða börn sín um hætturnar og brýna fyrir þeim öryggisreglurnar .
Það vilja allir koma heilir niður úr brekkunni , rjóðir í kinnum og skella sér í kakó með rjóma .
Tíu reglur alþjóðaskíðasambandsins ( FIS ) Tillitssemi Skíða- eða snjóbrettamaður skal hegða sér á þann hátt að hann stofni ekki öðrum í hættu , valdi óþægindum eða skaða .
Stjórn á hraða Skíða- eða snjóbrettamaður skal ávallt hafa fullt vald á hraðanum .
Hann skal ekki fara hraðar en geta hans leyfir og aðstæður hverju sinni , svo sem veður , færi og fjöldi í brekkum .
Að velja sér leið Sá sem kemur niður brekku eða aftan að öðrum skíða- eða snjóbrettamönnum skal velja sér leið þannig að hann stofni ekki þeim sem fyrir framan eru í hættu .
Framúrtaka Fara má framúr eða framhjá öðrum skíða- eða snjóbrettamanni fyrir ofan hann eða neðan , hægra eða vinstra megin , að því tilskildu að sá sem farið er framúr eða framhjá hafi allt það svigrúm sem hann þarf .
Að fara inn í eða vera á merktri braut Sá sem fer inn í merkta braut eða leggur aftur af stað eftir að hafa stansað eða sveigt upp á við skal líta vel í kringum sig og ganga úr skugga um að hann stofni hvorki sjálfum sér né öðrum í hættu .
Stansa í brekkum Skíða- eða snjóbrettamaður skal ekki stansa þar sem braut er þröng eða útsýni takmarkað nema brýna nauðsyn beri til .
Ef hann dettur skal hann færa sig úr brautinni eins fljótt og hann getur .
Gengið upp eða niður brekku Skíða- eða snjóbrettamenn sem fara fótgangandi upp eða niður brekku skulu ganga í jaðrinum á merktum brautum .
Leiðbeiningar á skiltum Skíða- eða snjóbrettamenn skulu fara í einu og öllu eftir leiðbeiningum á skiltum sem hafa verið sett upp í brekkum .
Aðstoð Ef slys ber að höndum skulu allir veita þá aðstoð sem þeir geta .
Að gefa sig fram eftir slys Allir skíða- eða snjóbrettamenn sem verða vitni að eða lenda í slysi skulu gefa sig fram , án tillits til þess hvort þeir bera ábyrgð á slysinu eða ekki .
