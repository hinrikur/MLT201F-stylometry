Milljóna tjón varð á brúm , vegum , varnargörðum , ræktun og girðingum í Skaftártungu í Skaftárhlaupi í lok september og byrjun október .
Loka varð brúnni á Eldvatni við Ytri-Ása fyrir umferð þar sem áin gróf undan eystri stöpli hennar en Hringvegurinn hélst opinn .
Mikill kraftur var í hlaupinu , eins og sást við brúna inn í Skaftárdal sem var umflotin , enda var þetta stærsta hlaup í Skaftá frá því mælingar hófust .
Geirvartan frelsuð á Austurvelli og Twitter Viðburðurinn " Frelsum geirvörtuna – berbrystingar sameinumst ! " , sem haldinn var laugardaginn 13. júní , vakti heimsathygli .
Fór hann fram á Austurvelli , þar sem konur komu saman , og ekki síður á Twitter og öðrum samfélagsmiðlum .
Tilgangur viðburðarins , sem átta ungar konur skipulögðu , snerist um að skapa umræðu um af-klámvæðingu geirvörtunnar .
David Cameron í fótspor Winstons Churchill David Cameron , forsætisráðherra Bretlands , kom til Reykjavíkur 28. október til að sitja ráðstefnuna Northern Future Forum .
Var þetta í annað sinn sem breskur forsætisráðherra kemur til Reykjavíkur .
Cameron fetaði í fótspor Winstons Churchill sem kom í óvænta heimsókn 16. ágúst árið 1941 .
Cameron ræddi meðal annars við Sigmund Davíð Gunnlaugsson forsætisráðherra og heimsótti Alþingishúsið eins og forveri hans gerði fyrir 70 árum .
Flugkennarar létust í brotlendingu Tveir ungir karlmenn , báðir flugkennarar og flugmenn , fórust þegar lítil kennsluflugvél frá Reykjavíkurflugvelli brotlenti í úfnu hrauni sunnan Hafnarfjarðar um miðjan nóvember .
Rannsóknarnefnd flugslysa rannsakar slysið .
Flugvélin var ein af fimm nýjum kennsluflugvélum Flugskóla Íslands og voru hinar vélar skólans skoðaðar áður en þær voru teknar í notkun á ný .
Ekkert athugavert fannst .
Mesta snjódýpt í Reykjavík í desember Mikið snjóaði á landinu í byrjun desember .
Fara þarf meira en 30 ár aftur í tímann til þess að finna dæmi um viðlíka snjódýpt og þá var í Reykjavík .
Að morgni 2. desember var 42 sentímetra jafnfallinn snjór og hefur desembersnjór aldrei mælst svo mikill .
Snjórinn og óveður sem gengu yfir trufluðu daglegt líf landsmanna .
Samgöngur tepptust .
Í þéttbýli var oft nóg að fá aðstoð við að ýta .
Mikið tjón í stórbruna á Selfossi Mikið tjón varð þegar hús Plastiðjunnar á Selfossi brann að kvöldi 23. nóvember .
Mikill eldsmatur var inni í verksmiðjunni og barðist allt tiltækt slökkvilið við eldinn .
Slökkvilið frá nágrannasveitarfélögum komu fljótt á vettvang og aðstoðuðu .
Eitraður reykur barst frá verksmiðjunni og brá slökkvilið á það ráð að rýma nærliggjandi hverfi og opnaði fjöldahjálparstöð í Vallaskóla .
Einn maður var inni í verksmiðjunni .
Komst hann út til að hringja á slökkvilið .
Ekki urðu meiðsli á fólki .
Eigendur fyrirtækisins hófu strax undirbúning að enduruppbyggingu .
Átök á opinbera vinnumarkaðnum Árið einkenndist af verkföllum og átökum á opinbera vinnumarkaðnum .
Bitnuðu aðgerðirnar harðast á Landspítalanum og heilbrigðiskerfinu .
Alþingi stöðvaði verkfall BHM og Félags íslenskra hjúkrunarfræðinga með lögum í júní og fól gerðardómi að ákveða kjör félagsmanna .
BHM hefur kært aðgerðina til Mannréttindadómstóls Evrópu .
Árni Stefán Jónsson , formaður SFR , mætir til sáttafundar í Karphúsinu í verkfalli stærstu félaganna í BSRB , undir vökulu auga löggæslumanna .
Stærstu samtökin á almenna vinnumarkaðnum náðu samningum við vinnuveitendur snemmsumars .
Margir fylgdust með sólmyrkvanum Sólmyrkvinn sem varð að morgni 20. mars fór ekki framhjá nokkrum Íslendingi en slíkt gerist þegar tunglið gengur milli sólar og jarðar og myrkvar sólina að hluta til eða í heild frá jörðu séð .
Góð skilyrði voru til að fylgjast með sólmyrkvanum hér á landi enda flykktust hingað ferðamenn með skemmtiferðaskiptum og þotur hófu sig á loft með áhugafólk .
Skemmtileg stemning myndaðist víða á landinu og brutust meðal annars út fagnaðarlæti þegar sólmyrkvinn náði hámarki hjá þeim þúsundum sem safnast höfðu saman fyrir framan aðalbyggingu Háskóla Íslands en þar var haldin sólmyrkvahátíð í tilefni dagsins .
Listnemi í sviðsljósinu í heila viku Gjörningur Almars Atlasonar , myndlistarnema í Listaháskóla Íslands , virtist vera eitt helsta umræðuefni landsmanna í byrjun desember .
Hann var nakinn inni í lokuðum plexí-glerskassa í heila viku .
Fólk gat fylgst með honum dag og nótt í beinni útsendingu á netinu .
Margir nýttu sér þann möguleika að " njósna " um manninn og sumir spurðu hvort þetta væri virkilega list .
Vakti gjörningurinn athygli út fyrir landsteinana .
Frakklandsforseta afhent brot úr Sólheimajökli François Hollande , forseti Frakklands , hélt aðalræðuna á ráðstefnunni Hringborð norðurslóða sem haldin var í Hörpu um miðjan október .
Frakklandsforseti kynnti sér áhrif hlýnunar andrúmsloftsins á jökla með skoðunarferð með Ólafi Ragnari Grímssyni , forseta Íslands , að Sólheimajökli .
Þar afhenti Dorrit Moussaieff forsetafrú Frakklandsforseta brot úr Sólheimajökli .
Hús skemmdust og bátar sukku í óveðri Mikið eignatjón varð í óveðri sem gekk yfir landið í byrjun desember .
Engin alvarleg slys urðu á fólki .
Viðbragðsaðilar voru með mikinn viðbúnað og sinntu fjölda hjálparbeiðna .
Skemmdir urðu á mörgum húsum vegna foks og vatns um meginhluta landsins .
Þá urðu skemmdir á rafmagnslínum um allt land .
Einnig á bátum , bílum og tækjum .
Sem dæmi um tjón má nefna að hluti þaks fauk af íbúðarhúsi í Vestmannaeyjum og fauk á önnur hús .
Mannlaust hús á Patreksfirði eyðilagðist .
Þakplötur losnuðu af þökum í Vestmannaeyjum , víða á Suðurlandi og í Skagafirði .
Þá sukku tveir smábátar í gömlu höfninni í Reykjavík .
Kúrt með gogg undir væng Álft kúrir í febrúarkuldanum við Bakkatjörn á Seltjarnarnesi og goggurinn er að mestu falinn undir væng .
Hitastig var við frostmark og norðangarrinn blés .
Þegar mest er má sjá yfir 20 álftir á tjörninni og hugsanlega eru þær allar tengdar Svandísi sem lengi hefur ráðið þar ríkjum .
Perlu lyft af botni gömlu hafnarinnar Perla , sanddæluskip Björgunar , sökk við Ægisgarð í gömlu höfninni í Reykjavík skömmu eftir sjósetningu úr Slippnum í byrjun nóvember .
Menn frá Slippnum og úr áhöfn skipsins voru um borð og björguðust .
Hófust þegar umfangsmiklar aðgerðir á vegum útgerðarinnar og tryggingafélagsins við að ná skipinu upp .
Það tókst að lokum , um miðjan nóvember .
Öflugar dælur voru fengnar til að dæla sjó úr skipinu og tæki notuð til að tryggja stöðugleika þess .
Ljóst varð að skipið er ónýtt .
Rannsóknarnefnd samgönguslysa rannsakar atvikið .
Kosningaafmælis kvenna minnst Þess er minnst með fjölda viðburða að 100 ár eru liðin frá því íslenskar konur fengu kosningarétt til Alþingis .
Meðal annars var afhjúpaður minnisvarði um fyrstu konuna sem kosin var á þing , Ingibjörgu H. Bjarnason , við Skála Alþingis .
Á myndinni eru Drífa Hjartardóttir , fyrrverandi alþingismaður , Ólafur Ragnar Grímsson , forseti Íslands , Einar K. Guðfinnsson , forseti Alþingis , og Vigdís Finnbogadóttir , fyrrverandi forseti .
Áfram formaður á einu atkvæði Aðeins munaði einu atkvæði í formannskjöri á landsfundi Samfylkingarinnar í mars .
Sigríður Ingibjörg Ingadóttir alþingismaður bauð sig fram gegn Árna Páli Árnasyni og fékk 240 atkvæði í formannskjörinu , einu atkvæði minna en formaðurinn .
Anna Pála Sverrisdóttir fékk eitt atkvæði .
Framboð Sigríðar gegn sitjandi formanni var ekki tilkynnt fyrr en daginn fyrir formannskjörið og var því ekki hægt að efna til almennra formannskosninga , eins og gert hefur verið þegar samkeppni hefur verið um formannsstólinn .
" Var það ekki ? JÚÚÚÚ ! ! ! " Íslenska karlalandsliðið vann sér rétt til að taka þátt í lokakeppni Evrópumótsins í knattspyrnu sem fram fer í Frakklandi í sumar .
Er það í fyrsta skipti sem íslenska landsliðið kemst á lokakeppni stórmóts .
Þegar markmiðinu var náð , eftir landsleikinn við Kasakstan í byrjun september , fögnuðu leikmennirnir innilega á uppákomu með stuðningsfólki á Ingólftorgi : " Var það ekki ? JÚÚÚÚ ! ! ! " 