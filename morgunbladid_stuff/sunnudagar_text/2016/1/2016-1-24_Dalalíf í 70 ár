70 ár í Dalnum , um skáldkonuna Guðrúnu frá Lundi og verk hennar , er heiti á námskeiði sem verður í Endurmenntun Háskóla Íslands þrjú miðvikudagskvöld í mars .
Það verður fjallað um rithöfundinn Guðrúnu frá Lundi , verk hennar og áhrif á margvíslegan hátt , en á þessu ári eru 70 ár frá því fyrsta bindi Dalalífs kom út .
Sú fræga og víðfeðma skáldsaga markaði skil í íslenskri bókmennta- og menningarsögu hvað vinsældir og efnistök varðar en átti ekki upp á pallborðið hjá öllum .
" Hvað gerði það að verkum að kerlingin mátti ekki skrifa í friði á 6. og 7. áratugnum ? Í hverju lá hættan ? " er spurt á vef Endurmenntunar .
Farið verður yfir æviferil Guðrúnar Árnadóttur frá Lundi og bókin Afdalabarn tekin sérstaklega fyrir .
Hún var endurútgefin árið 2014 en kom fyrst út 1950 .
Þátttakendur lesa söguna og ræða efni hennar .
Kennari á námskeiðinu er Marín Guðrún Hrafnsdóttir , sem er með MA-próf í bókmenntum frá háskólanum í Leeds og er langömmubarn skáldkonunnar .
Gestafyrirlesari verður Kristín Sigurrós Einarsdóttir blaðamaður , sem í sumar bauð upp á nokkrar ferðir þar sem farið var um slóðir Guðrúnar frá Lundi í Skagafirðinum .
