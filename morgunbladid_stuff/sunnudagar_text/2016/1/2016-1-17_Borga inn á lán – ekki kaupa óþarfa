Ég sagði einu sinni upp ágætu starfi sem verslunarstjóri í vinsælli tískuvöruverslun .
Ég seldi vel , fór innkaupaferðir til útlanda og hafði gaman af starfinu , sem fól í sér mikil mannleg samskipti .
Eftir dálítinn tíma fór mér þó að líða illa , ég var í hringiðu tískuheimsins á Íslandi , ég var í daglegum samskiptum við konur sem áttu allt en virtust ekki geta fengið nóg .
Ég hjálpaði þeim við að velja nýtt og meira og hagnaðist á því sjálf með bónusgreiðslum sem ég fékk fyrir að selja fyrir ákveðnar upphæðir dag hvern .
Þótt ég segi sjálf frá var ég afskaplega flinkur sölumaður og var fljót að læra hvernig átti að sannfæra konur um að kaupa sér föt og skó , " segir Áslaug Guðrúnardóttir , höfundur bókarinnar Mínímalískur lífsstíll – hversu mikið er nóg , í inngangi bókarinnar .
Í bókinni lýsir Áslaug því á sannfærandi hátt hvernig hún hjálpaði konum að dreifa greiðslum á greiðslukort og fela innkaupin með einum og öðrum hætti .
Og auðvitað að reyna að fylla upp í götin í hjartanu .
" Þegar ég starfaði í tískuvöruversluninni , þá 25 ára gömul , komst ég að því að stöðug sókn eftir efnislegum gæðum getur komið fólki virkilega illa .
Þrátt fyrir að hafa þá ekki ráð á því varð ég sannfærð um að ég yrði að eignast hitt eða þetta til þess að geta talist gjaldgeng í því samfélagi sem ég þá tilheyrði .
Þegar mér varð smám saman ljóst að í starfi mínu ýtti ég undir þessar hugmyndir og væri beinn þátttakandi í hjónaerjum með því að vera dugleg sölukona ákvað ég að hætta , " segir Áslaug í bókinni .
Smáhestinum leið eins og hann hefði fengið " flash-back " þegar hann las þetta því þetta minnti óneitanlega á þá tíma sem hann vann í tískubúð .
Nema smáhesturinn var svo ungur þegar hann var í fyrrnefndu starfi að hann var ekkert að velta fyrir sér á hvaða forsendum kúnninn keypti sér föt .
Tvítugir smáhestar pældu ekki í því hvort það þyrfti að fylla upp í einhver göt í hjartanu og með hvaða hætti það væri gert .
Þeir vildu bara hafa gaman , selja eins og brjálæðingar , eignast peninga svo þeir gætu eytt ennþá meira í föt og haldið áfram að hanga í ljósakrónum á Astro eða Skuggabarnum .
Það er hins vegar gott fyrir hverja einustu spariguggu að fara í gegnum það hvers vegna hana langi í ný föt og á hvaða forsendum .
Um leið og konur fara að velta þessu fyrir sér snarminnka innkaup og / eða innkaupin breytast .
Auðvitað er ekkert að því að kaupa sér eitthvað fallegt en það þarf að vera gert á réttum forsendum og konur þurfa að hafa efni á því .
Fatakaup eiga ekki að vera framkvæmd til að öðlast augnabliks hamingju eða til þess að gleyma eigin óhamingju í nokkrar mínútur .
Mínimalískur lífsstíll snýst nefnilega ekki um að vera nískur eða nægjusamur .
Hann snýst um að njóta þess sem við eigum og að vera ekki í keppni við náungann .
Það er kannski allt í lagi að dusta rykið af þeirri hugsun áður en næsta góðæri springur í andlitið á okkur og við lendum í kjallara kreppunnar .
Til þess að vera klár í slagi framtíðarinnar væri sniðugra að borga inn á lán í stað þess að kaupa sér óþarfa .
Amen .
martamaria@mbl.is 