Framboð til forseta þurfa ekki endilega að hefjast á því að einstaklingur gefi kost á sér .
Forleikurinn að framboði felst oft í því að skorað er á einhvern að bjóða sig fram , gjarnan á samfélagsmiðlum .
Í þessum kosningum verður nauðsynlegra en nokkru sinni fyrr að hafa vald á tækninni og kunna á marga miðla .
Eyrún Magnúsdóttir eyrun@mbl.is Þegar nægilega margir hafa orðað forsetaframboð við tiltekinn einstakling og jafnvel skorað á hann eða hana opinberlega er líklegra að viðkomandi fari fram .
Líklegt verður að teljast að í forsetakosningunum framundan verði mikilvægt fyrir frambjóðendur að kunna að " koma fram " á samfélagsmiðlum ekki síður en í raunheimum .
Ragnheiður H. Magnúsdóttir framkvæmdastjóri Hugsmiðjunnar , telur að frambjóðendur í þessum kosningum þurfi líklega að kynna sig á mörgum miðlum .
" Bæði í forsetakosningum og næstu ríkisstjórnarkosningum munu samfélagsmiðlar spila stórt hlutverk .
Ef þú ætlar að ná til yngri hópa verðurðu að fara þessa leið .
" " Periscope-kosningar " í Bandaríkjunum Hún telur að Facebook og Twitter skipti máli en spáir því að frambjóðendur þurfi líka að læra að nýta sér fleiri miðla .
" Við munum sjá frambjóðendur nýta sér Snapchat líka til að ná enn yngri hópum .
Þetta verður algjört lykilatriði í kosningunum , að ná til fólks á sem flestum miðlum , " segir Ragnheiður og nefnir einnig sem dæmi myndaforritið Instagram , myndbandaforritið Vine og svo Periscope .
Síðastnefnda smáforritið gerir notendum kleift að streyma efni " í beinni " úr símanum .
Í Bandaríkjunum er talað um að kosningarnar 2008 , þegar Barack Obama komst til valda , hafi verið Facebook-kosningar en forsetakosningarnar 2016 verði hins vegar Periscope-kosningar því frambjóðendur noti forritið í auknum mæli til að koma boðskap sínum á framfæri og miðla efni til kjósenda á sínum eigin forsendum .
Áskorendasíður farnar af stað Þónokkrar síður hafa farið af stað á Facebook þar sem skorað er á fólk að bjóða sig fram til forseta .
Fljótt á litið virðast tvær áskorendasíður hafa flesta fylgjendur , síður sem skora annars vegar á Andra Snæ Magnason og hins vegar á Höllu Tómasdóttur að gefa kost á sér .
Í byrjun desember á síðasta ári fór í loftið Facebook-síða undir heitinu " Við skorum á Höllu Tómasdóttur í forsetaframboð 2016 .
" Rúmlega 1.400 manns virðist líka við síðuna ef marka má nýjustu talningu .
Halla svaraði því til að það væri ekki auðvelt að svara slíkri áskorun og að hún þyrfti að gefa sér tíma í að hugsa og ræða við sína nánustu áður en hún segði af eða á .
Fleiri eru kallaðir til .
Í byrjun nóvember var síðan " Við skorum á Andra Snæ Magnason að bjóða sig fram til forseta " sett af stað á Facebook .
Nærri 3.000 manns líkar við þá síðu .
Í samtali við mbl.is snemma í desember sagði Andri Snær það vera fallegt að vita til þess að fólk treysti honum í þetta og bætti við að hann teldi það skyldu sína að íhuga framboð alvarlega .
En hvaða þýðingu hafa þessar síður og er hægt að lesa eitthvað um mögulegt gengi viðkomandi út frá fjölda þeirra sem gera " læk " við síðuna ? Ragnheiður segist telja afar erfitt að segja til um það enn sem komið er .
" Ég held þó að þeir sem eru að íhuga framboð ættu að skoða sérstaklega hraðann á " lækunum " því hann gæti sagt meira til um mögulegt fylgi en endilega fjöldi þeirra .
Svo gengur þetta auðvitað út á að ná lykilfólki í hópinn , einstaklingum sem eru með stóran vinahóp og margir fylgja .
" Halldóra vildi ekki fram þrátt fyrir áskoranir Halldóra Geirharðsdóttir er einn þeirra einstaklinga sem skorað hefur verið á að bjóða sig fram til forseta með því að kalla eftir kröftum hennar gegnum áskorendasíðu á Facebook .
Halldóra hélt magnaða ræðu við afhendingu Grímuverðlauna síðastliðið sumar og í ágúst var stofnuð Facbook-síða undir heitinu " Við skorum á Halldóru Geirharðs að bjóða sig fram sem forseta " en alls líkar tæplega 1.200 manns við þá síðu .
Í samtölum við fjölmiðla í ágúst tók Halldóra þessu frekar á léttu nótunum , en útilokaði þó ekki framboð .
Vonir stuðningsmanna Halldóru urðu þó að engu í byrjun desember þegar Halldóra steig fram í Kastljósi þar sem hún flutti stuttan pistil og tók af allan vafa , hún ætlaði sér ekki í framboð til forseta .
Áskorendasíða eða -hópur á Facebook gæti mögulega gefið einhverjum hugmynd en það er ekki þar með sagt að allir svari kallinu .
