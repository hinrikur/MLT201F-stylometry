Eftir harkalegan viðskilnað Hafdís Huldar við GusGus hélt tónlistarkonan út fyrir landsteinana .
Síðustu árin hefur hún gefið út sólóplötur í Bretlandi sem hafa fengið frábæra dóma þar ytra og samið fyrir aðra tónlistarmenn , sjónvarp og auglýsingar .
Meðan bresku miðlarnir lofuðu hana var umfjöllun um hana hér heima , þá helst útlit hennar , á tímum afar óvægin .
Hafdís Huld gaf út þriðju sólóplötu sína í miðjum veikindum dóttur sinnar og vinnur nú að þeirri fjórðu og er hvergi af baki dottin .
Júlía Margrét Alexandersdóttir julia@mbl.is Tónlistarkonan Hafdís Huld Þrastardóttir á um þessar mundir 20 ára feril að baki en hún byrjaði 15 ára gömul í einni vinsælustu hljómsveit Íslands , GusGus , og var í sveitinni í fjögur ár .
Eftir harkalegan viðskilnað við sveitina hélt Hafdís Huld til Bretlands þar sem hún bjó í tíu ár , lauk námi í tónsmíðum og hóf sólóferil .
Ytra hefur hún fengið frábæra dóma fyrir plötur sínar , 4-5 stjörnur í breskum miðlum , en hún segir að það hafi tekið langan tíma að endurheimta trú á því að hún hefði eitthvað fram að færa í tónlistinni eftir unglingsárin með GusGus .
" Já , þetta eru orðin rétt rúmlega 20 ár , þetta hefur verið fljótt að líða .
Ég var einhvern tímann að hlusta á spurningakeppni í útvarpinu þegar upp kom spurningin ; " Hvaða ár er tónlistarkonan Hafdís Huld fædd ? " Fólk fór að giska á að ég væri ansi mörgum árum eldri en ég er .
" Hafdís segist hafa varlega kyngt munnvatni og hugsað að eitthvað yrði hún að hressa upp á útlitið .
Þetta á sér þó væntanlega þá skýringu að þar sem Hafdís Huld hefur verið svo lengi að finnst mörgum að hún hljóti að vera eldri .
Í fyrsta GusGus-verkefninu var hún að lesa undir samræmdu prófin og var með unglingabókina Gauragang með sér á æfingum .
" Ég stefndi alltaf að tónlist .
Ætlaði að verða söng- og leikkona og 9 , að verða 10 ára gömul fékk ég foreldra mína til að gefa mér tíma í stúdíói .
Ég vildi fara til Didda fiðlu , taka upp lag sem ég var búin að semja og senda í Eurovision sem ég og gerði .
Ég var afar einbeitt og ákveðin í þessu .
" Þannig að þegar GusGus ævintýrið byrjaði fannst Hafdísi Huld það bara vera eðlilegt næsta skref í átt að því að því sem hún ætlaði að tileinka líf sitt ; tónlistinni .
" Ég var líklega eins langt frá stereótýpunni um unga stelpu sem gengur í hljómsveit með eldri strákum og hægt er .
Ég hafði engan áhuga á djammi , hef aldrei drukkið eða reykt .
Ég vildi bara syngja og sinna kynningarvinnunni og eftir tónleika fór ég upp á hótelherbergi eins og hver annar unglingur og pantaði mér pítsu og vann þess á milli .
" Það kom þá kannski engum á óvart þegar þú , aðeins 16 ára , skrifaðir undir alþjóðlegan plötusamning ? " Nei , ég get ekki sagt að það hafi komið mömmu og pabba mikið á óvart .
Mér skilst að ég sé yngsti Íslendingurinn til að skrifa undir útgáfusamning sem þennan erlendis og ég veit að foreldrar mínir hefðu aldrei leyft mér að vera á tónleikaferðalögum svona ungri nema af því að þau voru viss á því að ég var með allt mitt á hreinu .
Og hafði engan áhuga á eftirpartíunum .
" Vorum ólík með ólíkan lífsstíl Hvernig rak GusGus á fjörur þínar ? " Ég var á gangi heim af kóræfingu og sá einhverja áhugaverða gaura vera að taka myndir á Kirkjuholtinu og gaf mig á tal við þá .
Ég sagði þeim að ég ætlaði að verða leikkona og gaf þeim upp heimasímann minn – þeir gætu haft samband ef þá vantaði stelpu til að leika í einhverju .
Þremur dögum síðar var hringt heim og ég beðin um að koma og leiða gamlan mann í sólskini fyrir einhverja sjónvarpsauglýsingu .
Ég var heldur betur til í það .
Í framhaldinu lék ég svo í nokkrum tónlistarmyndböndum , þar á meðal fyrir Jet Black Joe .
Það þótti mér óskaplega svalt .
" GusGus var fjöllistahópur til að byrja með og í bígerð var að gera stuttmynd .
Hópurinn sem stóð að myndinni varð hljómsveitin .
Við tóku tónleikaferðalög í fjögur ár , um Bandaríkin og Evrópu .
Hvernig gekk þetta í heild ? " Ég hafði brennandi áhuga á vinnunni og sinnti tónleikum og viðtölum af metnaði .
Við vorum hins vegar mjög ólíkt fólk með ólíkan lífsstíl .
Ég átti ekki félagslega samleið með 9-14 árum eldri mönnum sem þekktust vel og voru flest allir gamlir skólafélagar .
Mín félagslegu tengsl voru því allt öðruvísi innan hópsins ; ég var stelpa sem var á gangi í Kirkjuholtinu í Kópavogi og endaði í hljómsveitinni .
Ég hef stundum hugsað það síðan þá hvernig það væri ef ég og kannski átta vinkonur mínar í Kítón , ( innsk .
Félag kvenna í tónlist ) , værum í saman í hljómsveit með einhverjum einum 16 ára strák .
Ég held að við yrðum svolítið huggulegar við hann : " Er ekki allt í lagi , elskan ? Viltu fá þér samloku .
" Heldurðu að slíkt skrifist á að þetta voru strákar en ekki stelpur ? " Ég veit það ekki , eða hvort þetta var tíðarandinn ; að lifa lífi poppstjörnunnar með stæl .
Ég er oft hissa að ég hafi enst í fjögur ár þarna en veit að það var ástríðan fyrir því að gera tónlist sem hélt mér gangandi og plötufyrirtækið ytra var ánægt sem og aðdáendur sveitarinnar .
Þetta var mikill skellur þegar þeir félagar í hljómsveitinni sögðu við mig daginn fyrir tónleikaferðalag að ég væri svo barnaleg að þeir gætu ekki unnið með mér .
Já , vissulega var ég barn miðað við þá félaga ; Ég var 10 árum yngri en þeir .
Mér datt ekki í hug að segja það á þeim tíma en ef þeir gátu ekki unnið með einhverjum svona barnalegum hefðu þeir kannski ekki átt að velja að vinna með barni í upphafi .
" Hafdís Huld upplifði ósmekklega framkomu .
" Og það verður að segjast eins og er ; innanbúðarafbrýðisemi .
Ég hafði fengið þannig athygli að fólk var misánægt með það innan sveitarinnar .
" Hafdís Huld segir að fyrir nokkrum árum hefði hún kannski ekki þorað að segja frá þessu tímabili eins og hún raunverulega upplifið það .
" Þá lýsti ég þessum tíma sem bara frábærri reynslu .
Það er ekki fyrr en maður er orðinn þetta miklu eldri og með aðra lífsreynslu að baki að maður getur viðurkennt fyrir sjálfum sér að þetta hafi ekki verið alveg í lagi .
" Á þessum tíma voru ekki margar íslenskar sveitir sem höfðu náð frama erlendis .
Það vakti því mikla athygli þegar Hafdís Huld yfirgaf sveitina og var meðal annars greint frá því í kvöldfréttum sjónvarpsins .
Áfallastreituröskun ytra Hafdís Huld fluttist fljótt til til útlanda , fyrst til Bandaríkjanna en svo Bretlands .
Var sá brottflutningur hluti af þessum slitum ? " Ég fattaði það kannski ekki þá , en eftir á sé ég að það hefur líklega verið þannig , ákveðinn flótti .
GusGus hafði verið mitt líf frá 15-19 ára aldri og ég stóð þarna uppi og spurði mig hvað ég ætti eiginlega að gera núna .
Ég hafði ekki náð að tengjast öðrum í íslensku tónlistarlífi , strákarnir voru þeir einu sem ég þekkti .
Ég sá ekki fyrir mér að ég gæti haldið áfram í tónlist hér heima og missti hálfpartinn trúna á sjálfri mér .
Fór að trúa því sem við mig var sagt ; að ég hefði hálfpartinn verið þarna upp á punt .
Það tók mig nokkur ár að safna krafti og sækja um í London Central Contemporary Music .
" Hafdís komst inn í þann skóla í tónsmíðanám en skólinn tekur aðeins inn 12 nemendur á ári .
Hún útskrifaðist með hæstu mögulegu einkunn frá skólanum bæði í söng og tónsmíðum .
" Skólinn varð upphaf að nýrri og bættri sjálfmynd minni .
Ég var kannski ekki svona glötuð eftir allt saman .
Það tók mig dálítinn tíma að vinna úr kvíða og áfallastreituröskun eftir GusGus .
Þegar maður er svona ungur og margir á móti einum upplifirðu þetta eins og einelti .
" Áður en kom að því að Hafdís Huld hóf nám sitt vann hún þó að fjölbreytilegum verkefnum úti .
Strax eftir GusGus bauðst henni að koma til Bandaríkjanna og vinna fyrir DreamWorks , komst á svokallaðan þróunarsamning .
" Ég bjó á hóteli í Hollywood Boulevard og var sótt á morgnana til að fara í stúdíó að semja popptónlist .
Ég fann smám saman að ég var ekki tilbúin að fara þessa leið .
Þetta var á þeim tíma sem Britney Spears og Christina Aguilera voru aðalmálið .
" Þær voru tvær á þróunarsamningi hjá DreamWorks á þessum tíma , Hafdís Huld og Nelly Furtado sem kom svo með smellinn " Im like a Bird , I only fly away " og hefur selt um 20 milljónir breiðskífa .
" Ég var þarna í magabolnum , gat sungið og samið tónlist , og þeim hjá DreamWorks þótti ég tilvalin í þetta .
Þetta var mögnuð lífsreynsla út af fyrir sig og úr þessari vinnu á ég heila poppplötu sem er tilbúin .
Ég geri kannski eitthvað skemmtilegt við hana einn daginn .
" Um svipað leyti kynntist Hafdís Huld þáverandi umboðsmanni Sigur Rósar sem setti sig í samband við hana þegar hann frétti að hún væri hætt í GusGus .
Fyrir tilstilli hans fór hún til London og byrjaði að vinna með umboðsfyrirtækinu Big Dipper .
Þar kynnist hún lagahöfundinum og tónlistarmanninum Boo Hewerdine og fór að semja tónlist með honum .
Hewerdine er talinn einn afkastamesti lagahöfundur Bretlands og auk þess að semja tónlist fyrir sjálfan sig hefur hann samið lög fyrir heimsþekkta listamenn á borð við Robbie Williams , Sia , Natalie Imbruglia , Paul Young , Mel C og fleiri .
Hewerdine hefur reynst Hafdísi Huld mikill vinur sem við komum síðar að .
" Sjálfur er hann þjóðlagasöngvari og þegar ég fer að semja með honum dett ég niður á það að lagatextar mínir virka ótrúlega vel við þessa gerð tónlistar .
Við sömdum lög sem urðu svo uppistaðan að Dirty Paper Cup og þá opnaðist fyrir mér hvernig listamaður ég vildi vera .
En inn í þetta tímabil blandast ýmislegt .
Ég fer að syngja með FC Kahuna hjá Ministry of Sound .
Ég vinn fyrir mér í þessum elektróníska danstónlistarheimi og er svo meðfram því að semja einhvers konar kassagítars-þjóðlagaplötu .
Þetta voru tveir ólíkir heimar en virkaði samt vel .
" Í tónlistarnáminu kynntist Hafdís Huld unnusta sínum , Alisdair Wright , og lokaverkefni sín unnu þau saman og hlutu verðlaun fyrir .
" Þegar ég útskrifast 26 ára gömul og átta mig á því að ég er farin að semja kvikmyndatónlist , útsetja verk fyrir strengjasveitir og semja eigin verk ákveð ég með sjálfri mér að byrja á því af fullum krafti að gera mína eigin tónlist og leggja áherslu á það .
" Strax frábærir dómar Fyrsta sólóplata Hafdísar Huldar , Dirty Paper Cup , kom út stuttu eftir útskriftina úr skólanum og hlaut meðal annars Íslensku tónlistarverðlaunin árið 2007 .
Sömuleiðis náði hún eyrum tónlistarpressunnar ytra , fékk lofsamlega dóma og góða spilun .
Umfjöllun um hana birtist í fjölmiðlum Bretlands og fékk 4-5 stjörnur í blöðum á borð við The Guardian .
" Okkur var boðið að koma á tónleikaferðalag með Paolo Nutini og við ferðuðumst með honum um Bretland , Skotland og þarna voru veinandi 3-4.000 áhorfendur á öllum tónleikum .
Þá fattaði ég allt í einu að það gat í raun og veru verið gaman á tónleikaferðalögum .
Í hljómsveitinni minni voru auk Alisdair vinir mínir Steve Lind og Sarah Croft og við fjögur mynduðum sveit sem spilaði afslappaða tónlist , sem var algjörlega á mínum forsendum og það var góð tilfinning að ferðast með bandi sem var lítið gefið fyrir dramatík .
" Næstu 2-3 árin voru undirlögð af tónleikaferðalögum og Hafdís Huld spilaði nú aftur á öllum stóru tónlistarhátíðunum sem hún hafði áður spilað á með GusGus .
" Það var mikið frelsi að fá að vera í eins bleikum kjól og mig lysti án þess að fá athugasemdir og ég naut mín í botn .
Tónlistin var eins langt frá því tæknivædda og unna og ég gat verið , öll platan tekin upp á einungis átta rásum en ég vildi hafa þetta eins minimalískt og ég gæti .
Það var því mikil viðurkenning þegar plötudómarnir fóru að birtast .
" Niðurlægjandi athugasemdir um útlitið Næsta plata var Synchronised Swimmers og kom út 2009 .
Úti fékk platan dóma í sama lofsamlega dúr og fyrsta platan hafði fengið en það sem vakti athygli hérlendis og margir veltu sér upp úr var útlit Hafdísar Huldar á plötuumslaginu og tónlistarkonan fór ekki varhluta af því tali .
" Ég hafði alltaf verið með brúnt sítt hár en þarna vildi svo til að ég var nýbúin að leika í sjónvarpsauglýsingu á Spáni fyrir Mercedes Benz .
Ég hef stundum tekið að mér módelstörf – svona þegar það kemur ekki að sök að vera bara 155 cm á hæð ! En þeir höfðu beðið mig um að lita hárið á mér alveg hvítt fyir auglýsinguna .
Ég hugsaði með mér að ég myndi eflaust líta út eins og diskóbarbí en svo vandist ég því bara .
Þegar við vorum að taka myndina fyrir plötuna var ég með þetta ljósa hár og hugsaði bara með mér að já , já , ég hefði þetta bara svona án þess að vera mikið að spá í það .
" Margir tóku þessu þannig að Hafdís Huld hefði farið í útpælda markaðstengda umbyltingu í útliti .
" Fólk leyfði sér að vera ákaflega óvægið – tónlistin sjálf varð engan veginn fókusinn , þrátt fyrir að hún væri algjörlega beint framhald af því sem ég hafði verið að gera .
Fókusinn á útlit kvenna í tónlist er mun meiri en á útlit karlkyns tónlistarmanna og það er ótrúlega sorglegt .
" Hafdís Huld segir að á svipuðum tíma hafi henni verið bent á umræðu heima fyrir á spjallþráðum á internetinu þar sem fólk tjáði sig nafnlaust um hana en Hafdís Huld greindi frá því neteinelti í Kastljósi fyrir um tveimur árum .
" Þessar athugasemdir sem komu aðallega frá notendanafni Hildar Lilliendahl fékk ég fyrst sendar þegar ég var á tónleikaferðalagi í Þýskalandi , rétt áður en ég fór á svið fyrir fullu húsi .
Systir mín sendi mér linkinn á umræðuna og sagðist vona að mamma mín sæi þetta ekki þar sem talað var um að drepa mig út af tónlistarmyndbandi .
Það var svolítill skellur .
Ég hélt ekki að fólk gæti látið svona út úr sér um einhvern sem var bara að vinna vinnuna sína .
Ég var ekki einu sinni á Íslandi og manngerð sem er frekar hlédræg þótt ég sé það kannski ekki á sviði .
Ég man líka eftir umræðum í Fréttablaðinu um plötuumslög á þessum tíma þar sem bestu og verstu plötuumslög ársins voru valin , þar á meðal mitt , og það var eiginlega skelfilegt að lesa það sem fólk leyfði sér að segja .
" Í umfjöllun Fréttablaðsins birtust ummæli sem ekki var hægt að rekja beint til viðmælenda blaðsins og voru því í raun nafnlaus .
Hafdís Huld var í Fréttablaðinu kölluð " gervikrútt " .
" Frá helvíti " .
Hún væri á myndinni eins og aðþrengd eiginkona " sem er alltaf að reyna að vera MILF , en býr svo í úthverfi með fimm börn og mann sem heldur framhjá .
Og drekkur í laumi .
" ( innsk .
Þess má geta að MILF útleggst sem " Mother I ' d like to fuck " og er tungutak sem á rætur sínar í klámi .
) " Fólk hafði jafnvel ekki hlustað á plötuna sem fékk skínandi dóma úti en það virtist ekki skipta máli .
" Plata þrátt fyrir grát í 2 og ½ ár Hafdís Huld fluttist heim árið 2010 , í Mosfellsdalinn , en draumurinn hafði alltaf verið að komast í rólegt umhverfi úr stórborginni London .
" Ég er enn að hitta fólk sem heldur jafnvel að ég búi ennþá úti og það er ekkert skrýtið .
Fyrstu tvö árin var ég næstum meira úti en hér heima vegna vinnunnar en ég er með höfundarréttarsamning , plötufyrirtæki og umboðsmann úti .
Svo eignaðist ég dóttur mína Arabellu og hún var mjög óvær fyrstu árin þannig að við gátum ekki haft hana í neinni dagvistun og vorum alveg bundin heima .
Það kom ekki í ljós hvað hrjáði hana fyrr en hún gat farið að tjá sig við okkur , rúmlega tveggja ára gömul .
Það var þannig að hún grét , öskraði er kannski réttara að segja , allt upp í 18 klukkustundir á sólarhring .
Læknarnir sögðu mér að það fæddust kannski þrjú börn á ári sem væru svona rosalega óvær , sem betur fer , því ég myndi ekki óska neinum þess að þurfa að upplifa þetta .
Eftir á að hyggja finnst okkur og umboðsmanni mínum ótrúlegt að það hafi tekist að gera sólóplötuna Home á þessum tíma .
En sú plata er líka allt öðruvísi og lituð af þessu tímabili .
" Þau Alisdair gerðu hana bara tvö því ekkert annað var í boði í þessum aðstæðum .
" Ég fékk þó að vísu heimsókn sem mér þótti ákaflega vænt um , frá Boo Hewerdine .
Hann hringdi í mig og sagði að við hefðum alltaf gert lög saman á plöturnar mínar og það yrði engin breyting þar á .
Hann flaug til landsins og á einum og hálfum sólarhring gerðum við tvö lög .
Og þetta er maður sem hefur nóg að gera og þarf ekki að skreppa í svona snúninga .
Þetta er eitt af þessum augnablikum í lífinu sem manni þykir alltaf vænt um .
" Hafdís Huld segir að hún hefði aldrei sent frá sér Home nema að vera ánægð með hana og finnast hún jafnframbærileg og fyrri plötur .
Fjölskylda hennar hjálpaðist að og gekk um með Arabellu til að þau Alisdair gætu fengið sér og borða og skroppið í sturtu .
Slíkt var ástandið .
" Home er alveg jafn vönduð og fyrri plöturnar sem ég vann við mun auðveldari aðstæður en um leið get ég líka sagt að það er annar hljómur í henni út af þessu .
Ég heyri það þegar ég hlusta á hana í dag .
Ætli hún sé ekki rólegri og alvarlegri .
Ég veit að næsta plata verður öðruvísi enda er ég á öðrum stað en ég var þarna .
" Home fékk prýðisdóma í blöðum á borð við Sunday Times og Folk Radio UK valdi þetta plötu mánaðarins .
Tónleikarnir fóru úr 150 í fjóra Árið áður en Arabella fæddist spiluðu Hafdís Huld og Alisdair á yfir 150 tónleikum , ári síðar voru þeir tónleikar fernir .
" Ég komst einfaldlega ekki að heiman og við brugðum á það ráð að halda tónleika í gegnum internetið héðan af heimilinu .
Það var fjölskyldan sem skiptist á að sinna Arabellu á meðan á tónleikunum stóð og þegar hún lét í sér heyra var farið með hana út fyrir og svo aftur inn – og út – til skiptis .
Þetta verða sögurnar manns í framtíðinni en mér fannst þetta vissulega ekkert fyndið þá , með bauga niður á hné og aftur greind með áfallastreitu .
Þetta var algjör ofkeyrsla andlega og líkamlega .
" Þessi umskipti á lífinu kölluðu á að fresta þurfti fjórðu plötunni en nú hefur Arabella notið góðrar heilsu í hálft ár og platan er væntanleg á markað í haust .
" Ég man að ég talaði við umboðsmanninn minn og var þá að aflýsa Glastonbury og Big Chill og sagði að allt það skipti engu máli í samanburði við það sem ég var að díla við .
Ég vissi ekki einu sinni hvað var að hrjá barnið og við óttuðumst það versta .
" Hafdís Huld segir það hafa verið létti lífsins þegar loksins fannst út hvað hrjáði Arabellu .
Hún er með meðfædda taugaröskun sem veldur ofurnæmni .
Arabella upplifir allt áreiti í umhverfinu margfalt ; birtu , hávaða , hita og kulda til að mynda .
Það er afar erfitt að greina slíkt þegar börn eru lítil og þar að auki er þetta afar sjaldgæft .
Inni á spítalanum veinaði Arabella því enn meira en heima því þar eru ljósin svo skær .
" Við kunnum að lifa með þessu í dag .
Sem betur fer erum við Alisdair afslöppuð að upplagi og heimilið rólegt .
Við búum langt frá þjóðveginum og umhverfið er eins og best verður á kosið fyrir hana .
Hún er á Waldorf-leikskóla í jafnrólegu umhverfi og hér heima þar sem öll leikföng eru úr náttúrulegum efnum , lífrænn matur og ekkert óþarfa áreiti .
Ég held stundum að okkur hafi verið plantað hingað í sveitina áður en Arabella kom í heiminn því London hefði ekki alveg verið málið fyrir okkur fjölskylduna undanfarin ár .
" Semur mikið fyrir aðra í Bretlandi Það er þó ljóst að aðlaga þarf tónlistarferilinn að því að Arabellu líði sem best og tónleikaferðalög og útihátíðir eru ekki á dagskrá strax .
En væri ekki auðveldara upp á ferilinn að búa úti ? " Jú , spurðu bara umboðsmanninn minn ! Líka af því að ég menntaði mig úti og allt mitt tengslanet er þar .
Ég er enn svolítill útlendingur hérna eftir að hafa búið svona lengi úti .
En lífið fer með mann í áttir sem maður sér ekki alltaf fyrir .
Tónlistin er mér mikilvæg en hún er samt sem áður vinnan mín og þetta er lífið mitt .
" Er ekki sjaldgæft þegar tónlistarmenn ganga í gegnum tíma þar sem þeir eiga erfitt með að sinna tónlist sinni að þeir nái að halda samningi sínum ytra ? " Jú , líklega , en ég passaði mig að reyna að semja fyrir aðra þegar ég gat .
Þegar Arabella átti góða klukkutíma gerði ég það og hélt þannig höfundarréttarsamningi mínum við Bucks Music Publishing .
Slíkir samningar snúast um fyrirframgreiðslur fyrir tónlistina sem þú semur .
" Þess má geta að maðurinn sem hálf heimsbyggðin syrgir , David Bowie , var með sinn höfundarréttarsamning á sama stað og Hafdís Huld .
" Ef maður semur ekki neitt endurnýja þeir ekki samninginn við þig .
Til að halda slíkum samningi dugar oft að semja fyrir sjálfan sig en þar sem ég var ekki að gera það að ráði hjálpaði það mikið að semja lög fyrir aðra .
Meðal verkefna sem ég hef unnið fyrir Bucks er útsetning og flutningur á titillagi jólamyndar BBC með Stephen Fry í aðalhlutverki , tónlist fyrir alþjóðlegar sjónvarpsauglýsingar og popplög fyrir aðra listamenn .
" Fer hægt og rólega að betri heilsu Hafdís Huld hefur , eftir að hún flutti heim , gefið út tvær barnaplötur .
Vögguvísur var sú fyrri sem hún gerði á meðgöngu sinni og kom út rétt áður en Arabella fæddist og Barnavísur kom út fyrir síðustu jól .
Arabellu fannst foreldrar sínir að sjálfsögðu loksins vera farin að gera eitthvað af viti þegar þau fóru að syngja um lonníetturnar sem þú lést á nefið .
Hafdís Huld er að vinna að því að ná heilsu en segir það hálfskrítið að hafa allt í einu tíma fyrir sjálfa sig og vinnuna eftir að Arabella byrjaði á leikskóla í haust .
" Ég hef þurft að byrja þetta rólega þar sem þrekið er lítið .
Ég fór í létta leikfimi í sundi á Reykjalundi þar sem ég verð fljótt þreytt .
Það eru mikil viðbrigði eftir að hafa alltaf verið algjör orkubolti .
Ég er svo að sanka að mér sögum fyrir næstu plötu og það gerist alls staðar .
Ég eignaðist til dæmis góðan vin í leikfiminni , hann er líkleganær afa mínum í aldri en mér , en hann sagði mér forvitnilega sögu af sér á sínum yngri árum .
Við vorum rétt svo að lyfta höndunum og hreyfa þær rólega í hringi meðan sögustundin var , " segir Hafdís og hlær .
" Þegar hann sagði mér undan og ofan af sínu lífi fór lag að hljóma í hausnum á mér og ætli lagið verði ekki á næstu plötu .
Svona hefur tónlistin mín alltaf þróast – fyrst koma sögurnar .
Svo lögin .
Og það er yfirleitt fólk í kringum mig sem segir mér sögur sem rúlla þessu öllu af stað .
" Við erum búin að fara yfir víðan völl og lífshlaup Hafdísar Huldar er talsvert ólíkt því sem blaðamaður hafði ímyndað sér þegar hann arkaði snjóinn upp að bleika húsinu hennar Við Suðurá í Mosfellssveit .
Reyndar þurfti að leggja bílnum aðeins frá húsinu þar sem það var ófært síðasta spölinn en svo tók við sveitin , með hænum í garðinum , hundi og nokkurra vikna gömlum kettlingi .
En eftir að hafa verið 20 ár í bransanum mátti búast við að Hafdís Huld hefði frá nægu að segja .
Hafdís hefur lítið talað um hvernig viðbrögð hún fékk þegar hún steig fram í Kastljósinu og sagði frá neteineltinu .
" Ég upplifði stuðning og fékk skilaboð sem mér þótti ákaflega vænt um frá fullt af fólki sem ég þekkti ekki neitt og þá líka fólki sem hafði upplifað eitthvað svipað .
Ég viðurkenni samt að ég var skíthrædd við að gera þetta , ég vildi bara leita til lögreglunnar og svo búið .
Ég hálfpartinn treysti mér ekki í svona hringiðu og vildi ekki fara í viðtal þar sem fólk héldi jafnvel að ég væri að plögga plötuna mína eða eitthvað álíka .
En þegar það fóru að koma viðurkenningar frá Stígamótum og UN Women handa konunni sem hafði átt upptökin að þessu öllu var réttlætiskennd minni misboðið , mér fannst að þetta yrði að vera uppi á borði .
" Dolly Parton aðdáandi Hafdísar Huldar Ef þú gætir sagt eitthvað við þitt yngra sjálf – þegar þú varst að hefja feril þinn – hvað myndirðu segja ? " Ég myndi hvetja mig til að velja mín eigin leið fyrr .
Og að láta ekki hvernig öllu lauk með GusGus hafa svona mikil áhrif á mig og skemma fyrir mér í mörg ár .
Það leið of langur tími þar til ég fékk kjarkinn til þess að gera mína eigin tónlist .
Draugarnir voru þarna enn til staðar þegar ég byrjaði í náminu .
Þrátt fyrir að ég hefði gert helling af hlutum á þessum fyrstu árum ytra .
" Blaðamaður rekur augun í mynd af Dolly Parton uppi á vegg hjá Hafdísi Huld á leiðinni út .
Hún er árituð af söngkonunni til Hafdísar .
Hafdís segist alltaf hafa dáðst að frú Parton .
" Hún er frábær lagahöfundur , algjörlega alltaf í þessu á eigin forsendum og lætur ekki tal um útlit sitt hafa áhrif .
Ég átti að spila á sömu hátíð og hún í Texas fyrir nokkrum árum en Dolly Parton var þá veik og komst ekki .
Uppi á sviði sagði ég að ég tryði þessu ekki , ég hafði hlakkað svo til að syngja á sama sviði og hún .
Einhver í áhorfendaskaranum tók þetta upp og sendi umboðsmanneskju söngkonunnar .
Þegar Hafdís Huld var komin aftur heim í Mosfellsdalinn nokkrum vikun seinna fékk hún stórt brúnt umslag í pósti og með fylgdi bréf sem á stóð : " Hæ , Hafdís .
Ég er umboðsmaður Dolly Parton og hún bað mig að segja þér að hún veit alveg hver þú ert og veit að þú hefur vitnað í hana í viðtölum .
Hún fílar tónlistina þína og óskar þér alls hins besta .
" Á myndinni stendur : Good luck , Hafdís .
" Höfum það lokaorðin .
