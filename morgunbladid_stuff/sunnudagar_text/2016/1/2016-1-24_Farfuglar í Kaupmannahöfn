Einn vinsælasti áfangastaður Íslendinga er Kaupmannahöfn og nágrenni .
Farfuglaheimilin þar í borg eru oft góður og ódýr kostur og mörg þeirra afburðafín .
Júlía Margrét Alexandersdóttir julia@mbl.is Í bústað vitavarðarins Eitt lofaðasta farfuglaheimili Danmerkur og þótt víðar væri leitað er BBLighthouse .
Heimilið var fyrrum , eins og nafnið gefur til kynna , bústaður vitavarða , með gamaldags sjarma og stórkostlegu sjávarútsýni og fallegum garði , byggt árið 1772 .
Rétt fyrir neðan er strönd og falleg engi umkringja húsið .
Hvert heimili hefur sérinngang og sameiginlegt eldhús og baðherbergi með öðrum herbergjum .
Morgunmatur er innifalinn .
Farfuglaheimilið er örstutt frá byggðakjarnanum Gilleleje , þar sem fallegar litlar verslanir og veitingastaði er að finna .
Þaðan er um 45 mínútna akstur til Kaupmannahafnar .
Heimasíða farfuglaheimilisins er bblighthouse.dk .
Hentar unga fólkinu vel Urban House er nútímalegt og gott " sjálfsafgreiðslu " -farfuglaheimili í hjarta Kaupmannahafnar .
Með sjálfsafgreiðslu er átt við að ekki er gestamóttaka heldur bóka gestir sig sjálfir inn rafrænt .
Þó er hægt að kaupa léttar veitingar svo sem pylsur sem sögur fara af .
Hægt er að panta herbergi með sérbaðherbergi eða sofa í í stærra sameiginlegu rými með sameiginlegri svefn- og eldhúsaðstöðu .
Bar sem tilheyrir farfuglaheimilinu og er á fyrstu hæð er með lifandi tónlistarflutningi og billjardstofu en gestir geta valið á milli fjörlegs andrúmslofts og afslappaðs því hljóðlátt hvíldarherbergi fyrir lestur og stuttan eftirmiðdagsblund í hægindastól er þar einnig að finna .
Heimasíða farfuglaheimilisins er urbanhouse.me .
Gott næði fyrir hvern og einn Gestir Generator Hostel Copenhagen láta vel af farfuglaheimilinu í umsögnum sínum á ýmsum ferðavefsíðum .
Hægt er að velja um stærri og minni herbergi með sameiginlegri bað- og eldhúsaðstöðu en í sameiginlega svefnrýminu eru góðir læstir skápar undir hverju rúmi og hönnunin er þannig úr garði gerð að hver gestur hefur ágætis næði þrátt fyrir að deila svefnrými .
Farfuglaheimilið stendur við Kongens Nytorv og heimasíða þess er generatorhostels.com .
Mikið fyrir lítinn pening Eitt vinsælasta farfuglaheimili Kaupmannahafnar á síðasta ári var Copenhagen Downtown Hostel og þar ræður staðsetning og gott verð miklu auk ýmissa þæginda .
Þannig geta gestir fengið lánaðar hárþurrkur , fartölvur og spjaldtölvur .
Farfuglaheimilið er í næsta nágrenni Tívolísins og býður upp á þjónustu í gestamóttöku allan sólarhringinn og notalegt kaffihús og bar er á staðnum .
Góðar veitingar er þar að finna en einnig mega gestir elda það sem þeim dettur í hug í afar góðu og vel útbúnu sameiginlegu " gestaeldhúsi " .
Boðið er upp á skoðunarferðir um borgina tvisvar á dag , gestum að kostnaðarlausu .
Hægt er að fá sérherbergi fyrir 2-5 manns eða gista í sameiginlegum svefnrýmum sem mest hýsa 10 manns .
Heimasíða farfuglaheimilisins er copenhagendowntown.com .
Eitt það stærsta í Evrópu Við H.C .
Andersens Boulevard stendur Danhostel Copenhagen City sem er eitt stærsta farfuglaheimili Evrópu , með 1.020 rúmum .
Hótelið er mjög snyrtilegt og á hagstæðu verði og einn ódýrasta bar borgarinnar er að finna þar ; Bar50 .
Ókeypis Wi-Fi er á öllu farfuglaheimilinu , sem líkist fremur hóteli , og í gestamóttökunni er hægt að horfa á sjónvarp .
Morgunmatur Danhostel er frægur þar í borg , fyrir gæði og gott verð .
Heimasíðan þeirra er danhostelcopenhagencity.dk en þess má geta að börn undir 16 ára aldri mega ekki gista í sameiginlegum svefnrýmum .
Heimilislegt og hljóðlátt Eitt heimilislegasta farfuglaheimili Kaupmannahafnar er Bedwood Hostel .
Þar er nóg af lestrarefni , gítar sem gestir geta gripið í og nóg af góðu tei .
Gestir hafa aðgang að dásamlegum og ótrúlega hljóðlátum bakgarði í miðri Nyhavn .
Hægt er að bóka rúm í sameiginlegum svefnrýmum sem innihalda allt frá 6 upp í 12 rúm hvert .
Rúmin eru handsmíðuð úr viði og með leslömpum og hægt er að draga tjöld fyrir hverja koju svo næðið er ágætt .
Heimasíða farfuglahótelsins er bedwood.dk .
Ekki of ungir né gamlir Sleep in Heaven hefur nokkrum sinnum verið valið besta farfuglaheimili Danmerkur en hótelið er í Nørrebro .
Farfuglaheimilið hentar vel ungu fólki en til að leigja sér sérherbergi þarf að vera orðinn 16 ára en þó ekki eldri en 45 ára .
Fyrir sameiginlegt svefnrými gildir sami lágmarksaldur en gestir þar mega ekki vera orðnir eldri en 35 ára .
Mikið stuð er á farfuglaheimilinu og mikill samgangur milli gesta .
Nýbúið er að taka farfuglaheimilið allt í gegn .
Heimasíða þess er sleepinheaven.com .
Er aldurstakmark ? Fjölskyldur sem ætla að nýta sér farfuglaheimili á ferðalaginu ættu að kynna sér vel hvort það er einhvers konar aldurstakmark á viðkomandi gististöðum .
Sum þeirra krefjast þess að ferðalangar séu orðnir 16 eða 18 ára , sérstaklega í sameiginlegu svefnrými .
Yfirleitt er þó hægt að komast með alla fjölskylduna í sérherbergin og sum farfuglaheimili bjóða fjölskyldur sérstaklega velkomnar .
