Um leið og ljóst var að Jón Gnarr hyrfi úr stóli borgarstjóra sumarið 2014 fóru fjölmiðlar að inna hann eftir því hvort Bessastaðir kæmu til greina sem næsti viðkomustaður hans .
Jón sagði þá ítrekað í fjölmiðlum að framboð hans til forseta væri ekki útilokað , án þess þó að gefa neitt meira út um þau mál .
Það kom því heldur á óvart þegar Jón sagðist í pistli í Fréttablaðinu í mars 2015 hafa ákveðið að fara ekki í forsetaframboð í kosningunum 2016 .
Fyrirsögn pistilsins var Jón forseti og í honum sagði Jón Gnarr meðal annars : " Mér óar við þeirri tilhugsun að verða á þennan hátt hluti af þeim ömurlega og hallærislega kúltúr sem er íslensk stjórnmálamenning .
Ég nenni ekki að standa aftur andspænis freka kallinum .
Ég get bara ekki boðið sjálfum mér og konunni minni uppá þetta .
Ég get ekki boðið stráknum mínum uppá þetta .
Ég hef því tekið þá ákvörðun að ég mun ekki bjóða mig fram til forseta Íslands í þetta skiptið .
Kannski einhvern tíma seinna .
Ég þakka fyrir alla þá vinsemd og virðingu sem mér hefur verið sýnd .
" Pistilinn var ekki hægt að skilja öðruvísi en sem afdráttarlausa yfirlýsingu um að Jón ætlaði ekki fram í kosningum 2016 , þótt hann útilokaði ekki framboð síðar .
Í vikunni kom Jón svo með nýja tilkynningu , ekki um framboð , heldur um það að hann hygðist tjá sig um mögulegt framboð á föstudag í einum af miðlum 365 .
Í fréttatengdum skemmtiþætti á Stöð 2 sem nefnist Ísland Today greindi Jón Gnarr frá því að hann ætlaði ekki í framboð .
Segja má að Jón hafi endurtekið fyrri yfirlýsingu í gær , þ.e. þá sömu og kom fram í pistlinum frá því í mars á síðasta ári .
Hann ætlar alls ekki í framboð .
En hann ætlar sér hins vegar að koma meira að innlendri dagskrárgerð og ekki-tilkynningin var í raun kynning á því að Jón mun framvegis stýra spjallþætti á föstudagskvöldum .
Ef til vill býður hann núverandi og verðandi forsetaframbjóðendum í þáttinn þegar fram líða stundir .
En sjálfur verður Jón Gnarr semsagt ekki í kjöri til forseta þetta árið , þótt hann útiloki ekki framboð síðar .
Frambjóðendur til forseta hafa almennt haft sig fremur hæga þessa vikuna .
Sturla Jónsson hefur enn ekki boðað framboð sitt formlega , þ.e. ekki með neinni opinberri tilkynningu , en hefur þó sagst ætla fram bæði í útvarpi og á Facebook-síðu sinni í svörum til þeirra sem kallað hafa eftir hans kröftum til embættisins .
Hildur Þórðardóttir forsetaframbjóðandi skrifaði grein sem birt var á Vísi í vikunni þar sem hún fjallaði um vísindi og skýrði nánar út hvað hún ætti við með fyrri yfirlýsingum um að þau væru á villigötum .
Hugmyndir um orkulíkamann eru henni hugleiknar sem og andleg málefni en hún segir þó rúm fyrir skoðanaskipti í þeim efnum .
" Verði ég forseti mun ég ekki þröngva orkulíkamanum upp á fólk heldur vil ég miklu frekar að samfélagið sameinist um að finna leiðir til að austrænar lækningar og vestrænar geti unnið saman , " skrifar Hildur .
Hún fjallar talsvert um framboð sitt á Facebook og virðist nota þann vettvang til að koma boðum til sinna stuðningsmanna .
" Allt er eins og það á að vera .
Fínt að þetta andlega komi út núna , þá þarf það ekki að koma neinum á óvart þegar nær dregur .
Ekki láta hugfallast þótt fjölmiðlar taki mér ekki fagnandi .
Það tekur tíma fyrir samfélagið að venjast tilhugsuninni um manneskju eins og mig á Bessastaði .
Það er miklu betra fyrir mig að geta verið sterk eins og ég er , heldur en að vera að þykjast vera eitthvað annað .
" 23 vikur til kosninga 