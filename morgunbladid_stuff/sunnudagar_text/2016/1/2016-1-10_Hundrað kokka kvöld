Klúbbur matreiðslumeistara tjaldar öllu til á árlegum galakvöldverði í kvöld , 9. janúar .
Barist er um miða á kvöldið en aðeins 370 komast að .
Á matseðlinum eru fimm lystaukar , sjö réttir , eftirréttur og konfekt og allt með sérvöldu víni .
Kvöldið er hápunktur ársins hjá meistarakokkum landsins .
Ásdís Ásgeirsdóttir asdis@mbl.is Eftirvæntingin liggur í loftinu þegar helstu eðalkokkar landsins hittast á Vox til undirbúnings galadinner sem er laugardaginn 9. janúar .
Þá fá tíu kokkar að sýna hvað í þeim býr en hver og einn var valinn af Klúbbi matreiðslumanna til verksins .
Þeim var úthlutað ákveðnu hráefni til að vinna með og fengu síðan frjálsar hendur til að útfæra sinn rétt .
Sjálft galakvöldið verða hundrað kokkar á fleygiferð í eldhúsinu að passa upp á að allt gangi upp .
Hvert gestapar fær svo heim með sér tvo sérhannaða matardiska .
Á öðrum disknum er matseðill kvöldsins en á hinum listaverk eftir íslenskan listamann .
Í ár er það Einar Hákonarson sem fékk þann heiður að hanna diskinn og verður hann afhjúpaður í kvöld .
Kvöldið upplifun fyrir kokka og gesti Forseti klúbbsins , Björn Bragi Bragason , er kokkur hjá Símanum og sinnir einnig þeim störfum sem fylgja forsetastólnum .
" Ég ber ábyrgð á rekstri klúbbsins og útdeili verkefnum .
Það fer líka mikill tími í fjármögnun og rekstur .
Kokkalandsliðið er okkar stærsta verkefni og skrautfjöður klúbbsins .
Við eigum frábært landslið með mjög ungum mönnum en samt erum við fimmta besta lið í heimi samkvæmt síðasta heimsmeistaramóti , " segir Björn með stolti .
" Undirbúningur við það og samskipti og samningar við styrktaraðila og bakhjarla taka tíma , " segir hann en starfið er ekki launað .
Í klúbbnum eru 140 meðlimir en til þess að komast í klúbbinn þurfa menn að vera útlærðir matreiðslumeistarar .
Á sjálfu hátíðarkvöldinu er einnig fjöldinn allur af nemum og aðstoðarkokkum sem fá að aðstoða meistarana og er slegist um að fá að vera með á þessu stærsta kvöldi ársins .
" Það er ekki minni upplifun að taka þátt í þessu en að sitja kvöldverðinn , " segir Björn .
Hátíðarkvöldverðurinn er nú haldinn í 29. skiptið ef rétt er talið segir Björn .
" Einhvers staðar í ferlinu er mögulegt að það hafi verið vitlaust talið þannig að í versta falli verður haldið tvisvar upp á þrítugsafmælið , " segir Björn og brosir .
" Við byrjuðum að telja þegar við fórum að láta búa til sérhönnuðu matardiskana .
" Fólkið sem sækir kvöldverðinn sleppir ekki sæti sínu og kemur ár eftir ár .
" Þetta er fólk úr öllum áttum .
Það eru mörg fyrirtæki með borð , styrktaraðilar og samstarfsaðilar .
Töluvert af fólki kemur aftur og aftur og nokkrir hafa setið nánast alla kvöldverðina frá upphafi , " segir hann .
Flinkustu kokkar landsins sjá um matinn Á matseðlinum eru sjö réttir en í upphafi er boðið upp á fimm litla lystauka .
Síðan er eftirréttur og að því loknu er boðið upp á konfekt frá Hafliða .
Tíu kokkar fengu það verkefni að sjá um lystaukana í ár og var þemað ungur og gamall .
Þannig sér par af einum ungum og einum eldri kokki um hvern lystauka .
Síðan eru sjö kokkar sem sjá um réttina sjö , kokkalandsliðið sér um eftirréttinn og Hafliði Ragnarsson í Mosfellsbakarí um konfektið .
Björn Bragi segir sennilega flest veitingahús borgarinnar eiga fulltrúa sem koma að þessu kvöldi á einn eða annan hátt .
Einn kokkur fær það verkefni að vera yfirkokkur og hefur hann yfirumsjón með réttunum og er það að þessu sinni Stefán Elí Stefánsson , yfirkokkur í Perlunni .
Hann tryggir að það sé samræmi í matseðlinum og ekki séu tveir réttir eins eða svipaðir .
" Þetta eru flinkustu kokkar landsins sem bera ábyrgð á réttunum en það þarf alltaf að vera einhver sem stjórnar skútunni , " segir hann .
Barþjónaklúbburinn sér um að þjóna og verða um sextíu þjónar á þönum stóra kvöldið .
Kvöldinu lýkur á dansgólfinu en hljómsveit spilar fyrir dansi .
Þar munu konur í síðkjólum og menn í smóking svífa um gólfið södd og sæl eftir veislumat kvöldsins .
Þagað yfir litlum mistökum Að vonum vilja matreiðslumeistarar landsins verða valdir til þess að kokka fyrir þetta kvöld .
" Þetta er svolítið eins og að komast í landsliðið , " segir Björn og bætir við að þeir kokkar sem eru ekki þarna á galakvöldinu séu að halda veitingahúsum bæjarins gangandi .
" Það er enginn í fríi þetta kvöld ! " Blaðamanni lék forvitni á að vita hvort aldrei hefði neitt farið úrskeiðis á síðustu 29 árum .
Ekki vill Björn Bragi kannast við neitt slíkt .
Enginn hafi misst súpuna yfir forsetafrúna eða aðra .
" Þetta litla klúður sem hefur orðið , – við þegjum svo vel yfir því að við lítum út fyrir að vera gallalausir , " segir hann og hlær .
Maturinn er alltaf einstaklega góður enda hafa kokkarnir lagt mikla vinnu í þróun og undirbúning fyrir þetta verkefni .
" Ég held það sé alveg vonlaust að fá vondan rétt þetta kvöld en sem betur fer eru ekki allir með sama smekk , " segir hann .
Þema kvöldsins í ár er Bændamarkaður og allt tengist því á einn eða annan hátt , bæði matur og skreytingar .
Að bragðið sitji í minni fólks Einar Hjaltason kokkur og eigandi glænýs staðar sem ber nafnið Von mathús og bar í Hafnarfirði sér um þriðja rétt kvöldsins .
" Ég er með léttgrafna Klausturbleikju með sellerírót , sölvum , mysu og skyri , " segir Einar en hann fann réttinn upp .
" Bragðsamsetningin er skotheld og ekki endilega ný af nálinni , en fiskurinn er grafinn í tólf klukkutíma í alls konar kryddi , ég vil að bragðið sitji í minni fólks , " segir hann .
" Ég var hrikalega ánægður að fá bleikju .
Skemmtilegt hráefni og gott , " segir hann en Einar hefur verið viðriðinn hátíðarkvöldverðinn síðasta áratug eða svo , fyrst sem nemi .
" Nú fæ ég loksins að taka þátt í þessu sjálfur en ég var með rétt í fyrsta skipti í fyrra , " segir hann .
" Þetta er bara æðislegt .
Gott að geta lagt eitthvað af mörkum í þágu klúbbsins .
Þetta er tvímælalaust einn flottasti dinner ársins , " segir hann og segir mikla stemningu í eldhúsinu þetta kvöld .
" Bróðurparturinn af nemum og kokkum landsins mætir þarna og hjálpar til , spjallar og kynnist .
Þetta er bara virkilega skemmtilegt .
" Ekki þverfótað fyrir kokkum í eldhúsinu Fannar Vernharðsson , kokkur á Vox , sér um aðalrétt kvöldsins , sem er að þessu sinni nautalund .
" Hún er elduð í þrjá , fjóra klukkutíma á vægum hita .
Ég er búinn að marinera hana í alls konar ; gerjuðum hvítlauk , brenndum blaðlauk og svartri sítrónu .
Með því er ég með malt-brioche-brauð og raða því með kartöflum .
Svo er ég með rauðrófur og ostrusveppi .
Þetta er án efa matarmesti rétturinn , " segir hann .
Fannar er reynslubolti í þátttöku á þessu kvöldi .
" Ég hef oft verið með áður , alltof oft , ég ætla að fá frí næst , " segir hann hlæjandi og bætir við : " Þetta er alltaf skemmtilegt .
Það kemur alltaf sá tímapunktur að maður fær smá kaldan svita en maður hristir það af sér .
Þetta hefur alltaf gengið vel hingað til , " segir hann og er sannfærður um að hans réttur sé góður .
" Já , klárlega .
" Fannar segir mikla stemningu ríkja í eldhúsinu þetta kvöld .
" Maður hittir alla félagana í bransanum .
Það verður ekki þverfótað fyrir kokkum , ungum sem öldnum .
" Harkalega elduð hörpuskel Atli Þór Erlendsson , kokkur hjá Grillinu á Hótel Sögu , er matreiðslumaður ársins 2015 .
Hann ætlar að bjóða upp á hörpuskel á hátíðarkvöldverðinum .
" Ég elda hana mjög harkalega , eiginlega brenni hana .
Svo er ég með gerjað hvítlaukskrem , chilibrauðrasp , bitter lemon-dressingu og hörpuskeljarsósu .
Þetta er samansafn af hugmyndum af því sem við höfum gert í vinnunni .
Við höfum oft eldað skelfisk á þennan hátt ; hann er eldaður með gasloga sem gefur honum svarta skorpu , " segir hann .
Atli hefur tekið þátt í þessu kvöldi áður sem aðstoðarkokkur en að þessu sinni er hann einn af þeim útvöldu sem fá að láta ljós sitt skína .
Eftirréttur kokkalandsliðsmanna Þráinn Freyr Vigfússon , yfirkokkur á Lava í Bláa lóninu , sér um eftirréttinn .
" Við í kokkalandsliðinu sjáum um desertinn .
Þetta er sami desert og við vorum með í keppninni í hittifyrra en við fórum mjög langt þar ; landsliðið endaði í fimmta sæti .
Þetta er súkkulaði , hindber og skyr með karamelluköku með , " segir Þráinn , sem er þjálfari landsliðsins .
Hann hefur tekið þátt í hátíðarkvöldverðinum í rúman áratug en er alltaf spenntur .
" Við erum alltaf að reyna að toppa okkur .
" Léttgrafin Klausturbleikja Uppskrift fyrir 4 Bleikjugraf 2 flök Klausturbleikja 100 g salt 100 g sykur skræl af 1 sítrónu 4 stk. stjörnuanís ca .
30 stk. rósapipar Vinnið anís og rósapipar í matvinnsluvél eða myljið á annan hátt , blandið öllu saman og þekið fiskinn vel með blöndunni .
Best er að grafa hann í 12-15 klst. Sellerírótarkrem 1 stk. sellerírót mjólk ólífuolía salt Takið rótina og skrælið .
Skerið í bita , ekki of litla .
Notið pott með víðum fleti .
Steikið rótina í ólífuolíu í pottinum þar til hún er gullinbrún .
Bætið þá við smá mjólk .
Rótin er síðan unnin í blandara þar til hún er silkimjúk .
Sýrður laukur 2 stk. skalottlaukar 100 ml edik 100 g sykur 100 ml vatn Skrælið laukinn og skerið í bita .
Setjið edik , vatn og sykur í pott , náið upp suðu .
Hellið þessu yfir laukinn .
Setjið plastfilmu yfir og látið standa þar til laukur er meyr .
Skyr- og mysusósa 150 ml mysa 100 g skyr piparrót eftir smekk 10 g sykur Öllu blandað saman og smakkað til með piparrót .
