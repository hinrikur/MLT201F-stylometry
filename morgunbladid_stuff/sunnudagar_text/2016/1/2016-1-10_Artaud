Útvarpsleikhúsið flytur á morgun , sunnudag , kl. 13 , fyrsta þáttinn af þremur þar sem hugmyndir franska leikhúsmannsins Antonins Artaud verða í forgrunni en hann var meðal merkustu frumkvöðla á sviði leiklistar á 20. öldinni .
Á morgun og næstu tvo sunnudaga verða alls flutt tíu stuttleikrit og einleikir eftir ritlistarnema í Háskóla Íslands og nemendur á sviðshöfundabraut Listaháskóla Íslands , auk eins eftir umsjónarmann þáttanna en öll verkin eru samin í anda Antonins Artaud og hugmynda hans um leikhús grimmdarinnar .
Meðal höfunda leikþáttanna eru Ólafur Steinn Ingunnarson , Ragnheiður Harpa Leifsdóttir og Sigrún Valdimarsdóttir .
Meðal leikstjóra eru Ásdís Skúladóttir og Trausti Ólafsson .
