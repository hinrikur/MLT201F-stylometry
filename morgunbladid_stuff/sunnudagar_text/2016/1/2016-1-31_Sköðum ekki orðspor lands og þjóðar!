Gunnar Bragi Sveinsson segir ákvörðunina um að taka þátt í refsiaðgerðum gegn Rússum vegna hernaðarbrölts þeirra í Úkraínu byggjast á langtíma hagsmunum Íslands en ekki tilfinningum .
Hann er líka þeirrar skoðunar að mörg mistök hafi verið gerð í málefnum flóttamanna og Evrópusambandið sé vanbúið til að leysa vanda af þessu tagi .
Ráðherra gagnrýnir Öryggisráð SÞ vegna stríðsins í Sýrlandi og telur ólíklegt að Donald Trump verði kjörinn næsti forseti Bandaríkjanna .
Orri Páll Ormarsson orri@mbl.is Það er létt yfir Gunnari Braga Sveinssyni þegar fundum okkar ber saman á skrifstofu utanríkisráðherra á þessum fallega en snjóþunga vetrarmorgni .
Hann spyr frétta af landsbyggðinni , það er að segja Hádegismóum , og bros færist yfir andlitið .
Komandi frá honum er það þó án efa hrós blaðinu til handa enda er Gunnar Bragi fæddur og uppalinn á Sauðárkróki og þingmaður Norðvesturkjördæmis .
En af landsbyggðinni og út í heim .
Þátttaka Íslands í refsiaðgerðum gegn Rússlandi hefur verið umdeild og beinast liggur við að spyrja ráðherrann fyrst út í það mál .
Hvers vegna var nauðsynlegt að taka þátt í þeim aðgerðum ? Er þetta ekki bara symbólískt af hálfu Íslands ? " Það má vel vera að þessar aðgerðir séu symbólískar en það þýðir ekki að þær skipti ekki máli , " svarar Gunnar Bragi .
" Ef við erum sammála því að þarna hafi alþjóðalög og -samningar verið brotnir skiptir það auðvitað verulegu máli ; ekki síst fyrir litla þjóð eins og Ísland .
Það skiptir litlar þjóðir yfirleitt meira máli en stórþjóðir að alþjóðasamningar séu virtir .
Við eigum fullveldi okkar undir því .
Við erum líka hluti af bandalagi vestrænna ríkja og deilum með þeim ákveðnum grunngildum og það væri mjög undarlegt að Ísland , sem verið hefur framarlega í flokki við að viðurkenna sjálfstæði ríkja , eins og til dæmis Eystrasaltsríkjanna og Palestínu , mótmælti ekki þegar landamæri eru ekki virt og jafnvel verið að ógna fullveldi ríkja .
Á þessu byggist þessi ákvörðun .
Okkar leið til að taka þátt í þessum þvingunum liggur gegnum löggjöf frá 2008 sem gerir okkur kleift að taka undir þvinganir alþjóðastofnana og ríkjabandalaga .
Í EES-samningnum er gert ráð fyrir að við getum tekið undir svona þvinganir .
Það er líka ágætt að hafa í huga að það voru Bandaríkjamenn sem lögðu af stað með þvinganir gegn Rússum en Evrópusambandið kom í kjölfarið .
Það eru fjörutíu ríki sem taka þátt í þessum þvingunum í dag .
" Skynjaði ákall fólksins – Spilaði heimsókn þín til Úkraínu á sínum tíma á einhvern hátt inn í þessa ákvörðun ? Breytti það einhverju að hafa kynnst andrúmsloftinu og hitt fólkið ? " Nei , það hafði ekki áhrif á ákvörðunina sem slíka .
Vissulega skynjaði ég mjög sterkt ákall fólksins og þörf fyrir lýðræði og umbætur í landinu , alveg eins og fulltrúar margra annarra þjóða sem komið hafa til Úkraínu til að kynna sér ástandið og styðja við slíkar hugmyndir .
Seinast þegar ég kom til Úkraínu heimsótti ég borg sem heitir Dnipropetrovsk og þar skynjaði ég mjög sterkt óttann og þörfina fyrir að standa með þessari þjóð gegn innrás Rússa .
Auðvitað hafði það áhrif á mann að sjá flóttamennina með eigin augum en ákvörðunin um að taka þátt í þessum þvingunum er eigi að síður alfarið tekin með hagsmuni Íslands að leiðarljósi .
Mínar tilfinningar koma því máli ekkert við .
" – Ertu bjartsýnn á að þvingununum verði aflétt í sumar , eins og menn eru farnir að gera sér vonir um ? " Við skulum segja að ég sé hóflega bjartsýnn .
Það sem þarf að gerast er að Úkraínumenn og Rússar , sem eru aðilar að Minsk-samkomulaginu , virði samkomulagið eða í það minnsta byrji að uppfylla það .
Það eru vissulega vonir um að það geti orðið en gleymum því samt ekki að þær vonir hafa komið upp áður .
Vonandi getum við byrjað að aflétta þessum þvingunum í sumar .
Að því hljótum við að stefna ; það vill enginn hafa svona þvinganir til langframa .
" Hefur verið óþægilegt – Hvað gerist þá ? Það er ekki sjálfgefið að Rússar aflétti sínum viðskiptaþvingunum gagnvart Íslandi strax í kjölfarið .
" Alls ekki .
Þvinganir Rússa eru þeirra ákvörðun og svar við þessum refsiaðgerðum .
Þeir sérsníða þær aðgerðir að hverju landi fyrir sig .
Ekki gildir sama um Ísland og Þýskaland .
Vonandi bregðast þeir þó við sem fyrst með jákvæðum hætti .
" – Málið er augljóslega umdeilt enda miklir viðskiptahagsmunir í húfi hér heima .
Hefurðu orðið fyrir þrýstingi af þeim sökum ? " Það er alveg ljóst að miklir hagsmunir eru í húfi .
Hagsmunir Íslands eru hins vegar mun stærri en þessir tilteknu viðskiptahagsmunir .
Og já , ég hef orðið fyrir miklum þrýstingi vegna þessa máls .
Það er engin spurning .
" – Hefur það verið erfitt ? " Það hefur verið óþægilegt .
Og jú , erfitt líka .
Maður vill helst ekki standa í deilum , hvort sem það er við félaga sína eða aðra .
Ég hef hins vegar alltaf verið sannfærður um að þetta sé það eina rétta fyrir Ísland og fyrir vikið hefur ekki komið til álita að breyta þessari ákvörðun .
Hún stendur .
Það er líka mikilvægt að hafa í huga að málið var í upphafi samþykkt í ríkisstjórn .
Þetta var ekki bara ákvörðun utanríkisráðherra .
Viðbrögðin hafa heldur alls ekki eingöngu verið neikvæð .
Ég hef líka fundið fyrir miklum stuðningi vegna þessa máls .
Bæði frá mínum félögum í pólitík og líka heima í héraði .
" Ekki ganga fram af brúninni – Hvaðan hefur þrýstingurinn verið mestur ? Á Alþingi , frá atvinnulífinu eða heima í héraði ? " Það er augljóst að þrýstingurinn frá útgerðinni og útflutningsaðilum hefur verið mestur .
Í því sambandi ætla ég hins vegar alls ekki að setja alla undir sama hatt .
Þetta er gríðarlega stór og fjölbreyttur hópur og margir innan hans hafa lýst yfir stuðningi við þessar aðgerðir .
Nokkur hópur hefur hins vegar verið ósáttur enda hefur hann mögulega meiri hagsmuna að gæta en aðrir .
Ég virði alveg slík sjónarmið en menn verða samt að gæta að sér .
Ganga ekki fram af brúninni .
" – Hafa menn gert það ? " Já , mér hefur fundist það .
Þó að miklir sérhagsmunir séu í húfi verða menn að gæta að því að skaða ekki orðspor lands og þjóðar .
Það getur tekið langan tíma að vinna tapað traust til baka .
" – Þá að Evrópumálum .
Líturðu svo á að rétt hafi verið staðið að því að draga umsókn Íslands um aðild að Evrópusambandinu til baka ? Margir , ekki síst andstæðingar aðildar , líta svo á að málinu sé ekki lokið .
" Málinu er lokið .
Það er alveg ljóst .
Sá litli hópur sem er ósáttur við hvernig að málinu var staðið var fyrst og fremst ósáttur við að þingið hefði ekki verið látið taka afstöðu .
Það er hins vegar alveg ljóst að ríkisstjórnin er ekki bundin af þingsályktun Alþingis frá árinu 2009 og fyrir vikið er hún fallin um sjálfa sig .
Vert er að hafa í huga að þegar Jóhanna Sigurðardóttir og Össur Skarphéðinsson sendu bréfið á sínum tíma var hvergi minnst á þátt Alþingis í málinu .
Það var bara síðasta ríkisstjórn sem sótti um aðild að Evrópusambandinu .
Að sama skapi getur núverandi ríkisstjórn hætt við að sækja um .
Og það höfum við gert .
Það var alltaf ljóst að málið yrði tekið í gíslingu í þinginu af stjórnarandstöðunni og þess vegna hafði það engan tilgang að fara með það þangað inn .
" Engum mun detta í hug að spyrja ekki þjóðina – En mátti ekki spyrja þjóðina ? " Ég svara því alltaf þannig , að þjóðin hafi ekki verið spurð í upphafi .
Lærdómurinn af þessari aðildarumsókn er hins vegar sá að vilji menn einhvern tíma sækja aftur um aðild að Evrópusambandinu – sem ég vona að sjálfsögðu að gerist aldrei – þá held ég að engum muni detta í hug að spyrja ekki þjóðina áður en lagt verður af stað í þá vegferð .
Nú er þessum kafla í okkar lífi hins vegar lokið og með tímanum fennir yfir þá vinnu sem lagt var í .
Evrópusambandið sjálft er á miklu breytingaskeiði og fráleitt að láta sér detta í hug að sækja um aðild á næstu tuttugu árum .
Þess utan er auðvitað ljóst að Evrópusambandið mun ekki gleypa við umsókn frá Íslandi aftur nema að kanna vandlega áður hvernig að henni var staðið .
" – Schengen-samstarfið er í uppnámi .
Hyggst Ísland draga sig út úr Schengen og hvað myndi það þýða ? " Það hefur ekki verið rætt að draga okkur út úr Schengen enda þótt ég þykist vita að allskyns skoðanir eru á því máli og einhverjar hugmyndir um að við ættum að gera það .
Það er hins vegar alveg ljóst að þetta fyrirkomulag virkar ekki í dag .
Við því er tvennt að gera .
Annars vegar að laga það þannig að það virki eða að búa til minna Schengen-svæði .
Að mínu áliti er það ekkert sérstakur kostur að búa til minna svæði en samt er ekki hægt að útiloka það .
Innanríkisráðherra er með þessi landamæravörslumál á sinni könnu og mikilvægt að fara vandlega yfir alla kosti og galla í stöðunni .
Ef við hættum í Schengen verða menn að gera sér grein fyrir því hvað það gæti þýtt .
Það gæti þýtt takmörkun á ferðafrelsi Íslendinga og haft áhrif á túrisma .
Sumir segja að við töpum ákveðnum upplýsingum úr sameiginlegu kerfi Schengen og ég hygg að það sé rétt .
" Hver höndin upp á móti annarri – Flóttamannavandinn sem kominn er upp í heiminum er án fordæma .
Hvað er til ráða ? " Búið er að gera mörg mistök í þessum flóttamannamálum og það hefur til dæmis sýnt sig að Evrópusambandið er algjörlega vanbúið til að takast á við vandamál af þessu tagi .
Þar er hver höndin upp á móti annarri .
Vandamálið er mjög stórt og alltaf gott að vera vitur eftir á en staðreyndin er samt sú að ýmsir bentu á það fyrir einhverjum árum að hætta væri á að þessi staða gæti komið upp .
Ég held líka að talað hafi verið óvarlega þegar nánast var auglýst að allir flóttamenn væru velkomnir til ríkja Evrópusambandsins , hvort sem átt var við sambandið sem heild eða einstök ríki .
Ríkin hafa ekki ráðið við aðstæður í kjölfarið .
Hin varanlega lausn er auðvitað að koma á friði í þessum ríkjum , þaðan sem straumurinn liggur , svo sem Sýrlandi og Írak .
Þangað til það tekst er mikilvægt að reyna að gera líf þessa fólks bærilegt og helst nálægt þeirra heimkynnum , þar sem það vill að sjálfsögðu helst vera .
Þetta er mjög erfitt eins og staðan er í dag .
Við megum heldur ekki gleyma því að við erum bara með brot af flóttamannavandanum í heiminum í fanginu núna .
Það eru sextíu milljónir manna á flótta af öllum mögulegum ástæðum .
" – Hvert er hlutverk Íslands í þessu sambandi ? " Ísland þarf að sjálfsögðu að taka þátt í að hjálpa þessu fólki .
Það er hins vegar langt til Íslands og tiltölulega fáir flóttamenn sem koma hingað á eigin vegum , þótt hælisleitendum fjölgi vissulega jafnt og þétt .
Þeir eru þó gjarnan frá öðrum ríkjum en þeim sem eiga við mestan vanda að etja .
Núna erum við byrjuð að taka við flóttamönnum úr flóttamannabúðum í Líbanon í samstarfi við stofnanir Sameinuðu þjóðanna .
Það er okkar leið til að létta undir í vandanum .
Eins er mikilvægt fyrir okkur að styðja við alþjóðastofnanir svo hægt sé að sjá flóttamönnum fyrir mat og drykk meðan þeir eru á vergangi .
" Sætta þarf ólík sjónarmið – Þú nefndir Sýrland .
Ástandið þar versnar dag frá degi .
Er ekki þörf á róttækum aðgerðum ? Og hafa Vesturlönd ekki misst frumkvæðið til Pútíns Rússlandsforseta ? " Ég lít ekki svo á að Vesturlönd séu að missa frumkvæðið til Pútíns .
Rússar hafa lengi átt hagsmuna að gæta í Sýrlandi og átt í samstarfi við sýrlensk stjórnvöld , þannig að það var bara tímaspursmál hvenær þeir myndu stíga inn í þessa atburðarás .
Vandinn er sá að uppi eru ólík sjónarmið um það hvernig framtíð Sýrlands eigi að þróast .
Vestrænum þjóðum er meinilla við að þarna sé áfram við völd maður sem beitt hefur fólk sitt miklu harðræði , meðal annars gripið til efnavopna , en Rússar hafa staðið þétt að baki honum .
Til að þúsundir til viðbótar týni ekki lífi gæti verið nauðsynlegt að finna einhvern milliveg .
Það er að Assad fari frá með einhverjum hætti , mögulega án þess að verða dæmdur .
Verði sú ráðstöfun til þess fallin að bjarga mannslífum er vel þess virði að skoða hana vandlega .
Ástandið þarna er í einu orði sagt hörmulegt og átakanlegt að horfa upp á þetta .
Sýrlandsmálið hefur líka dregið fram í dagsljósið veikleika Öryggisráðs Sameinuðu þjóðanna .
Þegar fimm ríki geta óspart beitt neitunarvaldi , að því er virðist stundum í andstöðu við meginhlutverk ráðsins , sem er að stuðla að friði og koma í veg fyrir stríð , þá veltir maður fyrir sér hvort ráðið sé yfir höfuð fært um að gegna sínu hlutverki .
Mín skoðun er sú að fara þurfi vandlega yfir hlutverk Öryggisráðs Sameinuðu þjóðanna .
" Varnir Íslands ágætlega tryggðar – Frændur okkar Norðmenn hafa vaxandi áhyggjur af hernaðarlegum uppgangi Rússa .
Ættum við að deila þeim áhyggjum eða eru varnarmál landsins í góðu horfi ? " Saga Rússlands er merkileg og Rússar hafa átt í góðum samskiptum við flestar vestrænar þjóðir um nokkra hríð .
Efnahagslegur uppgangur Rússlands ætti því að vera flestum í hag .
Það sem mönnum hugnast kannski ekki er þessi hernaðarlegi uppgangur sem virðist vera áherslupunktur hjá núverandi stjórnvöldum .
Norðmenn deila landamærum með Rússum og eiga í góðum samskiptum við þá á mörgum sviðum en því er ekki að leyna að þeir eru ekki hamingjusamir með þróunina sem orðið hefur í Úkraínu .
Á norðurslóðum eru Rússar að taka í notkun gamlar herstöðvar og bæta við nýjum .
Varnir Íslands eru ágætlega tryggðar .
Við erum aðilar að NATÓ og með tvíhliðasamning við Bandaríkin .
Þessi ríkisstjórn hefur lagt áherslu á að styrkja sambandið við Norður-Ameríku , ekki síst Bandaríkjamenn .
Þessir bandamenn okkar koma hingað reglulega , þegar þeir eiga leið yfir hafið , og þetta samstarf gengur mjög vel .
" – Talandi um varnarmál .
Hryðjuverk eru alltaf að færast nær okkur .
Er hætta á hryðjuverkum á Íslandi ? " Ríkislögreglustjóri taldi á síðasta ári ástæðu til að hækka viðbúnaðstigið um einn flokk .
Það stig er þó ennþá lágt og engin sérstök hætta talin steðja að okkur .
Við getum samt ekki látið eins og hryðjuverk geti ekki átt sér stað á Íslandi .
Við erum eyland og verðum að geta brugðist við steðji ógn að okkur , þó að líkurnar séu kannski ekki miklar .
Við viljum vera öruggt land og þurfum að halda vöku okkar til að tryggja að svo verði áfram .
Það gerum við með öflugri löggæslu og góðu samstarfi við aðrar þjóðir .
" Blikur á lofti á mörkuðum – Hvað um alþjóðlega glæpastarfsemi og mansal ? Þurfum við að hafa meiri áhyggjur af þeirri vá en áður ? " Það er erfitt að segja .
Því miður á vændi og mansal sér stað á Íslandi eins og annars staðar og þess vegna er mikilvægt fyrir okkur að vera með öfluga lögreglu og fylgjast grannt með landamærum okkar .
Almennt séð held ég að þetta gangi ágætlega en mikilvægt er að skaffa lögreglunni áfram fjármuni , mannskap , tæki og tól til að standa þessa vakt .
" – Að allt öðru .
Er ástæða til að hafa áhyggjur af efnahagslægðinni í Kína ? Er heimskreppa í aðsigi ? " Það er alveg ljóst að margir óttast viðvarandi niðursveiflu í Asíu , Kína þar á meðal .
Hversu djúpt það ristir og hversu lengi það varir er erfitt að spá fyrir um .
Auðvitað getur þetta haft áhrif á íslenskan útflutning en margt hjálpar okkur líka .
Við höfum til dæmis verið að flytja út mjöl og lýsi til Asíu og um þessar mundir er skortur á þeim afurðum þar um slóðir .
Að sama skapi kemur það sér líka illa fyrir okkur þegar evrópskur markaður er illa staddur , eins og hann er að mörgu leyti núna .
Áhugavert verður að sjá hvort Evrópusambandið og Bandaríkin ná að klára fríverslunarsamningana sín á milli og hvað það kemur til með að þýða .
Gangi það eftir hygg ég að það myndi styrkja evrópskan efnahag .
Það sem skiptir mestu máli fyrir okkur Íslendinga er að vera ekki með öll eggin í sömu körfu .
Þannig erum við ekki eins viðkvæm fyrir sveiflum á markaði .
" – Þú nefndir norðurslóðir .
Áhugi á málefnum þeirra hefur aukist til muna .
Erum við Íslendingar hugsanlega að missa af einhverjum tækifærum í því sambandi ? " Við erum ekki að missa af neinu á norðurslóðum ; Ísland er virkur þátttakandi í þeirri þróun sem hefur átt sér stað og norðurslóðir eru eitt af áherslumálum þessarar ríkisstjórnar .
Það eru ákveðnir hagsmunir sem við leggjum áherslu á að gæta , þegar kemur að hafinu , sjávarútveginum , auðlindanýtingu og svo framvegis .
Við erum líka talsmenn þess að huga að loftslagsmálum , meðal annars vegna norðurslóða , og höfum lagt fram okkar stefnu í því sambandi .
Að sjálfsögðu fylgja þessu líka viðskiptatækifæri og við erum með sérstakt viðskiptaráð sem horfir á norðurslóðir , til dæmis varðandi möguleika á að byggja hér umskipunarhöfn og svo framvegis .
Ég er því algjörlega ósammála því að við séum að missa frá okkur einhver tækifæri á norðurslóðum en það er mikilvægt að fylgjast áfram vel með þróun mála og tryggja að hún verði okkur í hag .
" Best yrði að fá Hillary Clinton – Kosningabaráttan í Bandaríkjunum vegna forsetakosninganna í haust hefur verið óvenjulitrík .
Auðkýfingurinn Donald Trump fer með himinskautum í skoðanakönnunum og vinstrimaðurinn Bernie Sanders virðist vera að sækja í sig veðrið .
Hvernig líst þér á þessar kosningar ? " Já , þessi barátta er stórmerkileg ; við erum annars vegar að tala um öfgamann til hægri og hins vegar mann sem daðrar við sósíalisma .
Hver hefði átt von á því ? Mín tilfinning er sú að vinni Trump forkosningarnar fari repúblikani ekki í Hvíta húsið .
Ég sé þjóðina ekki fyrir mér veita honum brautargengi .
Það er samt athyglisvert að harðar skoðanir , eins og hann er með varðandi innflytjendur og fleira , virðast eiga upp á pallborðið vestra .
Það er reyndar ekkert einangrað fyrirbæri í Ameríku ; við höfum séð þetta í Evrópu líka .
Í því sambandi er nærtækast að horfa til uppgangs Svíþjóðardemókrata .
En það er vissulega rétt að Donald Trump er mjög óhefðbundinn forsetaframbjóðandi .
Ég tel mjög líklegt að demókrati verði fyrir valinu .
Bernie Sanders á klárlega möguleika og það getur vel verið að Bandaríkin hafi gott af því að fá mann eins og hann í Hvíta húsið .
Ég tel líklegra að Hillary Clinton verði næsti forseti .
Okkur skiptir mestu , hver sem niðurstaðan verður , að geta átt í góðum samskiptum við Bandaríkin .
Við skulum heldur ekki útiloka að rými skapist fyrir óháð framboð við þessar óvenjulegu aðstæður , eins og til dæmis Michael Bloomberg .
Hann var farsæll borgarstjóri í New York og á margan hátt frambærilegur forseti .
Þetta verða mjög spennandi kosningar .
" Aftökur mikil vonbrigði Tveimur dögum áður en samtal okkar Gunnars Braga fór fram hringdi lesandi í mig á ritstjórn Morgunblaðsins og rifjaði upp að ég hefði í haust sem leið fjallað á síðum blaðsins um mál Ali Mohammed al-Nimr , drengsins sem situr í fangelsi í Sádí-Arabíu og bíður þess að verða tekinn af lífi vegna þátttöku sinnar í mótmælum gegn stjórnvöldum í landinu .
Alda óánægju reis um þær mundir og tóku ýmsar þjóðir , þeirra á meðal Bretar og Frakkar , þátt í herferð sem gekk út á að fá Sáda til að þyrma lífi drengsins .
Al-Nimr var aðeins sautján ára þegar hann var tekinn höndum .
Vildi lesandi þessi vita hvort eitthvað nýtt væri að frétta af al-Nimr og hvatti mig til að spyrja utanríkisráðuneytið út í málið en Gunnar Bragi nefndi drenginn á nafn í ræðu sinni á allsherjarþingi Sameinuðu þjóðanna síðasta haust í tengslum við mannréttindi .
Situr enn í fangelsi " Eftir því sem ég best veit hefur ekkert breyst varðandi stöðu þessa unga manns .
Hann er enn í fangelsi og bíður þess að verða tekinn af lífi , " segir Gunnar Bragi .
" Það er mjög mikilvægt að menn haldi áfram uppi pressu á Sáda að þyrma lífi hans en því miður sáum við þá taka fjörutíu manns af lífi á einu bretti um daginn fyrir svipaðar sakir .
Það getur verið varasamt að taka einn mann út fyrir sviga en með því að tala máli hans er maður auðvitað að tala máli allra hinna líka .
Þess vegna voru það mikil vonbrigði að fjörutíu manns skyldu vera teknir af lífi í Sádí-Arabíu um daginn .
" Ráðherra segir mannréttindi áfram verða ofarlega á baugi í alþjóðapólitík enda sé ærið verk að vinna .
Víða séu þó jákvæð teikn á lofti .
" Ég er til dæmis nýkominn heim frá Abu Dhabi , þar sem búið er að ákveða að ein kona hið minnsta skuli vera í stjórnum allra fyrirtækja .
Einhvern tíma hefði þótt ófært að setja slíkar hugmyndir fram þar en stjórnvöld þar horfa til framtíðar .
Þetta eru smá skref sem við fögnum en vonandi leiða þau til stærri skrefa .
" 