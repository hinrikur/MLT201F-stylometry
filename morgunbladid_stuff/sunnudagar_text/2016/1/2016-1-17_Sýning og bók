Sýning á verkum Óla G. Jóhannssonar heitins verður opnuð hjá Opera-galleríinu í Lundúnum á miðvikudaginn kemur , 20. janúar , en þá verða fimm ár liðin frá andláti listamannsins .
Sýningin stendur aðeins í fáeina daga en Opera-galleríið hefur um árabil verið helsti söluaðili verka Óla erlendis .
Á sýningunni verður einnig kynnt glæný bók um málaraferil Óla en að útgáfunni standa ekkja hans , Lilja Sigurðardóttir , og synir þeirra , Örn og Sigurður .
Textinn í bókinni er eftir Jean-David Malat hjá Opera-galleríinu í London og Æsu Sigurjónsdóttur listfræðing og er hann á íslensku , ensku og frönsku .
Ljósmyndir eru eftir Þórhall Jónsson .
Að sögn Lilju er stefnt að útgáfuhófi vegna bókarinnar í menningarhúsinu Hofi 4. febrúar .
