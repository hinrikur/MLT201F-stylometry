Hvernig var að vinna með svona góðum gamanleikurum ? Þetta var hræðilega erfiður tími .
Orkan í þeim á æfingum var þvílík að ég lagðist bara beint í rúmið þegar heim kom .
Svo lenti ég í sjálfsálitskrísu .
Bæði konan mín og mamma hafa oft sagt mér að ég sé frekar fyndinn , en í þessum félagsskap var grínið mitt einhvern veginn ekki neitt neitt .
Get ekki mælt með þessu við nokkurn mann .
Hvaðan fenguð þið innblástur fyrir tónlistina ? Þið notið margar tegundir af hljóðfærum .
Við Baldur vildum reyna að endurskapa tónlistarleg einkenni þjóðanna sem við heimsækjum , án þess þó að spila bara gömul þjóðlög .
Þá hjálpar að nota viðeigandi hljóðfæri og / eða söngstíl þar sem hægt er .
Harmónikka kveikir t.d. hugrenningar um Frakkland , sítar tengist Indlandi beint , samstígar ferundir tengjum við beint við kínverska tónlist ( hvort sem við þekkjum fræðiheitið eða ekki ) o.s.frv. Svo er líka lag þar sem ekki er notast við hljóðfæri heldur líkamann ekki satt ? Eitt lag er sungið án undirleiks .
Þá rekur Filías Fogg ferðaáætlun sína , en hópurinn syngur fjölraddað Tikk Takk undir .
Það er gaman að hafa svona söngfært fólk á sviðinu , og alls ekki sjálfgefið að leikhópur geti sungið í mörgum röddum .
Hvernig var að standa sjálfur á sviði í þessu hlutverki ? Í indjánabúningi og með húðflúr á hausnum ? Indjáninn minn er yndislegur , hann fékk svo fallegan boðskap í texta sem var auðvelt að semja laglínu við .
Það sama má reyndar segja um Frakkann minn ( annar karakter sem ég leik ) .
Höfuðflúrið er stórkostlegt , eins og allt útlit sýningarinnar .
Hvernig myndir þú ferðast umhverfis jörðina á 80 dögum ? Einhverjir draumaáfangastaðir ? Ekki siglandi , svo mikið er víst .
Ég verð allt of sjóveikur til þess .
Ég myndi vilja nota ferðalagið til að kynnast áhugaverðri tónlist .
Eyða kannski mánuði í að flakka um Afríku , og öðrum mánuði í Ástralíu .
Vika eða tvær á Balí í millitíðinni , og restin færi svo í flug og millilendingar .
