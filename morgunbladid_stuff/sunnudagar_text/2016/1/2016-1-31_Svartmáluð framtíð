Randy Blythe prísaði sig sælan með sýknudóminn en hefur margsagt að dómstólar hafi komist að réttri niðurstöðu .
Hann segir málið allt hafa verið erfiða en lærdómsríka reynslu sem hann komi til með að búa að um aldur og ævi .
Partur af úrvinnsluferlinu var að skrifa endurminningar , Dark Days : A Memoir , sem komu út á síðasta ári og féllu í frjóa jörð .
Fyrsta plata Lamb of God eftir að Blythe var sýknaður kom líka út í fyrra , VII : Sturm und Drang .
Var hennar beðið með nokkurri óþreyju enda einsýnt að söngvarinn , sem semur lungann af textum sveitarinnar , myndi nota hana að einhverju leyti til að gera upp við þessa erfiðu lífsreynslu .
Í stað þess að fjalla um dómsmálið sem slíkt yrkir Blythe í tveimur lögum um reynslu sína af fangavistinni í Pankrác-fangelsinu í Prag .
Annað lagið kallast einfaldlega " 512 " eftir númerinu á klefanum sem Blythe mátti dúsa í .
Klefinn virðist einna helst hafa líkst dýflissu en Blythe sá aldrei til sólar og átti fyrir vikið í erfiðleikum með að fylgjast með tímanum ; hvort það var dagur eða nótt .
Hermt er að tíminn líði hvergi hægar en bak við lás og slá .
Hann fann smám saman hvernig reynslan var að breyta honum og svartsýnin tók völdin .
Eða eins og þar stendur : My hands are painted red My future ' s painted black I can ' t recognize myself , I ' ve become someone else My hands are painted red .
Eitt þúsund tekin af lífi Í hinu laginu , Still Echoes , stiklar Blythe á stóru í sögu fangelsins en nasistar höfðu það á sínu valdi í seinni heimsstyrjöldinni .
Á árunum 1943 til 1945 líflétu þeir ríflega eitt þúsund manns með fallöxi í herbergi sem var rétt hjá klefa Blythes .
Mest voru það Tékkar sem andmælt höfðu hernámi Þjóðverja .
Fallöxi var beitt þar sem það var ódýrara en að skjóta fangana til bana og fljótlegra en að hengja þá .
Blythe kynnti sér sögu fangelsisins með því að ræða við fangaverði og samfanga og komst ekki hjá því að hugsa til alls þessa fólks , karla og kvenna , sem týndu lífi handan við hornið .
Þegar Þjóðverjar gáfust upp vorið 1945 var fallöxin tekin í sundur og fleygt í Moldána í Prag í þeim tilgangi að reyna að fela voðaverkin .
Þangað var hún sótt skömmu síðar , sett saman aftur og komið fyrir í sama herberginu í Pankrác-fangelsinu .
Þar er hún enn til minningar um þá Tékka sem féllu fyrir hendi nasista í stríðinu .
Still Echoes hefur ómað á tónleikum Lamb of God undanfarna mánuði og Blythe hefur kynnt lagið með þessum orðum : " Þetta er handa Daniel ! " 