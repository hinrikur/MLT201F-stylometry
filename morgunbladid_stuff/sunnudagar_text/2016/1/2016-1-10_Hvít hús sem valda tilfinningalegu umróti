Ólafur Ragnar Grímsson hefur bráðum gegnt embætti forseta Íslands í 20 ár .
Það er einstætt .
En tveir forsetanna hafa setið í 16 ár og áður en Ólafur varð forseti viðraði hann efasemdir um að svo löng seta væri holl fyrir sambúð forseta og þjóðar .
Spunahljóð heyrast En þótt Ólafur Ragnar hafi gegnt embættinu lengst allra , þá var þjóðin fjarri því að vera viss hvernig tilkynning hans á nýársdag myndi hljóða .
Allir vita þá niðurstöðu forsetans , að nú væri þetta orðið nóg .
Á Bretlandi tíðkast að veðbankar gefi kost á veðmálum um hvaðeina það sem óorðið er en verður áður en mjög langt líður .
Á Íslandi starfa ekki slík fyrirtæki .
En sennilega má fullyrða að meirihluti landsmanna hefði veðjað á að Ólafur segðist enn reiðubúinn að hlýða kalli þjóðarinnar .
Eftir að óvænt yfirlýsing forsetans lá loks fyrir var eins og losnaði dálítil stífla .
Getgátur um forsetaefni hófust af þrótti .
Ýmsir voru nefndir til sögu , sumir létu líklega og einhverjir gáfu afgerandi yfirlýsingar .
Einhverjir sögðust undirstrika að framboð væri alls ekki á dagskrá af þeirra hálfu , en bættu við , að auðvitað væri ekki hægt að útiloka neitt .
Enn eru allmargir mánuðir eftir af framboðsfresti , enda hann ekki enn verið auglýstur , og því ósennilegt að öll sagan sé sögð .
Brugðist við hættu á minnihlutamanni En vegna þess hve mörg nöfn skutu hratt upp kollinum varð yfirveguðum aðilum órótt yfir því að forseti kynni , ekki síst nú , að verða kjörinn með minnihluta atkvæða .
Ræddar voru ýmsar aðferðir til að bregðast við því , svo sem að hafa seinni kosningu á milli tveggja efstu .
Þá var vakin athygli á kosningakerfum sem skylduðu kjósendur til að velja ekki aðeins þann sem þeir vildu helst hafa sem forseta , heldur þann næstbesta .
Í harðri kosningabaráttu er hætt við að margir myndu breytast í Snæfríði Íslandssól þegar þeir krossuðu í nauðungarsætið : Heldur þann versta en þann næstbesta .
Svo er það synjunarvaldið Jafnframt bar nokkuð á umræðu um það að nauðsynlegt væri að afnema ákvæði um að forseti gæti synjað lögum sem Alþingi hefði samþykkt .
Iðulega var þess getið að framganga núverandi forseta í þessum efnum gerði slíkar breytingar nauðsynlegar.Vissulega hefði þessi heimild verið í stjórnarskránni í rúm 70 ár , en túlkun núverandi forseta og beiting hennar gerði óhjákvæmilegt að finna annan farveg .
Þetta er dálítið hol röksemd þegar einmitt sá hinn sami er að hætta .
Ólafur Ragnar forseti gerði meira en að beita þessari heimild í þrígang .
Hann gaf heimildinni nýtt nafn sem virðist orðið að málvenju og raunar mótað nýjan skilning á heimildinni .
Fram að kjöri Ólafs hafði verið talað um synjunarvald forsetans .
Nú er " málskotsrétturinn " orðinn til , þótt orðalag stjórnarskrár sé óbreytt .
Konunglegir þjóðhöfðingjar ( Noregur og Danmörk ) hafa synjunarrétt en nota hann aldrei .
Margrét Danadrottning hefur margítrekað að óhugsandi sé að hún noti þennan rétt .
Konungur Íslands hafði endanlegan synjunarrétt eftir að Alþingi fékk lagasetningarvald með stjórnarskránni frá 1874 .
Konungur notaði þennan rétt sinn ótæpilega á fyrri hluta konungsveldisins , en alls ekki á síðari hluta þess .
Þannig beitti konungur synjunarvaldi í 91 skipti á árunum 1875-1904 .
Forseti Íslands fékk þennan rétt með lýðveldisstofnun en þó þannig að dregið var úr vægi hans með því að ákvarða að beitti forsetinn réttinum þá gengi málið til þjóðarinnar .
Synjunarrétturinn var með öðrum orðum takmarkaður við það að þjóðin staðfesti synjunina .
Undirliggjandi var að forsetinn væri andvígur lögunum sem um væri að tefla en ekki hitt að hann hefði svo sem enga sérstaka skoðun á þeim en vildi gefa þjóðinni færi á að kjósa því að þar gætti andúðar .
Kenningarnar koðna niður Í fræðiriti um stjórnskipunarrétt , sem notað var til skamms tíma , er ekki talað um málskotsrétt .
Hið almenna fræðilega hugtak var neitunarvald .
Algjört neitunarvald , eins og konungur hafði haft og frestandi neitunarvald sem forsetinn fékk samkvæmt fræðikenningunum .
Í fræðiritinu segir : " Með frestandi neitunarvaldi er átt við það að þjóðhöfðingi geti með synjun sinni skotið gildi laga á frest þannig að þau öðlist þá ekki gildi fyrr en þau hafa t.d. verið samþykkt aftur í þjóðþinginu , samþykkt í þjóðaratkvæðagreiðslu o.s.frv. Frestandi neitunarvald er því hindrun sem hægt er að víkja til hliðar eftir lengri eða skemmri tíma .
Í lýðveldum er tíðast að forseti hafi frestandi synjunarvald .
" Við kennslu í stjórnskipunarrétti hafði í áratugi verið út frá því gengið að forseta væri skylt að staðfesta eitt og annað sem fyrir hann var lagt .
Eftir ákvörðun forsetans í fjölmiðlalögunum og umræður um embættið í framhaldinu rann upp fyrir fræðimönnum að þrátt fyrir að forseta bæri að gera þetta eða hitt væru engin úrræði til að þvinga hann til að sinna hinum meintu skyldum .
Stjórnarskráin opnar að vísu leiðir til að víkja forseta úr embætti , en það er umhendis , svo ekki sé meira sagt .
Líklegt er að allir forsetarnir hafi kynnt sér ýtarlega fræðilegar ritgerðir um valdmörk forsetaembættisins og allt til kjörs Ólafs virtust þeir hafa samsinnt þeim í verki og þar með aukið gildi fræðisetninganna .
Engar afleiðingar , engin ábyrgð Það var jafnframt viðtekin fræðileg venja ( bæði lögfræðileg og stjórnmálafræðileg ) að skilja stöðuna svo , að gerðist það að forseti myndi synja lögum staðfestingar og um þau yrði þjóðaratkvæði , hefði það tilteknar afleiðingar .
Talið var augljóst að væri synjun forseta staðfest hlyti ríkisstjórnin að víkja og efna yrði til nýrra kosninga .
Hafnaði þjóðin synjun forsetans yrði honum vart sætt í embætti og hlyti að víkja .
Fyrri kenningin er úr sögunni , því að eftir að synjun forseta á Icesave-lögum var staðfest í tvígang með fádæma yfirburðum , sat ríkisstjórn Jóhönnu og Steingríms sem fastast og voru það firn mikil .
Ekki síst þar sem þau tvö ( og helstu liðsmenn þeirra víða , svo sem í Seðlabanka , Landsvirkjun , viðskiptaráðuneyti og hjá Ríkisútvarpi ) , höfðu lýst því yfir að stórkostleg efnahagsleg vá myndi skekja landið fengju lögin ekki framgang .
Þjóðin sýndi ótrúlegan kjark þegar hún lét ekki þennan ógnanaráróður buga sig .
Hér eftir verður ekki hægt að gera þá kröfu til nokkurrar ríkisstjórnar að hún segi af sér verði lögum frá henni hafnað af þjóðinni .
Hinn hluti kenninganna , um að forseti þyrfti að víkja ef þjóðin samþykkti lög sem hann synjaði , er sjálfsagt einnig orðinn haldlaus , enda hluti af heild , auk þess sem búið er að tala upp þann veruleika að ekki sé um lagasynjun að ræða heldur " málskotsrétt " til að auka lýðræðið í landinu .
Þegar menn , nú í aðdraganda forsetakosninga , mæla fyrir því , að fyrir þær þurfi að gera þjóðinni kleift að knýja fram þjóðaratkvæðagreiðslur svo að þær verði ekki áfram á valdi " eins manns " hafa menn augljóslega " keypt það " að um málskotsrétt sé að ræða en ekki synjunarrétt .
Enn yrkja þeir þjóðaratkvæði Margoft áður , í umræðum um breytingar á stjórnarskrá , hafa hugmyndir verið viðraðar um að fjölga kostum til að knýja fram þjóðaratkvæðagreiðslu .
Þær umræður hafa þó aldrei verið tengdar synjunarvaldi forseta .
Áhugi fyrir þjóðaratkvæðagreiðslum er miklum mun meiri hjá atvinnu- eða áhugamönnum en hjá almenningi .
Það geta verið tilefni til þjóðaratkvæðis án þess að synjun laga sé forsenda .
Fyrrverandi ríkisstjórn efndi til þjóðaratkvæðis í spurningaleikjastíl í tilefni af bjástri hennar við að kollvarpa lýðveldisstjórnarskránni .
Innan við helmingur kjósenda tók þátt .
Fráfarandi forseti hefur þrívegis neitað að staðfesta lög .
Það gerði hann í fyrsta sinn vegna " fjölmiðlalaga " .
Það bar auðvitað ekki minnstu þjóðarnauðsyn til þess gernings .
Ekki var um neinn endanleik að ræða .
Næsti þingmeirihluti gat með léttum leik breytt þeim lögum ef hann vildi strax á sínu fyrsta valdaári .
Forsetinn freistaðist því miður til að ganga erinda náinna samstarfsmanna og skjólstæðinga í því máli og var það hluti af hliðarsporum forsetans fram til haustins 2008 , sem hann hlýtur að sjá mjög eftir , hvort sem við það er kannast eða ekki .
Þetta veit allur landslýður núna og er svo sem óþarft er að dvelja við það atriði .
Hin tilvikin tvö eru annars eðlis .
Þau tengjast Icesave-samningunum .
Hefði forsetinn ekki synjað lögunum um þá samninga og þjóðin staðfest þá synjun hefðu þau ósköp aldrei verið aftur tekin .
Óbætanlegt tjón hefði orðið .
Það ríkti einstakt ástand á Íslandi um þessar mundir , ástand sem hrópaði á samstöðu .
En þá fór ríkisstjórn með forystu sem stefndi öllum málum í uppnám , ágreining og úlfúð , bæði stórum málum og smáum .
Stjórnarskráin og sjálfstæðið voru undir á þessu kjörtímabili auk Icesave-ógnarinnar .
Forsetinn vann mikið þjóðþrifaverk þegar hann beitti neitunarvaldinu í þessum tilvikum .
Og persónulega endurheimti hann traust meirihluta þjóðarinnar á ný með því .
Þessi tvö tilvik eru því fjarri því að vera ástæða fyrir vangaveltum um að afnema beri synjunarvaldið .
Í þau rúmu sjötíu ár , sem þetta synjunarvald hefur verið í stjórnarskránni , hefur það aðeins verið misnotað einu sinni .
En því hefur verið beitt sem hreinni lífsbjörg í tvígang .
Gervivandamál ? Hitt atriðið , sem nú er rætt , er hættan sem sé á því , að forseti verði kjörinn með minnihluta atkvæða .
Forsetaembættið hefur sérkennilega stöðu í umræðunni .
Allstór hópur manna ypptir öxlum yfir því .
Segir að þetta sé hálfgert prump- og montembætti , sem kosti of mikið og væri best að leggja það af og fela forseta Alþingis eða forsætisráðherra " hin fábrotnu verkefni þess " .
Hins vegar er svo fólk sem telur mikið óefni að forseti sé kjörinn með minnihluta atkvæða .
Fimm manneskjur hafa gegnt forsetaembættinu .
Sá fyrsti , Sveinn Björnsson , gekk aldrei í gegnum almennar kosningar .
Hann var kosinn af þinginu á Þingvöllum og varð sjálfkjörinn 1948 .
Ásgeir Ásgeirsson var næstur .
Hann var kosinn með minnihluta atkvæða , en var þó ekki mjög fjarri því að fá meirihluta .
Vigdís Finnbogadóttir var kosin með þriðjungi atkvæða , lægsta hlutfalli allra forseta , en það hefur ekki skekkt mynd hennar í huga þjóðarinnar .
Ólafur Ragnar var kosinn með minnihluta atkvæða og sat í 20 ár .
Aðeins Kristján Eldjárn hlaut um 2/3 hluta atkvæðanna í fyrsta kjöri og ber flestum saman um að hann hafi verið prýðilegur forseti .
Það er hárrétt að forseti Íslands er valdalítill þjóðhöfðingi .
En það þýðir ekki að hann þurfi jafnframt að vera áhrifalaus eða áhrifalítill forseti og geti ekki haft jákvæð áhrif á umræðuna og framþróun atburða , ekki síst á óróatímum innanlands eða utan eða þegar þingið er reynslulítið og óburðugt .
Og í einstaka tilvikum getur forseti ráðið úrslitum til góðs , jafnvel þegar enginn annar á þann kost .
Það er þó nokkuð .
Hinn forsetinn Forseti Bandaríkjanna er vafalaust valdamesti þjóðhöfðingi veraldar .
Hann hefur oftar en einu sinni verið kosinn með minna en helmingi greiddra atkvæða ( auk þess sem ótrúlega fáir neyta atkvæðisréttar ) og í stöku tilviki vantað verulega upp á það .
En þar er þó engin umræða um að nauðsynlegt sé að hafa tvennar kosningar um það embætti .
Bessastaðir og Hvíta húsið eiga það sameiginlegt að vera lítil hvít hús og snotur .
Og þau eru bæði nokkuð við aldur og eiga sögu .
Okkar hús hefur vinninginn í aldri , er rúmum 30 árum eldra .
En valdataumarnir sem liggja til og frá Hvíta húsinu vestra eru sverir eins og Sívaliturninn á meðan til og frá Bessastöðum liggja svo fínlegir silkiþræðir valds að þeir sjást vart með berum augum .
Ef einar kosningar nægja til að kjósa húsráðanda fyrra hússins þá hljóta tvennar að vera ofrausn fyrir það síðara .
