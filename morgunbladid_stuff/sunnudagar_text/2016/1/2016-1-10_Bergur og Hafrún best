Knattspyrnufólkið Hafrún Olgeirsdóttir og Bergur Jónmundsson voru á dögunum útnefnd íþróttakona og íþróttamaður Völsungs á Húsavík fyrir árið 2015 .
Hafrún hóf ferilinn í Völsungi en færði sig þaðan yfir í Þór / KA á Akureyri og lék með liðinu í efstu deild í þrjú sumur , 2012-2014 , en gekk aftur til liðs við Völsung fyrir síðasta keppnistímabil .
Þar lék hún í fremstu víglínu , liðið fór taplaust í gegnum C-riðil 1. deildar í sumar en tapaði fyrir FH í átta liða úrslitum keppninnar um sæti í Pepsídeild næsta sumar .
Bergur Jónmundsson var lykil-leikmaður í knattspyrnuliði Völsungs í meistaraflokki síðastliðið sumar þegar liðið endaði í öðru sæti þriðju deildar Íslandsmótsins og fór upp um deild .
Að þessu sinni voru sjö manns úr fjórum deildum innan Völsungs tilnefndir í kjörinu um íþróttamenn ársins .
Tilnefningar bárust frá bardaga- , boccia- , knattspyrnu- og sunddeildum .
