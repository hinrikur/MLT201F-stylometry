Hvernig er að fá tækifæri til að túlka hinn frækna Skarphéðin Njálsson á sviði ? Það er stórkostlegt .
Hann er magnaður persónuleiki og hrikalega skemmtilegt að leika hann .
Það er svolítið sérstakt að leika svona sögufræga persónu en þegar allt kemur til alls verður maður bara að nálgast þetta eins og hverja aðra manneskju .
Ég er mjög þakklátur fyrir að fá að leika hann og fá að gera það á mínum forsendum .
Þurftirðu að að vera iðinn í ræktinni eða var þetta bara andlegur undirbúningur ? Hvort tveggja .
Ég áttaði mig strax á því að þetta yrði mjög krefjandi verkefni bæði líkamlega og andlega svo ég reyndi að vera sem allra best undirbúinn þegar æfingar hófust .
Þetta helst ansi mikið í hendur , andlega og líkamlega hliðin , og mjög gott að svitna aðeins þegar maður er orðinn alveg ruglaður af lestri og pælingum .
Áttu uppáhalds-Íslendingasögu og / eða -hetju úr Íslendingasögunum ? Verð ég ekki að segja Njála ? Annars finnast mér skemmtilegustu Íslendingasögurnar þær sem fara út í algjöra vitleysu .
Egils saga og Grettis saga eru auðvitað í miklu uppáhaldi .
Líka saga Sigurðar Fáfnisbana eða Völsunga saga , ef hún er talin með .
Enda innblásturinn fyrir Hringadróttinssögu .
En Skarphéðinn Njálsson er óumdeilanlega uppáhalds- " hetjan " mín úr Íslendingasögunum og hefur alltaf verið .
Hann er bæði brjálaður og margslunginn , yfirdrifinn og flókinn .
Hann er með þetta allt saman .
Hvernig er að vera í svona fjörugri sýningu þar sem dans , leikur og tónlist vinna svona vel saman ? Það gefur manni alveg hrikalega mikinn innblástur .
Krafturinn í dönsurunum er nánast yfirnáttúrulegur og þegar þær fara af stað er engin leið önnur en að reyna að koma til móts við þær .
Það er krefjandi en á sama tíma ýtir manni áfram í að gera eitthvað alveg nýtt og vinna öðruvísi en maður er vanur .
Sama má segja um tónlistina , sem er þrekvirki í sjálfu sér .
Það er alveg ótrúleg tilfinning að standa á sviðinu , finna kraftinn sem umlykur mann og láta hann leiða sig áfram .
Það er ekki hægt að gefa neinn afslátt af sjálfum sér þegar allt þetta hæfileikafólk er í kringum mann .
Það gengur heilmikið á í Njálu .
Tekur hver sýning vel á ? Jú , heldur betur .
Sum atriðin hreinlega ganga út á að leikarar og dansarar verði örmagna .
Og þau eru nokkur í röð .
En það er einhver galdur sem gerist þegar þú ert alveg að fara að æla eða líða út af en heldur samt áfram .
Þurftirðu að læra sérstaklega að beita exi ? Nei , reyndar ekki .
Ég vann í nokkur ár sem jöklaleiðsögumaður og hef talsverða reynslu af því að nota ísexi .
Þetta er ekki ósvipað .
Mesti barningurinn var að finna leið til að geta brotið og bramlað sem mest af leikmyndinni án þess að leikhúsið færi á hausinn við að smíða heilu innbúin fyrir hverja sýningu .
