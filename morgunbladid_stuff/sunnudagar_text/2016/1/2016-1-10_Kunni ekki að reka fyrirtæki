Oddur Helgi segir suma telja hann andskotanum ráðríkari , svo notuð séu hans eigin orð ! " Ég er reyndar ekki á því en rekst líklega ekki mjög vel í hópi af því að ég hef skoðanir á öllu .
Ég á erfitt með að láta leiða mig en mér lætur hins vegar vel að stjórna .
Enda valdi ég mér það sem lífsstarf , " segir hann .
Laugardaginn 2. janúar voru 30 ár síðan Oddur og eiginkona hans , Margrét Þorsteinsdóttir , stofnuðu fyrirtækið Blikkrás á Akureyri .
Þau hafa rekið það síðan á sömu kennitölu , eins og stundum er haft á orði og þykir fréttnæmt .
Oddur byrjaði 16 ára í bransanum árið 1975 .
" Þá hóf ég nám í blikksmíði en var reyndar lengi að klára það ; vann hjá Vegagerðinni í eitt ár á meðan ég var að læra , var annað ár í verktakavinnu en tók sveinsprófið 1982 og var hitaveitustjóri í Hrísey í eitt ár .
Svo fór ég að vinna á Varma og það æxlaðist þannig að ég tók yfir blikksmiðjuna en Jónas og Ívar héldu áfram með plötusmiðju og rennismiðju .
" Ráðlagt að fara á hausinn Oddur er nú með 12 manns í vinnu , segir fyrirtækið vel tækjum búið en það hafi aldrei verið sérstakt markmið sitt að það yrði mjög stórt .
" Fagþekking og fagmennska hefur alltaf verið mikil í fyrirtækinu ; við höfum mikinn metnað , reynum alltaf að gera vel og höfum til dæmis tvisvar fengið verðlaun Lagnafélags Íslands fyrir lofsvert lagnaverk .
Peningastjórnun var hins vegar ekki sérstaklega góð í upphafi .
Ég var bara iðnaðarmaður sem byrjaði allt í einu að reka fyrirtæki og kunni það ekki , enda gekk reksturinn ekki sérlega vel fyrstu árin , " segir Oddur .
" Við urðum líka fyrir miklum fjárhagslegum áföllum fyrstu árin þegar fyrirtæki sem við unnum fyrir fóru á hausinn .
Þegar Blikkrás var rúmlega þriggja ára , 1989 , tapaði ég fjögurra mánaða veltu á gjaldþrotum annarra fyrirtækja og það var auðvitað mjög erfitt .
Það að Blikkrás skyldi ekki fara á hausinn á þessum tíma er Gunnari Hjartarsyni , útibússtjóra Búnaðarbankans , að þakka ; hann hafði trú á mér og lánaði mér ábyggilega meira en hann mátti .
Mér var mikið ráðlagt að láta fyrirtækið rúlla og byrja aftur með nýja kennitölu en ég hét því að verða fyrr eignalaus en láta aðra tapa á mér .
Ég er mjög stoltur af þeirri ákvörðun en fyrirtækið var í raun með neikvætt eigið fé í mörg ár .
Mér fannst á tímabili að enginn færi á hausinn nema hann skuldaði mér peninga ! En við lifðum á því að vera með góða starfsmenn .
" Oddur segir það hafa skipt sig sköpum að Háskólinn á Akureyri varð að veruleika .
" Þótt ég væri góður blikksmiður kunni ég ekki nógu vel að reka fyrirtæki .
Ég fór því í iðnrekstrarfræði , sem ég hefði ekki getað nema vegna þess að skólinn var hér , því ég sinnti fyrirtækinu samhliða náminu .
Á þessum tíma var ég líka á fullu í félagsstörfum fyrir íþróttafélagið Þór en fór í skólann að áeggjan vinar míns , bara til að læra að reka fyrirtækið .
" Helstu verkefni Blikkrásar eru uppsetning og þjónusta við loftræstikerfi , hvers konar klæðningar , þakfrágangur og almenn blikksmíði .
Það hefur unnið verkefni um allt land en starfar aðallega á Norðurlandi .
Þeir sem byrja hætta ekki ! " Ég hef verið mjög heppinn með mannskap og starfsaldur hér er mjög hár .
Þeir sem byrja að vinna hérna hætta ekki ! Einn hefur verið hjá mér í 29 ár , annar í 27 og nokkrir hafa starfað hérna í meira en 20 ár .
Mér gengur , sem betur fer , ágætlega að vera hluti af hópnum .
Minn styrkleiki er sá að ég er jafningi allra og þannig var það líka í pólitíkinni .
" Blikksmíði er mikið karlafag en Oddur hefur haft nokkrar konur í vinnu " og ég hvet þær , sem læra blikksmíði , til að sækja um hjá okkur .
Blikkrás fékk jafnréttisverðlaun árið 2001 frá Jafnréttisnefnd Akureyrar vegna þess að við borguðum , að sjálfsögðu , sömu laun fyrir sömu vinnu .
Blikkrás var eina fyrirtækið sem var skoðað þá , sem sýndi fram á þetta með gögnum .
" Oddur segist hafa tvö mottó innanhúss í Blikkrás : " Að koma vel og af fullri virðingu fram við starfsmenn .
Þeir verja einum þriðja af vökutíma sínum í vinnunni og eiga skilið að þeim líði vel þar .
Hitt er að við munum að kúnninn getur verið án okkar ; ef hann er óánægður snýr hann sér eitthvað annað .
Við getum hins vegar ekki verið án kúnnans .
" Pólitík mikil hugsjón Oddur hóf þátttöku í stjórnmálum 1994 .
" Ég hafði aldrei komið nálægt pólitík .
Sjö ára var ég sendur í sveit , hélt lengi að ég væri framsóknarmaður og þegar ég var beðinn um að koma á lista sagði ég strax já .
" Oddur var í 6. sæti , fyrsti varamaður , en þegar einn bæjarfulltrúanna flutti úr bænum settist Oddur í bæjarstjórn og var aðalmaður í eitt ár .
" Það kom í ljós að við áttum ekki nógu mikla samleið , framsóknarmenn og ég , þótt við Jakob Björnsson [ þá oddviti flokksins í bæjarstjórn ] hefðum reyndar átt mjög gott samstarf síðar og ég eigi enn marga góða vini í flokknum .
" Sterk réttlætiskennd Hann segir flokkinn hafa hafnað sér eftir þetta fyrsta kjörtímabil en ekki hafi komið til greina að hætta .
" Pólitíkin er mikil hugsjón , ég hafði orðið gífurlegan áhuga á þessu og eftir að fólk fór að skora á mig að fara í sérframboð lét ég slag standa .
" Listi fólksins varð til .
" Ég hef gífurlega sterka réttlætiskennd og fannst þörf á minni rödd í bæjarstjórn .
" Oddur telur sig eiga mikinn þátt í auku samstarfi meiri- og minnihluta í bæjarstjórn .
" Þegar ég var í minnihluta greiddi ég stundum atkvæði með því sem meirihlutinn vildi og var oft spurður hvað ég væri eiginlega að gera , bæði af fólki í öðrum flokkum og úti í bæ .
Ég sagðist bara vera sammála meirihlutanum ; ef hann kæmi fram með góð mál styddi ég þau hiklaust ! " Gott samstarf " Þegar L-istinn náði hreinum meirihluta 2010 fengum við minnihlutann til að vinna með okkur að langflestum ákvörðunum .
Akureyringar mega vera stoltir af því hve vel fólk starfar saman í bæjarstjórn , óháð flokkslínum .
Maður heyrir mjög sjaldan af því rugli hér sem oft virðist upp á teningnum í Kópavogi , Hafnarfirði og Reykjavík .
" Oddur segist stundum spurður hvort hann stjórni ekki enn , á bak við tjöldin .
" Ég er hættur og ekki í aftursætinu .
Það kemur alltaf maður í manns stað .
" Stoltur af öskudegi Starfsmenn Blikkrásar leggja ætíð niður hefðbundin störf fyrir hádegi á öskudaginn og taka allir á móti börnum .
" Okkur fannst öskudagurinn á niðurleið og byrjuðum á því 1989 , fyrst fyrirtækja , að auglýsa í blöðunum og hvetja krakka til að koma til okkar .
Fórum að halda söngkeppni og höfðum pitsuveislu í verðlaun , " segir Oddur , sem átti hugmyndina .
" Ég er svo mikið barn í mér ! " Starfsmenn klæða sig í búninga í tilefni dagsins , hlýða á sönginn og gefa einkunn .
" Kúnnarnir vita af þessu og láta okkur í friði fram yfir hádegi á öskudaginn .
Þennan hálfa dag eiga börnin og ég er mjög stoltur af þessu framtaki okkar .
" Oddur segir að eitt hafi verið ákveðið strax í upphafi : " Í keppninni tökum við aldrei tillit til búninga , bara söngsins .
Krakkar hafa úr mismiklu að moða og það skiptir ekki máli hve vandaðir eða flottir búningarnir eru .
Allir eiga jafna möguleika á að vinna söngkeppnina , óháð búningum .
" 