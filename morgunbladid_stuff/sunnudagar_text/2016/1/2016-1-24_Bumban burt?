" Bumbuna burt " er lofað á heimasíðu celciusport.com sem selja magabelti á tæpar átta þúsund krónur .
Sérfræðingar telja slíkt ekki bera árangur og að verið sé að plata fólk til að kaupa sér skyndilausn sem ekki virki .
Markaðsstjóri Celcius hefur fulla trú á vörunni .
Ásdís Ásgeirsdóttir asdis@mbl.is Komið er á markað magabelti sem á að hjálpa fólki að brenna kviðfitu og minnka bumbuna .
Beltið heitir Celcius-brennslubelti og fæst í Nettó um allt land .
Ekki eru neinir rafstraumar gefnir með þessu belti , eins og var í tísku fyrir einhverjum árum , heldur er þetta einfalt teygjubelti með frönskum rennilás .
Fyrirtækið Celcius auglýsir á vefsíðu , facebook , instagram og twitter .
Á twitter-síðu fyrirtækisins má lesa : " Þú notar brennslubeltið í ræktinni , vinnunni , göngu , golfi , jóga .
Vísun á 100% árangur .
Sentímetrarnir fjúka .
" Verið að plata fólk Sigríður Einarsdóttir íþróttakennari segir að eina leiðin til að brenna kviðfitu sé með hreyfingu .
Hún hefur ekki mikla trú á þessu nýja magabelti sem á að örva brennslu á magasvæði .
" Þarna er verið að plata fólk .
Þú getur ekki brennt fitu af einhverju einu svæði , fitan fer jafnt af líkamanum við brennslu .
Það er ekki hægt að ákveða að brenna bara kviðfitu .
Auglýsingin er bara það sem fólk vill heyra , " segir Sigríður .
" Ég get ekki ímyndað mér að þú getir sett á þig belti og það byrji einhver brennsla , það þarf súrefni í brunann , þú þarft að fara í þolæfingar eða eitthvað .
En þeir segja að þetta virki best með hreyfingu en þá ertu komin í þolæfingar sem duga einar og sér .
Hvort beltið hjálpi ? Mér finnst það ólíklegt , " segir hún .
Á að auka svitamyndun Á vefsíðunni er einnig talað um að það hjálpi við vökvalosun á magasvæði .
Sigríður segir að vökvatap jafngildi ekki að missa fitu og tekur dæmi af vafningum sem hafa verið notaðir og eiga að stuðla að minna mittismáli .
" Þá verður mikil vökvalosun og fólk upplifir að það sé að grennast , en maður tekur enga fitu af sér með því að vera með vafninga , " segir hún og bendir á að þótt beltið auki svitamyndun hafi það lítið að segja í sambandi við fitubrennslu .
" Þú getur líka bara klætt þig í fullt af fötum og farið út að labba ef þú vilt auka svitamyndun ! " segir hún .
Beltið er sagt veita góðan stuðning við neðra bak og segir Sigríður það vel geta verið .
" Þetta veitir örugglega stuðning við neðra bak , þú færð tilfinningu að þetta styðji vel við þig .
En maður er líka hræddur við það að vera háður slíkum stuðningi því þá ferðu að slaka meira á þeim vöðvum sem þú átt að vera að nota til að halda þér uppi , það er varasamt að vera háður einhverju svona , " segir Sigríður .
Klassísk fitubrennsluloforð Fannar Karvel Steindórsson íþróttafræðingur tekur í sama streng og Sigríður .
" Þetta eru þessi klassísku loforð .
Yfirleitt er þetta bara bjánalegt , það er verið að lofa einhverju sem stenst ekki nánari skoðun .
Að lofa fitubrennslu á ákveðnu svæði stenst ekki , " segir Fannar sem segir að eina leiðin til að losna við fitu af einum stað sé með fitusogi .
Fannar segir þessi belti ekki ný af nálinni .
" Svipuð belti hafa verið til mjög lengi en hafa verið seld fyrir fólk með bakvandamál .
Það veitir stuðning og eykur hitann á bakinu .
En ef þú vilt auka svitamyndun geturðu bara klætt þig í kuldagalla .
Þetta er ósköp einfalt , þetta snýst um mataræði og hreyfingu .
Ef það er verið að lofa einhverju svona stóru þá er það yfirleitt kjaftæði .
Ég er búinn að vera 16 ár í bransanum og hef ekki ennþá séð svona nýjungar sem standast , " segir Fannar .
Fannar segir að það sé útilokað að beltið hjálpi til við fitubrennslu .
" Hreyfingin er aðalatriðið , þú færð alveg sama árangur þótt þú notir ekki beltið og hreyfir þig bara , " segir hann .
" Þetta hjálpar mögulega bakinu en fitubrennsla ? Þú getur alveg gleymt því , " segir Fannar að lokum .
Virkar ótrúlega vel Ellý Ármannsdóttir er markaðsstjóri hjá Celsíus sem flytur inn brennslubeltin .
Hún segir að beltið virki vel við fitubrennslu og sé víða notað af íþróttafólki erlendis .
Ellý segir að þetta sé ný vara og ekki sambærileg við eldri tegundir belta .
Hún segir beltin mjúk og herði ekki að líkamanum en þau eru gerð úr Neoprene-efni .
" Beltið hitar svæðið og hægt er að nota það við æfingar og í vinnuna .
Þá hitnar vöðvinn og þú ert rennandi sveitt og þá verður brennslan enn meiri .
Það er mjög gott að nota þetta í ræktinni , jóga eða golfi , " segir hún .
" Þetta er vinsælt í Ameríku og fólk hefur náð gríðarlega miklum árangri af að nota þetta .
Ég persónulega hef prófað þetta og 10 sentimetrar eru farnir af mér , " segir Ellý sem hefur notað þetta í vinnuna og göngutúra .
Ellý segir að öll gagnrýni eigi rétt á sér en að hún hafi fulla trú á vörunni .
" Þetta er alveg magnað og þetta er líka á viðráðanlegu verði , " segir hún .
" Það rennur af þessu svæði .
Þetta er að virka .
" 