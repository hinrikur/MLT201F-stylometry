Raunsær .
Hentistefnumaður .
Hættulegur .
Lævís .
Raunverulegur geðsjúklingur .
Á þennan hátt eru lýsingar fangelsissálfræðinga á norska fjöldamorðingjanum og öfgahægri hryðjuverkamanninum , Anders Breivik .
Fjarri því virðist , eftir viku í dómsal , að hann hafi beðið sálfræðilegan skaða af einangrun í fangelsinu .
Þvert á móti er hann vel stemmdur og tilbúinn að berjast .
Nýtt stríð skal háð með vopnum réttarríkisins – hann byrjaði á því að fara í mál við Noreg .
Ég er leiðtogi flokksins Hið norræna ríki , " sagði dæmdur hryðjuverkamaðurinn við dómarann Helen Andenæs Sekulic þegar einkamál hans gegn norska ríkinu var tekið fyrir í vikunni , og hann beðinn um að gera grein fyrir sér .
Hann höfðar mál gegn Noregi fyrir brot á Mannréttindsáttmála Evrópu , nánar tiltekið grein 3 – Enginn maður skal sæta pyndingum eða " ómannlegri eða vanvirðandi meðferð eða refsingu " og grein 8 – um rétt sérhvers manns til " friðhelgi einkalífs síns , fjölskyldu , heimilis og bréfaskipta " .
Aldrei barnaleg trúgirni Júlí 2011 .
" Svar okkar er meira lýðræði , meira gagnsæi og meiri mannúð .
" Rödd Jens Stoltenberg var tilfinningaþrungin .
Kirkjan full upp í rjáfur .
Úti fyrir var blómahaf : rósir , liljur , gleym-mér-eiar .
Ósló var í áfalli , Noregur í sorgarbúningi .
Tveimur dögum áður hafði bílsprengja sprungið fyrir utan skrifstofu hans í miðborg Ósló og átta látist , og þegar þarna var komið sögu aðeins búið að bera kennsl á fáein fórnarlambanna ungu í sumarbúðunum í Útey , meðlima ungliðahreyfingar Verkamannaflokksins , vinstri flokks Stoltenbergs .
Flestra var enn bara " saknað " .
Fjöldi látinna fór á endanum upp í 77 , helmingur þeirra hafði ekki náð 18 ára aldri .
Forsætisráðherrann bætti við : " En aldrei barnaleg trúgirni .
" Mars 2016 .
Vor er í lofti .
Snjóinn hefur nýlega tekið upp af leiðum í suðurhluta landsins , grænir sprotar túlípana farnir að gægjast upp úr moldinni , en grafir norðan við heimskautsbaug enn á kafi í snjó , enn er langt í stutt en snarpt sumarið norður þar .
Foreldrarnir hafa liðið vítiskvalir .
Að missa barn er mestur hugsanlegur harmur , segja sálfræðingar .
Það er andstætt lögmálum náttúrunnar að lifa son sinn , að sjá dóttur sína ekki vaxa úr grasi .
Sumir foreldrar hugleiddu að lögsækja ríkið fyrir að vernda ekki börnin þeirra 11. júlí 2011 , fyrir það hve hneykslanlega seint lögreglan brást við , vegna þess að lögreglumenn höfðu sig ekki í frammi meðan á skothríðinni stóð í Útey , töldu skotin , en brugðust of seint við , fyrir að átta sig ekki á því að hér var um hryðjuverk að ræða – fyrir öll þau mistök sem urðu þess valdandi að hryðjuverkamaðurinn gat athafnað sig í hálfa aðra klukkstund á eynni áður en sérsveitir stöðvuðu hann .
En foreldrarnir höfðu ekki styrk vegna þess að sorgin er erfið .
Þeir voru harmi slegnir .
Þeir voru andvaka .
Sumum fannst þeir nálægt sturlun eftir að hafa misst einkabarnið .
Enginn lögsótti ríkið – þar til hann gerði það .
Morðinginn .
Nærri fimm árum síðar hefur hann lögsótt sama ríki og hann réðst gegn .
Hann fer fram á meira lýðræði , meira gagnsæi og meiri mannúð .
Sjálfum sér til handa .
Á sama tíma og snjóskafl bráðnar á leiði víðs vegar í Noregi , þetta fimmta vor , varpar sólin geislum sínum inn í íþróttasal Telemark öryggisfangelsisins í Skien , tveggja klukkustunda ferð suður af Ósló , þar sem dómsmálið er tekið fyrir .
Geislarnir tróðu sér gegnum mintugrá gluggatjöldin , eftir rimlunum og skullu á körfuboltanetinu , áður en þeir lýstu upp náfölt andlit .
Hann hefur beðið skaða af einangruninni , samkvæmt kvörtun til fangelsisyfirvalda .
Aðstæður í fangelsinu eru ómannúðlegar og niðurlægjandi , segir lögmaður hans .
Ólæknandi Hann hægði á sér og horfði yfir fólkið í salnum , fulltrúa fjölmiðla heimsins , nokkra embættismenn .
Hann litaðist um , forvitnum augum , til að átta sig á hverjir þetta væru , hverjir horfðu á hann .
Hann brosti .
Hann hafði skrifað mörgum þessara blaðamanna , bréf , jólakort .
Sum bréfin höfðu birst , stundum var vitnað í þau en oftast ekki , þau voru varðveitt í skúffum eða stafrænum hirslum .
Kveðjan var fölsk , en skilaboðin hatursfull , að hann væri enn í vígahug .
Þennan morgun í íþróttasal Telemark-fangelsisins , beið Anders Breivik þess spenntur að handjárnin yrðu fjarlægð .
Frammi fyrir almenningi lyfti hann hægri hendinni og heilsaði að nasistasið .
Smellir heyrðust í myndavélum , lögfræðingarnir hans tveir litu undan , annar saup órólegur á vatni , hinn hagræddi pappírum sínum .
Anders Behring Breivik sást síðast opinberlega 24. ágúst 2012 , þegar úrskurður dómara var lesinn upp fyrir hann – hámarksrefsing fyrir hryðjuverkið – 21 ár með mögulegri framlengingu þar til dauðinn vitjaði hans , ef hann þætti enn hættulegur samfélaginu .
Hann var fundinn sekur um morðin , en væri ekki brjálæðingur að mati dómstólsins .
Eina greiningin var sú að hann væri með persónuleikabrenglun vegna sjálfsástar , en ekki væri þörf á meðferð , öllu heldur væri sjúkdómurinn ólæknandi – ranghugmyndirnar væru af pólitískum toga .
Hann teldi sig bjargvætt Evrópu , píslarvott sem fórnaði eigin lífi og frelsi í þágu allra sannra Aría í því skyni að bjarga hinu norræna kyni .
Hann pirraðist fljótlega vegna fórnarinnar .
Kvartaði ítrekað .
Hann fékk höfuðverk vegna einangrunar , varð stundum daufur í dálkinn .
Hann langaði í tölvu .
Playstation-3 .
Ómanneskjulegar aðstæðurnar eru þessar : þrír fangaklefar , 8 fermetrar hver , rúm , borð og ritvél , mjúkur stóll með fótaskemli , sjónvarp , bækur , dvd-spilari , playstation , xbox , hlaupabretti , æfingahjól og fjölþjálfi .
En , því miður , hann er einangraður .
Hann fær höfuðverkjaköst .
Hann er einmana .
Hann vill hafa samskipti við aðra fanga , en fyrst og fremst vill hann vopn til að halda baráttunni áfram .
Einangrunin , hefðbundin í öryggisfangelsi sem þessu , er meginatriðið í málsókninni gegn ríkinu .
Hann fer fram á heimsóknir , bréf og símtöl en ekki hvaða heimsóknir , bréf og símtöl sem er .
Eins og lögfræðingur hans , Øystein Storrvik , tók til orða á fyrsta degi í dómsalnum : " Þeir sem vilja hitta Breivik , fá ekki leyfi hans til þess , en þá , sem fá leyfi til að koma , kærir Breivik sig ekki um að hitta .
" Breivik vill hvorki hitta fjölskyldu , ættingja né gamla vini .
Það eru gestir sem " skipta engu máli " .
Skömmu áður en móðir hans lést tjáði hann yfirmönnum fangelsisins að óvíst væri hvort hann vildi hitta hana framar , þar sem hún væri ekki jafn stolt af honum og henni bæri .
Þegar faðir hans óskaði eftir að hitta hann , setti sonurinn það skilyrði að gamli maðurinn gerðist meðlimur Hins norræna ríkis .
Faðirinn hafnaði því .
Snérist til nasisma Að móður hans undanskilinni hefur enginn , sem þekkti Breivik áður en hann framdi hryðjuverkin , farið fram á að hitta hann .
Breivik sagði í dómssalnum í vikunni að " eini réttur minn sem hefur einhvern tilgang er rétturinn til að eiga þjóðernislega jafnaðarmenn að vinum og þjóðernislegan jafnaðarmann fyrir maka , allt annað er tilgangslaust " .
Hann kvaðst hafa þörf fyrir að velja sér vini og maka úr hópi fólks sem hefði sömu gildi og hann sjálfur .
Hver eru þessi gildi ? Kveðja hans við upphaf dómsmálsins gaf vísbendingu um það .
Breivik hefur lítillega breytt pólitískum boðskap sínum frá 2011 , frá því hann sagðist anti-jíhadisti sem vildi losa Evrópu við alla múslima , til rakins fasisma 2016 .
Eins og hann sagði í dómssalnum – hann hefði snúist til nasisma .
Hann vill koma á fót neti Aría , byggðu á nasisma og kveðst eiga fylgismenn um gjörvalla Evrópu .
Hugmyndafræðilega ráðvilltur , en hann er einnig skynsamur og hagar seglum eftir vindi .
Í stefnuyfirlýsingu sína skeytti hann texta manna eins og Abrahams Lincoln og Adolfs Hitler , en einnig frá eigin hetjum , Pamela Geller og Robert Spencer , hugmyndafræðingum amerískra anti-jihadista , sem síðar höfnuðu honum og vildu ekkert með hann hafa .
Honum barst hins vegar stuðningur frá öfga-hægrimönnum í Rússlandi og Austur-Evrópu .
Það eru hinir nýju félagar hans , þeir sem hann vill gjarnan fá í heimsókn .
Um 4000 bréf hafa streymt til og frá fangaklefa hans á síðustu fjórum árum , með viðkomu í ritskoðunardeild fangelsisins , skv. því sem Adele Matheson Mestad frá skrifstofu ríkissaksóknara greindi dómaranum frá .
Breivik berst fyrir réttinum til friðhelgi einkalífs og bréfaskrifta , sem varin er í 8. grein mannréttindasáttmála Evrópu , en lögfræðingurinn ungi svaraði því til að ekki væri um að ræða persónuleg bréf , þau féllu í annan flokk : samskipti við dæmda öfgahægrimenn og öfgafulla glæpamenn , bréf til yfirlýstra nasista og fylgismanna þar sem hann fyrirskipaði hvernig breiða skyldi út boðskap hans á bloggi og í samfélagsmiðlum .
Í því skyni að koma í veg fyrir að glæpir séu skipulagðir og framdir , séu öll þessi bréf vandlega lesin af fangelsisyfirvöldum .
Samt sem áður berst honum megnið af þessum bréfum , einungis nokkur hafa yfirvöld gert upptæk en aftur á móti hafa um 600 bréf á útleið verið ritskoðuð .
Sérstaklega eru það rússnesku bréfin , gjarnan tuttugu til þrjátíu síður , sem reynast kerfinu erfið því samkvæmt lagabókstafnum verða norsk fangelsismálayfirvöld að þýða þau og lesa , áður en þau eru afhent Breivik , eða ekki .
Flestir sem hlýða vilja á boðskap Breiviks eru í Rússlandi en þar er nú að finna samtök ofbeldisfyllstu öfgahægrimanna Evrópu , þar á meðal nokkra af helstu opinberu stuðningsmönnum Breiviks .
" Í þeirra hópi kann að leynast nýr Breivik , " sagði Mestad lögmaður .
Ólíft innan múranna Allt sitt líf svipaðist Anders Behring Breivik um eftir sinni klíku , gengi , sess sem honum hentaði .
Það mistókst hvað eftir annað , honum var hafnað sem barni , sem unglingi , sem veggjakrotara , tölvuleikjaspilara , kaupsýslumanni , sem hægrimanni í pólitík , jafnvel sem anti-jihadista .
Nú telur hann sig enn á ný hafa fundið sinn flokk en nær , illu heilli , ekki til hans , og " ólíft " sé orðið innan fangelsismúranna .
( Hann sagði það sama um lífið í Noregi almennt áður en hann framdi glæpina , líkti því við fangelsisvist .
Hélt því þá fram að engu máli skipti þótt hann yrði settur á bak við lás og slá , því Noregur væri fangelsi .
Þar væri ekki tjáningarfrelsi fyrir hans líka , hann yrði að drepa til að hans rödd heyrðist , sagði hann .
) Þegar hann var hins vegar beðinn í þessari viku að lýsa því í smáatriðum hvernig hann teldi sig hafa skaddast á einangruninni , hugsaði hann sig um .
Stundum fengi hann höfuðverk , sagði hann .
Eitthvað fleira ? spurði lögfræðingur hans og vildi fá betri dæmi .
Þunglyndi jafnvel ? Tja , þá hélt Anders Breivik því fram að hann væri orðinn svo heilaskemmdur vegna einangrunar að hann væri farinn að hafa gaman af gömlum raunveruleikaþáttum , Paradise Hotel .
Hann sagði fangelsisyfirvöld stunda að hrella sig með smámunum .
Nefndi plasthnífapör , pappamál , stundum væri kaffið kalt .
Maturinn væri ekki fyrir fólk eins og hann , staðhæfði Breivik .
" Fyrir fólk úr vesturhluta Óslóar " væri kjötið , fiskurinn og kartöflurnar eða hrísgrjónin sem hann fengi " verri en vatnspyntingar " .
Stundum fengi hann meira að segja samskonar mat tvo daga í röð .
Og einu sinni , þegar hann hóaði í verðina til að hleypa sér út úr æfingaklefanum , hefði hann þurft að bíða í hvorki meira né minna en tuttugu mínútur .
Eins og ef herbergisþjónustan bregst of seint við á lúxushóteli , varð einum blaðamanninum að orði .
Það sem bar Breivik verst vitni í vikunni var hann sjálfur .
Með nasistakveðjunni , vælinu yfir misþyrmingum og að Noregur vildi helst að hann tæki eigið líf – kom hann fyrir eins og maður sem enginn tekur alvarlega .
En samt , afkáralegur þarf ekki að merkja að hann sé ekki hættulegur .
Hann þarf ekki að vera breyttur maður þó að hann sé fáránlegur .
Ástæða þess að hann er hafður í einangrun , undir ströngu eftirliti , í rammgirtu öryggisfangelsi , er sú að hann reyndist fær um að fremja sérstaklega alvarlega glæpi , vegna þess að hann er skipulagður og skynsamur , fær um að halda leyndum vandvirknislegum undirbúningi glæpanna .
Í réttarhöldunum 2012 sagði hann hið eina sem hann sæi eftir vera að hafa ekki drepið fleiri .
Hann hefur haldið því fram að verkinu sé ekki lokið .
Nú segir hann að ofbeldið sé að baki .
Úr vitnastúkunni í Telemark-fangelsinu líkti hann sjálfum sér við Nelson Mandela .
" Hann byrjaði sem hryðjuverkamaður , hann skipaði fyrir um aðgerðir , ég framkvæmdi þær sjálfur .
Mandela snérist í fangelsi , hann kaus að beita friðsamlegum aðferðum .
Ég hef líka snúist , " sagði hann og fór þess á leit að fá leyfi til að stofna eigin stjórnamálaflokk .
" Ríkið verður að gera sér grein fyrir því að ég vil halda áfram að lifa , " sagði hann .
Það var eins og að heyra lítinn dreng segja : Ég lofa að vera góður .
" Það eru engin merki um iðrun , " sagði Marius Emberland , fulltrúi ríkissaksóknara .
" Af honum stafar enn mjög mikil ógn .
" Af þeirri ástæðu hefði Noregur ekki brotið gegn neinum sáttmála um mannréttindi , sagði hann .
Engin iðrun , engin samúð Málflutningur vikunnar , þegar reyndi á mannúð Noregs og réttarríkið , hefði getað haft önnur áhrif en þau sem hinn dæmdi hryðjuverkamaður hafði vonast eftir .
Meðferðin á honum er ekki of ströng , að mati margra Norðmanna , linkindin þvert á móti of mikil ef eitthvað er .
Norðmenn hafa komist að því í þessari viku hvernig Breivik , með kvörtunum sínum og sífri , bréfum og rausi , dregur máttinn úr fangelsiskerfinu þannig að minna ráðrúm er en ella til að sinna mjög veikum föngum .
Randi Rosenqvist , sem mest allra sálfræðinga fangelsisins hefur rannsakað Breivik , kallaði hann forréttindafanga .
Aðrir hefðu það mun verra en enginn tæki þeirra málstað þar sem allir einblíndu á uppblásið sjálf Breiviks .
Niðurstaða hennar var óvægin .
Breivik hefði höfðað mál gegn ríkinu til að komast aftur í sviðsljósið .
" Hann passar vel inn í skilgreiningu á illviljuðum sjálfsdýrkanda , " sagði hún .
" Hann er lygari , svikari , gæddur leikrænum hæfileikum , framsetning hans er ýkt , það er ekkert samviskubit , engin iðrun , engin samúð .
" Hún bætti við í óvinsamlegum tóni að hann hefði ekki sýnt þess nein merki að hafa skaðast vegna ómannlegrar eða vanvirðandi meðferðar .
" Ef hann fær höfuðverk ætti hann að fá sér töflu og vatnsglas , " sagði þessi reyndi sálfræðingur .
Sigur samfélagsins Fólk á að finna fyrir fangelsun , eins og Marius Emberland , lögmaður ríkisins orðaði það .
Samt sem áður fannst honum sjálfsagt að Breivik hefði nýtt sér þann lagalega rétt að kvarta .
Það mæti hann sem sigur þess samfélags sem hryðjuverkamaðurinn vildi tortíma .
Breivik hefur blekkt Norðmenn einu sinni .
Meiri mannúð , sagði forsætisráðherrann í kirkjunni eftir árásarnir .
Meira umburðarlyndi og meiri einlægni .
Samt sem áður , nú er ekki rétti tíminn fyrir barnalega trúgirni í Noregi .
