" Við vorum kornungir og ferskir .
Þegar ég sé ljósmyndir af okkur frá þessum tíma er " tærleiki " fyrsta orðið sem kemur upp í hugann .
Við vorum allir tónlistarunnendur og vorum með allskyns plaggöt á veggjunum : Iron Maiden , Michael Schenker , UFO , Ritchie Blackmore .
Allt snerist um tónlist .
Við hlustuðum á Deep Purple , AC / DC , Motörhead og alla hina .
Lifðum og hrærðumst í tónlist alla daga vikunnar og ekkert annað komst að .
" Þannig kemst Lars Ulrich , trommuleikari þrassbandsins Metallica , að orði í samtali við tónlistartímaritið Rolling Stone í tilefni af því að þrjátíu ár eru liðin frá útgáfu plötunnar Master of Puppets , sem margir álíta bestu málmplötu allra tíma .
Í viðtalinu rifjar Ulrich upp að hlutirnir hafi gengið hratt fyrir sig á þessum árum enda orkan óþrjótandi hjá liðlega tvítugum piltum .
" Við sömdum Master of Puppets á líklega átta vikum sumarið 1985 .
Í dag tekur það mig átta vikur að keyra yfir í hljóðverið .
Hvað þá meira .
Hvað í andskotanum varð til þess að við gátum eignast afkvæmi af þessu tagi á átta vikum ? Frá fyrstu nótu til þeirrar síðustu .
Það liðu örugglega átján mánuðir frá því við byrjuðum að semja efni fyrir Death Magnetic [ nýjustu plötu Metallica ] þangað til við byrjuðum að taka hana upp .
Hvernig í andskotanum fer maður að því að semja plötu eins og Master of Puppets á átta vikum ? " spyr Ulrich .
Enginn augnfarði Þetta sama sumar spilaði Metallica fyrst á Monsters of Rock-hátíðinni í Donington á Englandi , þar sem James Hetfield , gítarleikari og söngvari , lét þessi fleygu orð falla : " Ef þið komuð hingað til að sjá spandex , andskotans augnfarða og allt það drasl og heyra orðin " rock & roll , baby " í hverju helvítis lagi er þetta ekki bandið .
Við komum hingað til að feykja flösu ! " Áhrifin á Master of Puppets komu víða að , meðal annars frá Ennio Morricone og Johan Sebastian Bach , eins undarlega og það hljómar , og segja má að Metallica hafi þar stigið fram sem fullskapað band .
Eins grenjandi sprækar og Kill ' Em All og Ride the Lightning voru kvað hér við nýjan tón .
Titillagið er að margra mati hápunkturinn , alltént var bassaleikarinn Cliff Burton á því máli .
Textann samdi Hetfield um vald fíknarinnar yfir manninum , eftir að honum ofbauð að sjá jafnaldra sína sprauta sig með hörðum fíkniefnum í samkvæmi í San Francisco .
Og var bandið hans þó þegar komið með gælunafnið Alcoholica á þessum tíma .
Til allrar óhamingju fékk Burton ekki mörg tækifæri til að leika lögin af Master of Puppets en hann lést í rútuslysi meðan Metallica var á tónleikaferðalagi í Svíþjóð 27. september 1986 .
Blessuð sé minning hans ! 