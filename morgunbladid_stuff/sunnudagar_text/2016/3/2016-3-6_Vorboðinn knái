Það er fastur liður þegar snjóa tekur að leysa og daginn að lengja að Samsung kynnir nýjan síma ; fjarkinn kom á markað í lok apríl á sínum tíma , fimman í byrjun apríl og sexan um líkt leyti .
Nú er svo sjöan væntanleg , verður reyndar fyrr á ferðinni en endranær , því Samsung Galaxy S7 verður til sölu í næstu viku – fyrstu símarnir afhentir á þriðjudaginn .
Nú kemur það kannski ekki á óvart að Samsung Galaxy S7 standi S6 framar og líklega ekki heldur að hér sé kominn besti Samsung-síminn til þessa , það er lítið varið í það fyrirtæki sem sendir ekki frá sér betri og betri síma þegar flaggskipið er annars vegar .
Að því sögðu þá er sjöan ótrúlega lík sexunni við fyrstu sýn , skjárinn er sá sami til að mynda , en við nánari skoðun kemur í ljós að þetta er allt annar og miklu betri sími – ekki bylting , en talsvert endurbættur .
Galaxy S7 er nánast jafn stór um sig og S6 , sem var svo álíka stór og S5 á sínum tíma með skjá sem er 5,1 " .
Helsta breytingin þegar maður tekur símann upp er að kanturinn á bakinu er aðeins rúnnaður svo hann fer betur í hendi fyrir vikið .
Hann verður líka fáanlegur með rúnnuðum skjá að framan , en það er þá stærri útgáfa : Samsung Galaxy S7 Edge er með 5,5 " skjá .
Það má því bera hann saman við þann frábæra síma S6 Edge + , sem er með heldur stærri skjá , 5,7 " , og fer ekki eins vel í hendi .
Ókostur við þetta , ef ókost skyldi kalla , er að þegar bak- og framhlið eru úr gleri er eðlilega meiri hætta á að eitthvað gefi sig ef síminn dettur á steingólf til að mynda , en glerið er annars sérstyrkt Gorilla-gler frá Corning .
Annað sem blasið við þegar haldið er á S7 er að myndavélin nær ekki eins langt uppúr bakinu á símanum , sem felst í því að hún er endurhönnuð , en líka að S7-síminn er aðeins þykkari en S6 til að koma fyrir stærri rafhlöðu .
Í sjöunni eru þannig 3.000 milliamperstundir , en í sexunni var rafhlaðan 2.550 mAh .
Í S7 Edge er rafhlaðan svo 3.500 mAh og gefur augaleið að stærri rafhlaða gefur meiri rafhlöðuendingu , á pappírnum í það minnsta , en vitanlega skiptir höfuðmáli hvernig síminn er notaður .
Eitt af því sem hefur eflaust áhrif á endingu rafhlöðunnar er að síminn er sífellt með kveikt á skjánum , þ.e. það slokknar ekki alveg á honum eins og tíðkast á símum almennt , en að sögn Samsung-bænda er skjálýsingin svo lítið hlutfall af rafmagnseyðslu símans almennt að hún skiptir litlu eða engu máli ( reyndar slokknar á skjánum þegar maður stingur símanum í vasann ) .
Svo styður síminn hraðhleðslu og já , þrálausa hleðslu , nema hvað .
Það var mikill kostur við S5-símann að hann var vatns- og rykvarinn og því hugsaði maður sig ekki um að svara símtali í ausandi rigningu .
Sú vörn var ekki til staðar í sexunni en snýr nú aftur og er vel þegin .
Síminn er með IP68-vottun , sem þýðir að hann á að þola það að vera í ríflega metradjúpu vatni í hálftíma .
Í símanum er nýr örgjörvi , fjögurra kjarna 2,15 GHz örgjörvi úr smiðju Samsung , sem er þriðjungi hraðvirkari en sá sem er í S6 .
Það fer líka ekki á milli mála , síminn er ævintýralega sprækur og var sexan þó snögg .
Það ræður eðlilega miklu að í honum er líka nýr grafíkörgjörvi sem er ríflega 60% hraðvirkari en eldri gerðin .
Minni símans er 32 GB , en af því fara 8 GB í viðbætur Samsung við Android , þ.e. TouchWiz-notendaskilin .
Það er því kostur að á símanum er rauf fyrir MicroSD minniskort sem getur verið allt að 200 GB að stærð .
Það er þó sá hængur á að ekki er hægt að nýta nýja minnisstýringu sem fylgir Android 6 ( sem er á símanum ) , en hún nýtir minni á minniskorti eins og það sé fastaminni símans .
Fyrir vikið verður maður að færa forrit á kortið ef plássið er orðið lítið , sem er lausn í sjálfu sér , en hitt væri eðlilega miklu þægilegra .
Einna mesta umbætur hafa verið gerðar á myndavél símans , sem er annars 12 MP .
Ljósopið er F1 , 7 , var F1 , 9 , og sjálfvirkur fókus er orðinn miklu , miklu hraðvirkari , svo miklu hraðvirkari að maður verður eiginlega að sjá það til að trúa því .
Dílarnir á myndflögunni hafa líka verið stækkaðir og fyrir vikið verð ég að segja að myndavélin í S7 er besta símamyndavél sem ég hef komist í tæri við .
Samsung náði forskoti í tækni og útliti með Galaxy S6 og viðheldur því með S7-símanum .
Það er þó erfitt að gera upp á milli S7 og S7 Edge – sá fyrri fer betur í vasa og betur í hendi , en sá síðari er glæsilegasti – og besti – farsími á markaði í dag .
Galaxy S7 kostar 119.990 kr. í Nova , S7 Edge 139.990 kr. Hjá Símanum kosta þeir það sama og eins hjá Vodafone .
