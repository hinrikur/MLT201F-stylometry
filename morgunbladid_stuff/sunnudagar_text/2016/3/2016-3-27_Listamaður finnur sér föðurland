Í y firstandandi umræðu um hælisleitendur á Íslandi , áralanga bið þeirra eftir úrlausnum og brottflutninga í skjóli nætur verður manni ósjálfrátt hugsað til framlags annarra hælisleitenda , gyðinga og pólitískra andófsmanna , til menningarlífsins á Íslandi á fjórða og fimmta tug síðustu aldar .
Tónlistarmenn af þýskum og austurrískum gyðingaættum , hingað komnir fyrir tilstilli áhrifamanna í íslensku tónlistarlífi , lögðu grunninn að tónlistarmenningu landsmanna , kenndu þeim tónlistarsögu , að leika á hljóðfæri og í hljómsveitum og semja tónlist .
Auk þess stuðluðu þeir að framhaldsmenntun og frama íslensks tónlistarfólks erlendis .
Því eru nöfn á borð við Róbert Abraham , Edelstein-feðga , Urbansitsch og Mixa nú órjúfanlegur hluti íslenskrar tónlistarsögu .
Íslensk myndlist á aðkomufólki , gyðingum sem öðrum , einnig drjúga skuld að gjalda .
Framsýnn hugsjónamaður , Lúðvíg Guðmundsson , bjargaði úr nauð þýskum listfrömuði og skólamanni , Kurt Zier , og fékk hann til að stofnsetja fyrsta faglega listaskóla landsmanna , Myndlista- og handíðaskólann .
Zier gerði gott betur , því hann kynnti Íslendingum brúðuleikhúsið fyrstur manna , seinna ritaði hann listgagnrýni í háum gæðaflokki fyrir Vísi .
Undarlega hljótt hefur hins vegar verið um nafn annars þýskumælandi myndlistarmanns , Wilhelm Ernst Beckmanns , sem flúði til Íslands undan nasistum árið 1935 , settist að í Kópavogi og vann við útskurð , grafíska hönnun og skúlptúrgerð allt til æviloka árið 1965 .
Íslenskir ættingjar hans og vinir , svo og Hrafn Andrés Harðarson , fyrrverandi bæjarbókavörður í Kópavogi , hafa þó unnið ötullega að því að halda minningu Beckmanns á lofti með heimildasöfnun , gerð vefsíðu og sýningum .
Ýmislegt efni sem þeir hafa dregið saman gefur fullt tilefni til að taka feril hans til gaumgæfilegri skoðunar en gert hefur verið til þessa .
Til þess gefst tækifæri akkúrat nú , þar sem nokkur pólitísk plaköt Beckmanns hanga uppi í efri sal Iðnós , þar sem þau eru hluti af 100 ára afmælishátíð Alþýðuflokksins .
Jafnaðarmaður flýr land Sem er við hæfi , því það var framar öðru fyrir stuðning við þýska jafnaðarmannaflokkinn sem Beckmann þurfti að flýja heimaland sitt .
Flokksskírteini hans varð honum síðan til bjargar þegar til Íslands kom .
Íslenskir kratar , með Stefán Jóhann Stefánsson í fararbroddi , tóku hann undir sinn verndarvæng , útveguðu honum samastað og atvinnu .
Allar götur síðan þóttist Beckmann eiga íslenskum flokksbræðrum sínum skuld að gjalda , vann fyrir þá margháttað auglýsingaefni og plaköt í kringum kosningar , auk þess sem hann tók upp hjá sjálfum sér að gera mynd af Jóni Baldvinssyni , forystumanni í Alþýðuflokknum , og gefa Alþingi .
Þar hangir hún uppi , ásamt öðrum portrettmyndum íslenskra listamanna af stjórnmálamönnum .
Hins vegar kann að vera að afdráttarlausar skoðanir Beckmanns og fylgispekt við jafnaðarmenn hafi átt sinn hlut í að skáka honum til hliðar í íslensku menningarlífi sem pólitískum æsingamanni .
Æviágrip það sem Hrafn Andrés Harðarson hefur sett saman fyrir Ársrit Héraðsskjalasafns Kópavogs ( 2008 ) leiðir einmitt í ljós að allslaus " flóttamaðurinn " taldi sig hreint ekki þurfa að fara með veggjum þótt hann væri upp á náð og miskunn Íslendinga kominn .
Fram kemur í bók Þórs Whitehead Stríð fyrir ströndum ( 1985 ) að þegar hinn illræmdi ræðismaður Þjóðverja á Íslandi , Werner Gerlach , reyndi að gera Beckmann lífið leitt , lét sá fyrrnefndi hart mæta hörðu , og " reyndi að gera ræðismannsfjölskyldunni allt það til óþurftar sem hann gat " ( bls 284 ) .
Í bók sinni opnar Þór m.a.s .
fyrir þann möguleika að Beckmann hafi eggjað fjóra sjómenn á þýsku skipi , Eriku að nafni , til uppreisnar gegn yfirboðurum sínum og hælisumsóknar á Íslandi haustið 1939 .
Beckmann , sem lýst er sem dagfarsprúðum öðlingi en hatrömmum andstæðingi nasista , vílaði heldur ekki fyrir sér að minna sjálfan lögreglustjórann í Reykjavík , væntanlega Agnar Kofoed-Hansen , á það að fyrir stríð hefði hann " marserað um í nasistabúningi " .
" ...
ekki góður teiknari og alls ekki listamaður " Í ofanálag verður ekki séð að Beckmann hafi reynt að rækta tengsl við kollega sína , íslenska myndlistarmenn og listræna handverksmenn , ekki einu sinni nágranna sína í Kópavogi .
Að sönnu vann hann á útskurðarverkstæði Ríkarðs Jónssonar í tæpan áratug , en heimildir gefa ekki til kynna að utan þess hafi nokkur samgangur verið milli þessara tveggja listamanna , enda talsverður aldursmunur á þeim .
Kunningjar hans voru öðrum fremur iðnaðarmenn tengdir húsgagnaiðnaðinum og nokkrir tónlistarmenn .
Samskipti hans við annað fólk áttu sér gjarnan stað " öls við teit " , sem kom því orði á Beckmann að hann væri óreglumaður .
Skeytingarleysi eftirkomenda um lífsstarf og afdrif þessa þýska aðkomumanns má því að hluta skrifa á hann sjálfan .
En aðeins að hluta .
Það er erfitt að ráða í það hvað Birni Th. Björnssyni gengur til , þegar hann lýsir því yfir við ævisöguritara Beckmanns að hann hafi verið " mjög mistækur , ekki góður teiknari og alls ekki listamaður ...
( en ) góður iðnaðarmaður " .
Hefði Björn þó átt að finna til samkenndar með þessum pólitískt meðvitaða og ölkæra landa sínum ( móðir Björns var þýsk ) .
Því er alls ekki að leyna að Beckmann voru mislagðar hendur , t.d. eru olíumálverk hans yfirleitt þyrrkingsleg og óaðlaðandi .
En þær fáu teikningar sem fundist hafa eftir hann eru prýðisgóðar ; af einni þeirra , sem sýnir íslenskan kött , hefði sjálfur Dürer verið fullsæmdur .
Björn virðist hafa verið með í höndunum ljósmyndir af myndverkum Beckmanns , því hann hefur á orði að gaman " væri að sjá frummyndirnar " .
Einhverjar þeirra hefðu þó átt að koma honum kunnuglega fyrir sjónir , þar sem þær fyrirfinnast í a.m.k ellefu íslenskum kirkjum víða um land , þ. á m. í kirkjum sem hýsa myndir sem koma fyrir í tveggja binda listasögu hans .
Ekki var Björn heldur haldinn fordómum gagnvart nútímalegri kirkjulist , því í öðru bindi listasögu sinnar fjallar hann ítarlega um íslenskar kirkjuskreytingar sænskættaðrar listakonu , Gretu Björnsson .
Það kemur fram í æviágripi Hrafns Andrésar að " stóridómur " Björns varð beinlínis til þess að Lesbók Morgunblaðsins , helsti vettvangur fyrir kynningar á myndlist á sjöunda og áttunda áratugnum , hafnaði því að birta úttekt á verkum Beckmanns .
Liggur beinast við að ætla að þekking Björns á verkum Beckmanns hafi einskorðast við útskurð hans á húsgögnum , tækifærisgjöfum og minjagripum ; sem sagt við " heilbert handverkið " .
Tréskurður og kirkjulist Raunar gefur þessi hluti ævistarfs Beckmanns tilefni til endurskoðunar á útskurði vinnuveitanda hans , Ríkarðs Jónssonar .
Í æviágripi Beckmanns hefur Hrafn Andrés fyrir satt að á þeim tíma ( 1937-1946 ) sem hann starfaði fyrir Ríkarð hafi hann skorið út stóran hluta þeirra verka " sem bera stafi Ríkarðs , RJ " .
Staðfestist þetta af samanburðarrannsóknum , er um að ræða merkilegt inngrip Beckmanns í margra alda gamla tréskurðarhefð á landinu .
Í mörg ár vann hann einnig að því að skera út tréverk á eftirsótt sófasett teiknuð af Max Jeppesen , en framleidd í húsgagnaverksmiðjunni Víði , án þess að framlags hans væri sérstaklega getið .
Við þetta má bæta að Beckmann , sem alinn var upp við meistarakerfi og stranga verkaskiptingu gömlu þýsku iðngildanna , hefði örugglega ekki séð neitt athugavert við þessa tilhögun .
Allt um það er ekki hlaupið að því að draga upp skýra mynd af hreinræktuðum myndverkum Wilhelms Beckmanns við upphaf 21stu aldar .
Fyrir það fyrsta eru þessi verk hans bæði ósamstæð og ekki ýkja mörg , sem takmarkar nokkuð svigrúm túlkandans .
Á skrá svonefndrar Beckmannstofnunar í Kópavogi eru , auk nytjahluta og kirkjuskreytis , u.þ.b. 20 veigamiklir skúlptúrar úr viði , steini og gifsi , bæði frístandandi og lágmyndir , sex plaköt ( þrykkt af viðarplötum ) , tvær grafíkmyndir , og nokkur málverk og teikningar .
Mörg myndverk Beckmanns , gerð í Þýskalandi fyrir 1935 , hafa ekki enn komið í leitirnar , en sem kunnugt er var heimaborg hans , Hamborg , að mestu lögð í rúst í lok heimstyrjaldar .
Síðan er við ýmsa fordóma að etja , því hvorki kirkjulist eða myndskurður þykja eiga brýnt erindi við samtímann .
Myndskurður þýskra meistara Þótt kirkjulist og tréskurður séu ekki hluti af framsæknum skúlptúr á 20stu öld , og þá á ég aðallega við arfleifð kúbista og konstrúktífista , þá er löng hefð fyrir hvorttveggja í norðurþýskri list , þar sem eru rætur Beckmanns .
Hinir stóru meistarar gotneska skúlptúrsins í Þýskalandi voru einmitt norðurþýskir tréskurðarmenn á borð við Tilman Riemenschneider ( um 1460-1531 ) , Veit Stoss ( um 1447-1533 ) og Georg Erhart ( um 1460-1540 , en þeir unnu jöfnum höndum stórbrotnar altaristöflur , frístandandi skúlptúra og margs konar skrautmuni fyrir hertoga og kirkjur í Norður-Þýskalandi og Póllandi .
Þegar Beckmann hóf nám í tréskurði , fjórtán ára gamall , var það hjá ágætum myndskera , Karl Olde að nafni , sem hafði einmitt viðurværi sitt mestmegis af kirkjulist .
Norðurþýska tréskurðarhefðin gat einnig af sér þann listamann þýskan sem Beckmann hafði í mestum hávegum , ef marka má orð hans og gjörðir .
Þetta var Ernst Barlach ( 1870-1938 ) , sem verður að telja meðal merkustu fulltrúa þýskrar höggmyndalistar á fyrri hluta 20stu aldar .
Hann var í senn völundur til verka , ástríðufullur expressjónisti og djúpt þenkjandi mannvinur sem vildi með verkum sínum lýsa hvorttveggja mikilfengleika og veikleikum mannsins .
Þótt Barlach væri ekki trúaður í venjulegum skilningi , fela mörg útskurðarverka hans í sér eftirlöngun í æðri verund eða sannleika .
Því reyndist honum auðvelt að samsama hugmyndaheim sinn og píetisma þýsku kirkjunnar við upphaf tuttugustu aldar .
En á endanum kom mannúðarboðskapur Barlachs honum í koll .
Um það leyti sem Beckmann flýði Þýskaland , gengu nasistar milli bols og höfuðs á þessu átrúnaðargoði hans .
Verk eftir Barlach voru fjarlægð úr kirkjum og söfnum , leikrit hans og ljóð bönnuð , og honum gert erfitt að starfa áfram að list sinni .
Er haft fyrir satt að þessar hremmingar hafi , framar öðru , dregið listamanninn til dauða árið 1938 .
Einsemdin og lífsnautnin Að skera út altaristöflur , skírnarfonta , minningartöflur , ljósasúlur og stikur fyrir kirkjur var Wilhelm Ernst Beckmann því ekki einskært neyðarbrauð , heldur hluti af langri hefð í þýskum tréskúlptúr .
Og þótt Barlach væri Beckmann sannarlega hjartfólginn , er hann ekki eini áhrifavaldurinn þegar kemur að efnisvali og úrvinnslu .
Vissulega örlar á harmrænum áherslum Barlachs á einsemd mannsins í stökum verkum Beckmanns .
En Beckmann leitar víðar fanga , bæði í gamalli gotneskri list ( sjá altaristöfluna í Kópavogskirkju ) og nýrri skúlptúr þýskum , t.a.m. Lehmbruck , ( s.m .
" Kona " , 1935 ) og bosmamikil " Kona " hans í Bókasafni Kópavogs ( 1950-65 ) gæti sem best verið komin úr smiðju franska myndhöggvarans Maillol .
Raunar mætti halda því fram að áhrifamestu tréskúlptúrar Beckmanns væru dramatísk tilbrigði um konuna og lífsnautnina fremur en eilífðarboðskapinn .
Það er eindregin skoðun þess sem þetta skrifar , að listsköpun og handverk Beckmanns verðskuldi nánari skoðun og umfjöllun .
Skreytilist hans er brýnt að skoða í heild sinni , bæði með tilliti til eigin verðleika og íslenskrar tréskurðarhefðar .
Kirkjulistaverk hans mætti einnig gaumgæfa í heild sinni .
Plaköt Beckmanns eru sömuleiðis merkilegt framlag til grafískrar hönnunar á Íslandi á fjórða áratug aldarinnar .
Loks mætti setja saman áhrifamikla yfirlitssýningu á bestu tréskúlptúrum listamannsins ; jafnvel skoða hann í samhengi íslenskrar höggmyndalistar á fjórða og fimmta áratugnum .
