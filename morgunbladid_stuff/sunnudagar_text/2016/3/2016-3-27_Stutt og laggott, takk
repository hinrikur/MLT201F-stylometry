Bandaríski rithöfundurinn James Patterson er ekki allra en hefur náð árangri ; hefur sent frá sér 156 bækur og selt ríflega 325 milljónir eintaka .
Sumir starfsbræðra Pattersons hafa gagnrýnt hann fyrir að vera í raun vörumerki fremur en rithöfundur .
Margar bókanna skrifar hann vissulega einn , en fjölda í samstarfi við aðra .
Sumar á " hans vegum " eru annarra höfunda en merktar James Patterson kynnir .
Í fyrra komu Patterson og hans menn 36 bókum á lista New York Times yfir þær mest seldu .
Nú hyggst hann ná til fólks sem hætt er að lesa af bók en hefur þess í stað snúið sér alfarið að sjónvarpi , bíómyndum , tölvuleikjum og samfélagsmiðlum .
Hver bók verður stutt , ekki meira en 150 síður , þannig að hægt sé að lesa hana í einum rykk .
Fléttan verður aðalmálið og bókin alls staðar fáanleg .
Síðast en ekki síst verður bókin ódýr ; mun kosta 5 dollara , 630 kr. Stefnt er að því að gefa út tvær til fjórar mánaðarlega .
