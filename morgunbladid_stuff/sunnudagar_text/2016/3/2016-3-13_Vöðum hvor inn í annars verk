September 2013 kalla myndlistarmennirnir Bjarni Sigurbjörnsson og Jón Óskar sýninguna sem þeir opna í dag , laugardag kl. 15 , í sýningarsalnum Anarkíu í Hamraborg 3 í Kópavogi .
Á sýningunni gefur að líta málverk sem þeir hafa málað saman , í raun flennistóra innsetningu sem fyllir rýmið ; verk sem er alls um þrjátíu metra langt og þriggja metra hátt .
Bjarni segir verkin fyrst hafa birst á sýningu sem þeir Jón Óskar héldu í Ketilhúsinu á Akureyri í umræddum mánuði , september 2013 , en þeir höfðu þá málað þau saman í gömlu refabúi í Eyjafirði .
" Við unnum líka aðra sýningu saman nokkru áður , í nóvember 2011 , fyrir Reykjavík Art Gallery við Skúlagötu .
Nú tókum við nýjan snúning á þetta og höfum í raun betrekkt sýningarsali Anarkíu , " segir Bjarni .
" Það eru heilmikil graffití-element í þessu hjá okkur , við erum vel grófir í vinnslunni á verkunum .
" Og hann segir hlæjandi að jafnvel megi kalla verkin " pínulítið ruddaleg " .
Ekki séu mikil fínlegheit í þessum vinnubrögðum .
" En það mætist í verkunum að ég má kallast flæðandi málari en hann teiknari og kommenter ; við splæsum þessu saman og okkur gengur mjög vel að vinna saman .
Við Jón Óskar erum báðir menntaðir í Ameríku og þótt ég sé yngri má segja að ég sé meira af gamla skólanum en hann hinsvegar meiri poppari .
" Sögur og sprengingar Verkin á sýningunni máluðu Bjarni og Jón Óskar á krossviðarplötur .
" Þetta eru margir fletir og sumum kann að þykja þetta pínu súrt en þetta er skemmtilegt , " segir Bjarni um þau .
Þegar spurt er hvernig samstarfið hafi gengið segir hann að þeim Jóni Óskari gangi alltaf vel að vinna saman .
" Hann er sögumaður og ég kem með sprengingar í samstarfið og við vöðum hvor inn í annars verk , hægri og vinstri .
Og njótum þess að spjalla saman .
Ef rýnt er í þessi verk með fína estetík að leiðarljósi þá er ekki víst að fólk verði hrifið , þetta er alveg hin höndin , " segir hann , hlær , og bætir við að þeir Jón Óskar leyfi sér að leika sér .
" Með allri okkar þekkingu og reynslu , og allrahanda tilvísunum .
Við erum ekkert of alvarlegir gagnvart þessum verkum .
" Þeir Bjarni og Jón Óskar hafa komið víða við á sýningarvettvangi á síðustu áratugum .
Jón Óskar nam á sínum tíma við School of Visual Arts í New York en Bjarni við San Francisco Art Institute .
efi@mbl.is 