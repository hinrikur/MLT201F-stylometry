Fatahönnuðurinn Vala Steinsdóttir , yfirmaður vefviðskipta hjá 66°Norður , starfaði hjá einum þekktasta íþróttafataframleiðanda heims , Nike , í um átta ár og tók meðal annars mikinn þátt í gerð landsliðs- og félagabúninga fyrirtækisins .
Vala segir fótboltabúninga eins og trúarbrögð , bæði fyrir leikmenn og aðdáendur .
Búningarnir standa fyrir stolt landsins og liðsins .
Hún telur að við hönnun íslenska landsliðsbúningsins hefði verið hægt að fara skemmtilegri leiðir enda mikilvægt að landsliðsbúningur endurspegli anda og kraft liðsins .
Þó sé alltaf auðvelt að sitja á hliðarlínunni og gagnrýna , en hún bendir einnig á jákvæð atriði við búninginn .
Sigurborg Selma Karlsdóttir sigurborg@mbl.is Vala Steinsdóttir segir hönnun fótboltabúninga gríðarlega langt og flókið ferli .
" Ég hætti hjá Nike í apríl 2014 og þá vorum við komin langt með að undirbúa búningana fyrir Evrópumótið 2016 .
Þar eru rosalega mörg lið þannig að það þarf að notast við ákveðna heildarhugmynd fyrir alla búningana .
Þetta er yfir tveggja ára ferli sem fer í það að þróa efni , snið , hálsmál , frágang og finna nýjar leiðir enda er Nike í fararbroddi í nýjungum og fótbolti rosalega stór viðskiptaþáttur fyrir þá .
Það er 150 manna teymi sem vinnur í kringum þetta fyrir öll liðin .
" Aðspurð hvernig sjálft ferlið gangi fyrir sig segir Vala aðalmálið vera að skilja klúbbana eða landsliðin í þessu tilviki .
Þá hefst ákveðið ferli við að grípa anda liðsins , landsins og aðdáendanna og leiða inn í hönnunina í takt við strauma og stefnur Nike .
Það er rætt við alla sem koma að klúbbnum á einhvern hátt ; manneskjuna sem skúrar skrifstofuna , lukkudýr liðsins , forsetann , aðdáendur og jafnvel keppinautana eða erkifjendurna til þess að skilja anda liðsins .
Leikmennirnir fá eiginlega meira um landsliðsbúningana að segja af því að þetta þýðir svo miklu meira fyrir þá en klúbbbúningarnir .
Þarna ertu að keppa fyrir landið þitt .
Það er stórt .
" Vala segir ferlið jafnframt viðkvæmt og hönnunarhúsið þurfi að vanda sig mikið enda hafi allir skoðanir á búningunum .
" Þetta er mikil sköpunarvinna og langur ferill og það er í raun teymið sem vinnur síðan að þessari heildarhugmynd sem búið er að skapa .
Hugmyndirnar eru svo síaðar þar til teymið fylkir sér á bak við tvær hugmyndir .
Þegar þessar tvær hugmyndir eru fullkláraðar eru þær kynntar fyrir stjórn landsliðsins .
Svo er það alltaf í höndum stjórnarinnar að velja .
Þá er komið að okkur að kynna búninginn á þann hátt að þeir velji þann sem okkur finnst bestur .
" Vala bætir við að stjórnir landsliða séu yfirleitt skipaðar heldri mönnum sem eru fremur íhaldssamir og þetta hafi alltaf verið barátta .
" En þar sem við vorum Nike og þeir höfðu samið við okkur , auk þess sem miklir peningar voru í húfi , treystu þeir hönnuninni á endanum .
" Vala segir liðsbúninga snúast um að segja sögu liðsins og auðvitað selja búningana og alla línuna , því þetta er meira en bara búningarnir .
" Þetta er heil lína sem fylgir í kjölfarið og þú náttúrlega selur meira ef hann hreyfir við aðdáendum og leikmönnum .
" Aðspurð hvort hún þekki til Errea , framleiðslufyrirtækisins sem framleiðir íslensku landsliðsbúningana , svarar Vala : " Jájá , en þetta er ekkert sem maður fylgdist með því þetta eru svo mikir smáleikmenn miðað við Nike , Adidas og Puma .
Við til að mynda meðhöndluðum litlu landsliðin allt öðruvísi en þau stóru .
Það var mismunandi ferli , eðlilega enn meiri vinna þar sem meiri peningar voru í húfi .
Ég þekki ekki ferlið þeirra , en gæti alveg trúað að Errea væri bara með ákveðin snið sem þú velur eins og úr katalóg , þar sem þú velur snið , mismunandi hálsmál og bryddingar .
Þannig að ég veit ekki hvort þeir " sérhanni " þó svo að þeir geri litina sér og kannski grafík .
" Þegar við erum með samning við svona lítið fyrirtæki eins og Errea hefði þá ekki verið gott að fá til að mynda hönnuð til þess að aðstoða þá við búninginn ? " Það hefði verið ótrúlega gaman að kalla eftir fólki , eins og til að mynda Guðmundi Jörundssyni , sem er hönnuður með skapandi bakgrunn , að koma með vel ígrundaðar hugmyndir sem hefðu snert við fólki og þar af leiðandi hefðu allir hlaupið út og keypt búninginn , sem er það sem við viljum , að allir kaupi búninginn og beri hann með stolti .
Ég hefði glöð stýrt því verkefni líka og jafnvel gefið vinnu í það eins og Guðmundur hefur boðist til .
" Vala segir jafnframt að þetta hjálpi allt liðinu á vellinum að verða öflugt .
" Það er það sem Nike gengur út á ; að gefa leikmönnunum kraft .
Það hefði verið gaman að koma inn sem liðið sem fer aðrar leiðir , við erum svo frumleg og gerum hlutina flott og almennilega .
Þetta hefði verið tækifæri til að gera hlutina aðeins öðruvísi .
Auðvelt að sitja heima og gagnrýna Ég hef heyrt fólk nota orðin hræðilegt og skelfilegt í umræðunni um nýja búninginn .
Ég myndi þó ekki ganga alveg svo langt að nota orðið náttúruhamfarir , " segir Vala og hlær og bætir við að það hefði samt verið hægt að fara svo ótrúlega skemmtilegar leiðir ef það hefði verið gefið tækifæri til að skoða virkilega hver væri andi þessa liðs .
" Við hérna litla landið að keppa á EM og kannski í eina skiptið þannig að það hefði verið gaman að sjá þá standa fyrir það sem þeir eru og við viljum að Ísland sé kynnt líka .
Þessar andstæður ; eldur og ís , og við erum þekkt fyrir að vera frumleg og framúrstefnuleg og tæknileg , við förum ótroðnar slóðir og erum metnaðargjörn , bjartsýn og hugrökk .
Það skilar sér ekki í þessum búningi .
En það er alltaf auðvelt að sitja og gagnrýna , ég veit ekki hvaða ferli þau fóru í gegnum .
" Vala bendir einnig á mikilvæg smáatriði í búningunum .
Innan á kraganum er að finna áletrunina " Fyrir Ísland " .
" Maður sér alveg hvað þeir eru að reyna að gera .
Nike gerir þetta , þeir kalla það " Inner Pride " , innra stoltið yfir að bera búninginn .
Það getur verið texti sem skírskotar til liðsins eða klúbbsins , eins konar skilaboð frá leikmönnum eða til leikmanna sem gerir búninginn dýrmætari .
" Skjaldarmerki á brjóstkassanum ? Vala setur einnig spurningarmerki við merki KSÍ á brjóstkassanum .
" Það eru mörg lið með skjöld eða skjaldarmerkið sitt á brjóstkassanum .
Manni finnst það skiljanlegt þegar fólk er að kyssa skjöldinn , eins og leikmennnirnir gera , þá er kannski frekar viðeigandi að kyssa skjaldarmerki Íslands en merki KSÍ , " segir Vala og hlær .
" Ég skil heldur ekki grafíkina á treyjunni .
Fánaröndin er með eitthvert hjólakeðjumunstur og maður skilur ekki alveg hver hugmyndin er eða hvað hún á að tákna , " segir Vala og bætir við að Errea sé ekki með stór lið á sínum snærum svo það sé erfitt að átta sig á hönnunarferlinu hjá þeim .
" Þannig að ég er með Guðmundi í Jör í að það hefði verið gaman að fá fólk með reynslu og þekkingu á þessu ferli til að spreyta sig á búningunum .
Kannski bara næst , ha ! " 