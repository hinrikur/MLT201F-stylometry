Á tímum þegar línuleg dagskrá í sjónvarpi á undir högg að sækja hlýtur að vera fagnaðarefni þegar uppákomur vekja eins mikil viðbrögð og söngur Reykjavíkurdætra í þættinum Vikan með Gísla Marteini í Ríkissjónvarpinu um liðna helgi .
Um fátt var meira rætt á samfélagsmiðlum , heimilum og kaffistofum næstu daga á eftir .
Var atriðið frábært eða til háborinnar skammar ? Reykjavíkurdætur urðu Reykjavíkurþrætur .
Persónulega hneyksluðu Reykjavíkurdætur mig ekki en kannski er það bara vegna þess að ég náði minnstu af textanum sem ku vera í dónalegri kantinum .
Alltaf gaman að listamönnum með " attitjúd " .
Mega konur ekki hanga fram af brúninni alveg eins og karlar ? Annað eins hlýtur nú að hafa heyrst kveðið í sjónvarpi .
Er sú tíð ekki líka löngu liðin að stúlkur þurfi að kunna sig betur en piltar ? Ekki síst á almannafæri .
Mögulega hefði mátt vara viðkvæma við atriðinu , enda hafa aðstandendur þáttarins líklega vitað í hvað stefndi , en í ljósi þess að Vikan er á dagskrá eftir kl. 21 á kvöldin er það sennilega óþarfi .
Eins og allir sjónvarpsáhorfendur vita getur allt gerst eftir kl. 21 á kvöldin .
Líka á RÚV .
Margumrædd miðöldrun söng- og leikkonunnar Ágústu Evu Erlendsdóttur þegar hún gekk út í miðju atriði þeirra dætra er á margan hátt skiljanleg .
Það er erfitt fyrir listamann að vera óumbeðinn " props " eða leikmunur í atriði annarra listamanna , ekki síst þegar þeir listamenn eru yngri og ófrægari .
Ágústa Eva hefði örugglega látið gjörninginn yfir sig ganga hefði þetta verið Björk Guðmundsdóttir eða Megas – og líklega bara verið stolt af sínu framlagi .
Hlýtur þetta ekki að hafa vegið þyngra en hneykslun hennar á atriðinu sem slíku og boðskap þess ? Áttu karlarnir að ganga út ? Hvers vegna gengu hinir gestir þáttarins þá ekki út líka kann einhver að spyrja .
Voru þeir ekki í sömu sporum og Ágústa Eva ? Nú þekki ég færeyska söngfuglinn Eivøru Pálsdóttur ekki neitt en hef á tilfinningunni að ansi mikið þurfi til að koma henni úr jafnvægi .
Alltént virtist atriði Reykjavíkurdætra ekki trufla hana hið minnsta .
Kannski kann hún sig bara svona vel ! Útganga Ágústu Evu var dramatísk en í ljósi aðstæðna hefði útganga karlgestanna , Sólmundar Hólm skemmtikrafts og Jóhannesar Hauks Jóhannessonar leikara , verið ennþá dramatískari .
Ég meina , " karlmaður gengur út úr miðju atriði Reykjavíkurdætra " .
Það hefði verið umræða í lagi .
Þá fyrst hefðu samfélagsmiðlar farið á hliðina .
Ætli þeir félagar hafi hugleitt þetta meðan á öllu þessu stóð ? Uppeldið hefur mögulega unnið gegn þeim .
Nú eða með þeim , eftir því hvernig á það er litið .
Hvað þá ef umsjónarmaður þáttarins hefði sjálfur látið sig hverfa ? Það hefði toppað allt .
Ekki svo að skilja að Gísli Marteinn hafi þurft á því að halda , aðra eins kynningu á þætti sínum fær hann ekki í bráð .
Er hann þó , eins og dæmin sanna , til alls líklegur , þegar kemur að því að bjóða til sín gestum í sjónvarpssal .
Er það vel , enda ekki auðvelt að ná til yngri áhorfenda í línulegri dagskrá .
Hvað þá eftir kl. 21 á föstudagskvöldum .
Eftir þessa æsilegu uppákomu býst ég við að margt ungmennið hugsi sig um tvisvar áður en það hendir sér út á galeiðuna eða gleymir sér í símanum sínum næst þegar Vikan með Gísla Marteini er á dagskrá sjónvarps .
Hvernig er það annars , ætli Gísli Marteinn , þessi dagfarsprúði piltur , sé að verða einhvers konar " enfant terrible " í Efstaleitinu ? Er ef til vill búið að taka hann af dagskrá ? Alltént var engin Vikan í gærkvöldi .
Eða báru tónlistarmenn og verðlaunaveisla þeirra bara ábyrgð á því ? 