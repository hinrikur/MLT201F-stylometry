Smyglarar eru ekki einlit hjörð .
Um þá hafa verið skrifaðar ótal sögur og ævintýri .
Og iðulega hafa smyglararnir verið góðu karlarnir .
En það gat varðað miklu ef upp um þá komst , líka fyrir " viðskiptamanninn " .
Þeir góðu , illu og ófríðu Á árum einræðis og einveldis var hrammurinn höggþungur og limir og líf var undir .
En síðar urðu smyglarar fjölmennir og annar hver maður smyglari í aukastarfi .
Prúðustu borgarar borgarinnar , á meðan hún var öll eitt allsherjar 101 , töldu sig frekar vaxa af því kæmust þeir heim með auka makkintoss-dollu í gegnum toll .
Svo ekki sé talað um sérríflösku á bannárum .
Það er raunar þekkt að smyglarar gera stundum þjóðfélagslegt og jafnvel þjóðhagslegt gagn .
Á meðan þjóðin reykti meira en hún gerir nú , og naut því virðingar fjárlaganefndar , viðurkenndu yfirvöld í hljóði að til staðar væri ósýnilegur kvarði sem ekki mætti fara yfir , þegar verð á sígarettum hækkaði .
Sprengdu hækkanir kvarðann ósýnilega , sáu smyglararnir um að ríkissjóður hefði minna en ekkert upp úr verðhækkunum .
Smyglarar voru því óformlegir löggæslumenn þess að yfirvöld misbeittu ekki valdi sínu í þessu tilviki .
Græðgi er ekki hljómfagurt orð frekar en ágirndin , sem fékk útreið hjá séra Hallgrími , sem sagði hana undirrót allra lasta .
Báðar eru þær smitandi , eins og sást svo vel fyrir átta árum , víðar en á Laufásveginum .
Fágætt eintak Ragnar í Smára var einstakur maður og kannski stundum næstum auðjöfur á gömlu mælikvarðana .
En hann var ekki í neinu líkur þeim sem misstu sig síðast .
Hann hélt sig hófsamlega , þótt hann hefði getað slegið um sig .
Ekki vegna samhaldssemi eða nísku , og enn síður til að sýnast .
Það var fjarri Ragnari .
Hann hlunkaðist um á gamla jeppanum á milli bókabúða , með ljóðabækur ungskálda og vonarpeninga með rithöfundagrillur , sem oftast var útilokað að hafa túkall með gati upp úr .
Ragnar fór stundum hratt yfir .
Hann leit ekki út eins og bergrisi en hafði trú trölla á menningu þessa litla lands .
Það undur þekktist ekki annars staðar , en á Íslandi voru til vélar sem knúðu áfram rithöfunda , tónskáld og tónlistarmenn , málara og annað skapandi fólk og gengu allar fyrir sama eldsneytinu : Smjörlíki .
En þótt peningar væru fyrir Ragnari eingöngu afl þeirra hluta í menningarlífi landsins , sem brýnast var að fullkomna , þá skildi hann einnig að heilbrigð eftirsókn eftir þeim gat verið drífandi afl og eftirsóknarvert allt þar til hún umturnaðist í græðgi og ágirnd .
Hvarvetna þar sem þetta afl hefur verið leitt í jörð af hugsjónaástæðum eða af meinlokum flokkuðum sem hugsjónir myrkvaðist flest fljótt .
Ragnari í Smára hugnaðist ekki græðgi , en honum var hlýtt til eignagleðinnar .
Sjálfur safnaði hann málverkum , sem kunna sum að hafa komið sem ókrafið endurgjald fyrir fjárhagslegan stuðning .
Og það var hluti af eignagleði Ragnars að færa málverkasafn sitt , mikla eign , Alþýðusambandi Íslands að gjöf , til að tryggja almenningi greiðan aðgang að því .
Bréfritari var unglingur þegar hann hitti Ragnar í fyrsta sinn .
Honum varð það ógleymanlegt , ekki Ragnari .
Í nokkur sumur hafði lukkast að fá vinnu við að steypa gangstéttir í góðum hópi borgarstarfsmanna .
Á meðan steypan var að harðna í gangstéttunum þurfti að standa um þær vörð , því að fólk átti það til , þrátt fyrir varúðarmerki , að klöngrast yfir búkka , jafnvel í þröngum pilsum og í háhæluðum skóm til að " stytta sér leið " með ógóðum afleiðingum bæði fyrir skótau og stétt .
Það var eftirsótt hlutverk að fá að standa vörð um nýsteyptar stéttir til miðnættis , því þá voru menn á yfirvinnugreiðslum .
Eitt sinn þegar bréfritari stóð sína vakt á melunum að kvöldlagi , seint í ágúst , kom maður óvænt út úr húsi sínu með kaffibolla og smáköku til að hressa upp á strák .
Það var Ragnar í Smára .
Þegar bréfritari hafði náð nokkrum þroska og kynnst Ragnari notaði hann tækifærið og þakkaði trakteringarnar í kvöldkulinu forðum .
Ragnar mundi ekki eftir atvikinu , en sagði að það hefði verið gott að fá gangstéttina .
Hún væri sér ógleymanleg , þótt vaktmaðurinn væri það ekki .
Og Ragnar var einnig sérstök tegund af smyglara .
Hann " smyglaði " hingað á útnárann tónlistarmönnum á heimsmælikvarða , sem var umhendis að gera á þeim tímum vegna fjarlægðar , féleysis og raunverulegra gjaldeyrishafta .
Illvirkjarnir En það má ekki gleyma sér yfir góðu smyglurunum .
Smyglarar nútímans birtast okkur sem harðsvíraðar glæpaklíkur , miskunnarlausar og svífast einskis og skilja eftir sig sviðna jörð .
Margir , og sennilega sífellt stækkandi hópur , telja að bann við hættulegustu eiturlyfjum sem þekkjast , að viðlögðum þungum refsingum , gangi ekki lengur upp .
Fíknin sé slík að neytandinn geri allt til ná í þau .
Aukið eftirlit og þyngri refsingar hleypi verðinu upp í himinhæðir og það kalli á vel skipulögð glæpagengi , sem standist réttvísinni snúning og vel það .
Þau ráði yfir ógrynni fjár , séu vel vopnum búin og ekki auðveld bráð .
Öðru nær .
Að auki hafi þau sleipustu lögfræðinga á launaskrá .
Yfirvöld nái aðeins í burðardýrin , sem séu fremur fórnarlömb en gerendur .
Hinum raunverulegu glæpaforingjum sé sama um það , hvort burðardýr gisti fangaklefa eða séu líflátin , eins og gert er víða , ekki síst í Asíu .
Betra sé upp á efnahagsreikninginn að burðardýr náist ekki .
Náist þau , sé litið á þau sem einnota vöru sem þoli ekki endurvinnslu .
Fyrrnefndir efasemdarmenn benda á að fangelsi um víða veröld séu full af dópkrimmum , en samt flæði dópið um allt .
Eina úrræðið sé því að lögleiða öll fíkniefni .
Verður uppgjöf meginregla ? Jafnvel þótt fátt sé vissulega um svör , þykir mörgum uppgjöf ekki vera boðlegur leikur .
Og þeir spyrja : Hvar skal þá draga næstu víglínu ? Lýtur ekki mansal sömu lögmálum ? Sú glæpastarfsemi er mjög ábatasöm og sjaldnast næst í höfuðpaurana , fremur en í dópheiminum .
Er svarið að leyfa það líka ? Mansal hefur fylgt mannkyninu lengi og lengst af verið löglegt gagnvart tilteknum undirmálsstéttum .
Um aldir gerðu þrælasalar það gott og báru höfuðið hátt , fjáðir og fínir , ekki síður en aðrir í viðskiptaráðinu .
Hann er sögulega mjög stuttur tíminn sem þrælahald hefur verið bannað .
Og enn er þrælahald viðurkennt í verki víða , þótt SÞ hafi úthýst því .
Lengi héldust mansal og vændisstarfsemi í hendur , þótt ekki hafi allir angar þeirrar starfsemi byggst á mansali .
Smyglararnir , sem hafa séð um að koma fólki til Evrópu síðustu árin , höndla með fólk .
Þúsundir á hverjum degi .
Iðjan er ábatasöm og áhættan lendir nær öll á " farminum " .
Arabíska " vorið " , sem leiðtogar Nato báru mesta ábyrgð á , var helsta kveikjan .
( Sumir telja hentugt að leita skýringar 13 ár aftur í tímann , til Íraksstríðsins ) .
Evrópusambandið hefur svo með reglum sínum , tvískinnungi , sundurlyndi og hræsni ýtt undir þessa starfsemi .
Auðvitað eru mannúðarsjónarmið nefnd til sögunnar , oftast þó sem óbein afsökun fyrir viljaleysi , getuleysi og stefnuleysi .
Ekki á verra von Og nú er svo komið að ESB er byrjað að halda neyðarfundi um málið á ný .
Það hefur hingað til ekki boðað gott .
Í vikunni héldu þeir nýjan neyðarfund í Brussel um flóttamannasprengjuna í Evrópu .
Það einkenndi umgjörð þess fundar að Merkel Þýskalandskanslari hafði þegar samið við leiðtoga Tyrklands um hver niðurstaða fundar " leiðtoganna " yrði .
Þetta var nýtt tilbrigði .
Hingað til hafa leiðtogar Þýskalands og Frakklands hist á hóteli í nágrenni við fundarstaðinn og gengið frá niðurstöðu á meðan hinir leiðtogarnir fengu kaffi og kruðirí og biðu fyrirmæla .
Því næst láku út fréttir um mikil átök í hópnum og svo , eftir að köldverði hafði verið frestað um allt að hálftíma til að sýna hin lýðræðislegu átök , var niðurstaðan af hótelinu samþykkt samhljóða , oft þegar nóttin var hálfnuð , svona upp á punt .
Jafnan höfðu " að sögn fréttaskýrenda " orðið veruleg átök og ekki mátti mikið út af bera .
Á blaðamannafundum hvers leiðtoga fyrir sig var svo útskýrt hvaða kraftaverk , í bland við óvenjulega staðfestu og leiðtogahæfileika , hefði orðið til þess að viðkomandi hefði náð meiru fram en búist var við .
Sögulegt millispil Áður en niðurstaðan í flóttamannafárinu var kunngerð núna , fór skyndilega allt á annan endann í breska fréttaheiminum .
Í ljós kom að Cameron forsætisráðherra hafði óvænt unnið stórkostlegan sigur á fundinum í máli sem þeir fréttaskýrendur , sem þekkja flesta matsölustaði í Brussel , höfðu ekki einu sinni vitað að væri á dagskrá enda ekki sérstaklega tengt flóttamönnum .
Þessi sigur Camerons er sagður geta haft mjög jákvæð áhrif á baráttu hans gegn úrsögn úr ESB .
Cameron sagði á blaðamannafundi , sem boðaður var með hraði , að þetta mál sýndi vel sérstöðu Breta , eins og hann orðaði það og þau miklu áhrif sem glatast myndu gengi landið úr ESB .
Málið var vissulega mikilvægt .
Það snýst um áhuga í breska þinginu á að virðisaukaskattur á Tampon verði lækkaður um 5% með því að færa vöruna úr lúxustollflokki .
Á neyðarfundi um flóttamannafárið í Evrópu gáfu 28 þjóðarleiðtogar sér tíma til að fjalla um þetta mál .
Það sýnir , segja skýrendur , ESB í sínu besta ljósi .
Því sé ekkert mannlegt óviðkomandi .
Það sýni einnig og sanni enn sveigjanleika þess .
En einhver kynni að spyrja , hvers vegna Breska heimsveldið , sem áður réð heimshöfunum , gat ekki sjálft lækkað virðisaukaskatt á Tampon um 5% .
Það er svo einnig aukaatriði að embættismenn í Brussel bentu þegar á , að þótt æðstu leiðtogar ESB hefðu náð niðurstöðu , þá myndi það taka vel á annað ár að koma breytingunni í gegnum regluverkið í Brussel .
Svo kynni önnur spurning að vakna , sem augljóslega kemur þeim ekki við sem utan við standa .
En hvers vegna á Tampon að vera áfram í lúxusflokki á meginlandinu eftir að Cameron hefur náð að jafna met Nelsons við Trafalgar með sigri Breta ? Ný jafna og neyðarkarlar í krapi En það er skemmst frá því að segja , að eftir að Tampon-hindrunin var á bak og burt samþykktu leiðtogarnir að frá og með sunnudeginum yrðu allir flóttamenn sem kæmu til Grikklands sendir til baka til Tyrklands .
En á móti tæki Evrópusambandið við jafnmörgum löglegum sýrlenskum flóttamönnum til sín .
Þeir , sem töldu sig loks komna í hóp menntamanna , þegar Austurbæjarskólinn hafði barið það inn í hausinn á þeim að 2 plús 2 væru 4 , eins og Einstein hefði fyrstur fullyrt , sjá ekki í hendi sér hvernig flóttamönnum muni fækka við þessa ákvörðun ESB .
Smyglarar hafa hingað til misnotað neyð flóttafólksins .
Tyrkir fá 6 milljarða evra fyrir sinn snúð og aukin ferðafríðindi til Evrópu .
Einhver kynni að segja að Tyrkir hefðu notfært sér neyð Evrópusambandsins ekki síður en smyglararnir .
Og einhver gæti skotið því inn , að sambandið hefði séð aumur á Cameron í hans heimatilbúnu neyð .
Það eru því sennilega óafsakanleg mistök hjá íslensku björgunarsveitunum að vera ekki með sölubása sína í Brussel og hafa neyðarkallinn á boðstólum .
Þær hefðu augljóslega getað safnað ógrynni fjár við þessar neyðarlegu aðstæður og notað það fé til að bjarga villtum erlendum ferðamönnum sem senda hefði mátt aftur til Evrópu gegn loforði ESB um að Evrópa myndi senda hingað einn ferðamann í staðinn fyrir hvern þann sem hefði verið bjargað .
En ein góð frétt kom þó loks í vikulokin .
Helsti gerningarmaður ódæðisins í París náðist í Belgíu og verður væntanlega framseldur til Frakklands .
Það er ekki mikil huggun gegn harmi þeirra mörgu sem eiga bágt eftir árásirnar .
En það var á hinn bóginn óbærileg viðbót við harminn að hönnuður hans gengi laus .
