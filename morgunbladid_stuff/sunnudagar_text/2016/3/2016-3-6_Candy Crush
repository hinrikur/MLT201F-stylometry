Nánasti aðstandandi smáhestsins er farinn að hafa töluverðar áhyggjur af honum .
Hann hefur nefnilega verið að sýna hegðunarmunstur síðustu daga sem þykja kannski ekki alveg nógu vönduð – allavega miðað við aldur og fyrri störf .
Þetta byrjaði allt í síðustu viku þegar smáhesturinn lærði að spila tölvuleik um borð í flugvél .
Þegar ferðafélagi smáhestsins dró upp símann sinn og fór að raða saman þremur og helst fjórum litríkum gotterísmolum varð hann afar áhugasamur og forvitinn um þetta tölvugotterí .
Fyrir flesta er þetta örugglega eðlilegasti hlutur í heimi – annar hver maður spilar tölvuleiki í símanum sínum .
En smáhesturinn er frekar íhaldssamur og gamaldags þegar kemur að þessum málum .
Hann hefur til dæmis aldrei sett peninga í spilakassa og aldrei orðið húkkt á tölvuleikjum .
Smáhesturinn sagði líka þvert nei þegar börnin óskuðu eftir að fá að kaupa sér leikjatölvu ( fyrir sína eigin peninga ) og gaf út þau skýru skilaboð að inn á heimilið myndi slíkur gripur aldrei koma .
Þegar smáhesturinn sagði vinkonu sinni frá þessu var henni tjáð að það myndi enginn nenna að leika við börnin hennar ef það væri ekki leikjatölva á heimilinu .
Smáhesturinn er enn að þrjóskast við og passar sig á því að baka pönnukökur ofan í krakkaormana til að bæta upp tölvuleikjaskortinn .
Hingað til hefur það virkað ógurlega vel .
Þetta byrjaði allt mjög sakleysislega .
Smáhesturinn hlóð leikjaappinu niður í símann sinn fljótlega eftir að vélin lenti til að prófa sjálfur að raða saman litríkum gotterísmolum .
Næstu daga stalst hann til að spila smá og smá þegar það kom augnabliks dauð stund í lífi hans ( eða réttara sagt , fór frekar í einn leik en að setja í þvottavél og þar fram eftir götunum ) .
Um síðustu helgi fóru leikar að æsast , smáhesturinn komst upp um þónokkur borð og varð svona líka spenntur að aðfaranótt sunnudags var hann farinn að grátbiðja gamla skólafélaga um líf ( sem er náttúrlega hræðilega sjoppulegt ) .
Þegar hann loksins leit á klukkuna áttaði smáhesturinn sig á því að hann hafði ekki vakað svona lengi síðan hann hætti að taka seinni vaktina á skemmtistöðum borgarinnar einhvern tímann á síðustu öld .
Hann fann hvernig augnlokin þyngdust og hann átti erfitt með að halda þeim opnum – en hann gat bara ekki hætt .
Einn leik í viðbót ...
Móðursystir smáhestsins sá ástæðu til að hringja í hann til að athuga hvort hann væri kominn með vírus í tölvuna .
Hún trúði því ekki að smáhesturinn hefði í alvörunni beðið um líf í Candy Crush .
Hingað til hafa svo sem verið nægileg tækifæri til að vera andlega fjarverandi og það er kannski ekki það sem er efst á óskalistanum .
Samt er það þannig að það er ósköp notalegt að eiga skjól þar sem ekki eru gerðar neinar kröfur og hugurinn getur slakað á meðan hann parar saman litríka gotterísmola .
Vondu fréttirnar eru að smáhesturinn er náttúrlega ekki í neinu ástandi til að baka pönnukökur ofan í krakkaormana sína og vini þeirra ef hann er alltaf fastur í Candy Crush öllum stundum .
Spurning um að reyna að finna sér gott núvitundarnámskeið til að reyna að samræma vinnu , barnauppeldi , einkalíf og Candy Crush-iðkun þannig að allir aðilar sem eiga í hlut fái að njóta sín og engum líði eins og hann sé útundan .
martamaria@mbl.is 