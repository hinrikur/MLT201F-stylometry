Móðir Jökuls , Þórlaug Sveinsdóttir , var stödd í Texas að heimsækja son sinn þegar viðtalið var tekið .
Hún segist afar stolt af framgangi strákanna .
Hún sá snemma að mikil tónlist leyndist í Jöklinum sínum .
" Hann fékk fyrsta hljómborðið sitt í afmælisgjöf þegar hann var 6 ára .
Þá bjuggum við á Hornafirði og keyrðum oft löngum stundum til Reykjavíkur .
Hann gat setið í bílnum samfleytt í sex klukkutíma og samið og leikið lög á hljómborðið .
Hann var með heyrnartól í eyrunum og þurfti ekki einu sinni að pissa á leiðinni , " segir Þórlaug .
Velgengnin hefur því ekki komið á óvart ? " Nei , hann er mjög einbeittur í því sem hann tekur sér fyrir hendur .
Hann uppsker eins og hann sáir og hefur alla tíð verið mjög skapandi .
" En ertu ekkert smeyk um litla strákinn þinn í stóru Ameríku ? " Nei , hann er svo skynsamur strákur .
Hann höndlar þetta vel , " segir Þórlaug sem naut sólarinnar í Austin og var staðráðin í að taka alla fjölskylduna með í næstu heimsókn .
