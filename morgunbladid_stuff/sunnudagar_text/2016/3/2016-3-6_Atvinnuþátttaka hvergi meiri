Á fjórða ársfjórðungi 2015 voru 189.200 manns á aldrinum 16 til 74 ára á vinnumarkaði hérlendis .
Atvinnuþátttaka mældist 81,6% , sem er með því allra mesta í OECD ríki , jafnvel það mesta , að sögn Ólafs Más Sigurðssonar , sérfræðings í vinnumarkaðsmálum hjá Hagstofu Íslands .
OECD er Efnahags- og framfarastofnun Evrópu .
Þegar árið í heild er skoðað kemur í ljós að 191.300 voru að jafnaði á vinnumarkaði sem jafngildir 82,5% atvinnuþátttöku .
Þegar horft er á þróun atvinnuþátttöku á Íslandi frá árinu 1991 sést að hún hefur aldrei farið niður fyrir 80% á ársgrundvelli " Á vinnumarkaði " teljast bæði þeir sem eru starfandi , 183.300 á áðurnefndu tímabili , og fólk í atvinnuleit , en í þeim sporum voru 5.900 á síðasta ársfjórðungi .
Hlutfall starfandi mældist 79% og atvinnuleysi var 3,1% .
Frá fjórða ársfjórðungi 2014 fjölgaði starfandi fólki um 5.300 og hlutfallið jókst um 1,5 prósentustig .
Glöggir telja sig hafa merkt að mjög mikið sé auglýst eftir fólki í vinnu um þessar mundir .
Því er nú spáð að atvinnuleysi geti jafnvel farið niður í 1-2% í sumar , eins og sumrin 2006 og 2007 , ekki síst vegna stóraukinna umsvifa í þjónustu við ferðamenn .
Ferðaþjónusta hefur verið mjög til umfjöllunar hin síðari ár , enda með hreinum ólíkindum hve umfangið hefur aukist gríðarlega á tiltölulega stuttum tíma .
Tölfræði sýnir þróunina auðvitað svart á hvítu en fólk finnur það líka á eigin skinni ; hvort það sem á leið um Keflavíkurflugvöll eða kemur við á vinsælum ferðamannastað .
Þeir mest sóttu eru gjarnan eins og miðbær Reykjavíkur um miðjan þjóðhátíðardag .
Álíka margir starfsmenn koma að því nú sem Hagstofan kallar Flutningar með flugi og árið 2008 , liðlega 2.000 manns .
Þeim fækkaði reyndar í 1.600 árið 2012 en voru í fyrra 2.200 .
Starfsmönnum á gististöðum og við veitingarekstur hefur hins vegar fjölgað verulega eins og nærri má geta ; voru 7.800 árið 2008 en í fyrra alls 12.600 ; hefur því fjölgað á sjö árum sem nemur öllum íbúum Seltjarnarnes og reyndar vel það .
Einn er sá liður hjá Hagstofunni sem kallaður er ferðaskrifstofur og ferðaskipuleggjendur og ætti að segja sig nokkuð sjálft um hverja ræðir þar og fjölgunin einnig gífurleg : 900 starfsmenn féllu í þennan flokk árið 2008 en í fyrra 2.300 .
Því má segja að skv. Hagstofunni starfi nú 17.100 manns hérlendis beint við ferðaþjónustu en voru 10.800 árið 2008 .
Fjölgunin á sjö árum : 6.300 manns .
Það er eins og allir Akurnesingar hefðu vent kvæði sínu í kross og ráðið sig til starfa í ferðaþjónustu .
Eða næstum því eins og hver einasti íbúi á Vestfjörðum ! Einn viðmælandi blaðsins kallaði það sem á undan var nefnt kjarnaferðaþjónustu en í raun væri hægt að telja ýmislegt annað til þessa sístækkandi atvinnuvegar , að minnsta kosti að hluta .
Til dæmis tónlistarhátíðina Iceland Airwaves .
Landsleikur í fótbolta gæti líka átt þar heima og þannig mætti telja .
Með fjölgun byggingarkrana , einkum á höfuðborgarsvæðinu , sér fólk svart á hvítu hve framkvæmdir hafa aukist .
Kranarnir voru reyndar margir 2008 en afar lítið hreyfðir í töluverðan tíma .
Kranamenn hafa nú hins vegar nóg að gera á ný .
Hótel hér og hótel þar , en einnig rís mikið af íbúðarhúsnæði .
Árið 2008 störfuðu 18.400 við byggingarstarfsemi eða mannvirkjagerð hér á landi , skv. tölum Hagstofunnar .
Mjög dró úr , eðlilega , í kjölfar bankahrunsins og ári seinna , 2009 , voru 12.100 starfsmenn í byggingargeiranum .
Árið 2012 var fjöldinn kominn niður í 9.700 en starfsfólki við byggingarvinnu hefur fjölgað jafnt og þétt á ný síðan og var í fyrra 12.000 .
Starfsmenn eru álíka margir nú og árið 2008 á fjölmörgum sviðum þjóðlífsins .
Dæmi : Við landbúnað starfa nú 3.900 en á því sviði unnu 4.300 fyrir sjö árum .
Sambærilegar tölur varðandi fiskveiðar voru 4.500 þá en 4.100 nú .
Í matvæla- og drykkjarvöruiðnaði voru starfsmenn 19.400 árið 2008 en í fyrra voru þeir sagðir 20.000 .
Athyglisvert er að skoða fjölda starfsmanna við fjármála- og vátryggingastarfsemi .
Árið 1991 fylltu 4.900 þann flokk , árið 2008 voru þeir hvorki fleiri né færri en 9.400 en í fyrra var fjöldi þeirra starfsmanna orðinn 6.500 .
Örlítið hefur fjölgað í hópi þeirra sem starfa við matvæla- og drykkjavöruiðnað frá 2008 ; úr 19.400 í 20.000 og við heilbrigðis- og félagsþjónustu starfa 22.400 manns en árið 2008 voru 21.300 á þeim vettvangi .
Mun minna atvinnuleysi Atvinnuleysi á Íslandi var 4% í fyrra í aldurshópnum 16-74 ára , töluvert meira á höfuðborgarsvæðinu , 4,5% , en utan þess .
Staða á vinnumarkaði var góð skömmu fyrir bankahrunið .
Árið 2007 var 2,3% atvinnuleysi og 2008 var það 3% .
Árið 2009 rauk fjöldi atvinnulausra upp í 7,2% af vinnuafli .
Síðan hefur atvinnulausum smám saman fækkað á ný .
Í fyrra var 4,5% atvinnuleysi á höfuðborgarsvæðinu en 3,1% utan þess .
Aukin þjónusta við ferðamenn skiptir miklu máli í þessu sambandi og tölur um fjölda ferðamanna því afar athyglisverðar .
Erlendir ferðamenn sem eiga leið um Keflavíkurflugvöll voru um einni milljón fleiri á síðasta ári en fyrir áratug .
Þeir voru 747.534 árið 2005 og hafði þá fjölgað um tæplega 150.000 frá því tveimur árum áður .
Í fyrra fóru rúmlega 1,7 milljónir erlendra ferðamanna um Keflavíkurflugvöll .
Fjórðungur bara í dagvinnu Á fjórða ársfjórðungi 2015 unnu 23,9% af öllu starfandi fólki aðeins á hefðbundnum vinnutíma , það er að segja ekki kvöld- , nætur- eða helgarvinnu .
Ef frá eru taldir launamenn sem stunda vaktavinnu þá vann að jafnaði 31,1% starfandi fólks aðeins á hefðbundnum vinnutíma .
Nokkuð áberandi er að það falli saman að launamenn séu í hlutastörfum og þeir stundi vaktavinnu .
Á fjórða ársfjórðungi 2015 voru 47,9% þeirra sem voru í hlutastarfi í vaktavinnu til samanburðar við 19,7% þeirra sem voru í fullu starfi .
Innlent skapti hallgrímsson skapti@mbl.is Atvinnulausar konur hér á landi voru í fyrra 2.100 og var atvinnuleysi á meðal kvenna 2,3% .
Atvinnulausir karlar voru 3.800 eða 3,8% .
Á fjórða ársfjórðungi 2015 voru 900 manns sem höfðu verið atvinnulausir í 12 mánuði eða lengur samanborið við 1.000 manns á fjórða ársfjórðungi 2014 .
Úr Hagtíðindum Hagstofunnar 