Ég var í Tyrklandi um síðustu helgi þegar árás var gerð á almenna borgara á verslunargötu í Istanbúl .
Þótt ég hafi verið órafjarri þessu níðingsverki var óhjákvæmilegt að það setti örlítið mark sitt á fund þann sem var tilefni ferðar minnar til Tyrklands .
Samtök þingmanna íhaldsflokka í Evrópu og víðar ( AECR ; Alliance of European Conservatives and Reformists ) boðuðu nú í annað sinn til sérstakrar ráðstefnu um viðskiptafrelsi og öryggismál í ríkjum múslima .
Hver er framtíðin í þessum löndum sem eru mörg orðin sundurslitin af innbyrðis blóðsúthellingum og átökum að því er virðist allra við alla ? Hvað verður um þessi lönd þegar þeir sem helst er hægt að binda vonir við , ungt athafnafólk og menntað , eru flúnir til Vesturlanda ? Það er auðvelt fyrir okkur hér í norðurhluta lýðræðis og velmegunar að halla okkur aftur og hugleiða hundrað leiðir til þess að stemma stigu við flóttamannavandanum , eins og það er kallað og ógninni af hryðjuverkaárásum sem augljóslega er nú stöðugt yfirvofandi í mörgum borgum Evrópum , nú vegna íslamskra öfgamanna .
Aukin öryggisgæsla .
Lokun landamæra .
Opnun landamæra .
Flóttamannaskiptisamningar .
Veiting ríkisborgararéttar .
Hernaðaríhlutun í sumum löndun en ekki öllum .
Sumum bjargað , öðrum ekki .
Allt eru þetta hugmyndir sem velt er upp og jafnvel hrint í framkvæmt af okkur sem búum við það frelsi að geta einmitt hagað okkur eins og okkur sýnist .
Það er önnur og erfiðari staða fyrir þá múslímsku þingmenn , athafnamenn og starfsmenn sjálfstæðra stofnana , t.d. í Egyptalandi , sem ég hitti um helgina og sem berjast fyrir umbótum og lýðræði heima fyrir .
Þeir stefndu sumir lífi sínu í hættu með því að hitta okkur evrópsku þingmennina til þess að ræða afstöðu íslams til lýðræðis og viðskiptafrelsis .
Þeirra innlegg í umræðuna hlýtur að vega þungt .
Um eitt voru þeir allir sammála .
Ógninni sem stafar af herskáum múslimum verður ekki eytt nema lýðræði með tilheyrandi mannréttindum og virðingu fyrir mannanna lögum fái þrifist í löndum múslima .
Það stendur upp á múslima að leyfa íslam að þróast eins og önnur trúarbrögð hafa fengið að gera síðustu hundrað ár .
Það var ekki hægt annað en að komast við að heyra sýrlenskan kaupsýslumann sem rekur í Jórdan eitt stærsta matvælafyrirtæki Mið-Austurlanda klökkna þegar hann lýsti keðjuverkandi vonleysinu sem flótti samlanda hans hefði í för með sér .
Hver á að reka nauðsynlega mannréttindabaráttu í Sýrlandi þegar byssurnar þagna ? 