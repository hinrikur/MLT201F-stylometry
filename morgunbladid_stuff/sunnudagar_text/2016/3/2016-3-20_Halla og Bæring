Tveir frambjóðendur til embættis forseta Íslands hafa formlega bæst við í vikunni og eru frambjóðendur því orðnir tíu talsins .
Halla Tómasdóttir rekstrarhagfræðingur tilkynnti framboð sitt á fimmtudaginn en nafn hennar hefur um tíma verið í umræðunni .
" Halla er ötull talsmaður þess að við horfum til víðari skilgreiningar á arðsemi og horfum ekki bara til fjárhagslegs arðs heldur einnig áhrifa á samfélagið og umhverfið , " segir í fréttatilkynningu frá Höllu .
Í gær ákvað svo Bæring Ólafsson , fyrrverandi forstjóri og framkvæmdastjóri Coca Cola International , að gefa kost á sér til embættisins .
" Bæring telur að forseti Íslands eigi að vera óháður stjórnmálaöflum og hagsmunasamtökum svo að hann geti tekið sjálfstæðar ákvarðanir sem varða hagsmuni þjóðarinnar , " segir í fréttatilkynningu frá Bæring Ólafssyni .
