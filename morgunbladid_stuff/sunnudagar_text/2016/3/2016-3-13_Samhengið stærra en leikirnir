Það kemur í hlut Símans og SkjásEins að miðla Evrópumeistaramóti karla í knattspyrnu til íslensku þjóðarinnar í sumar .
Undirbúningur að metnaðarfullri dagskrárgerð er þegar hafinn undir forystu Þorsteins J. sem er eldri en tvævetur þegar kemur að því að fjalla um mót af þessu tagi .
Guðmundur Benediktsson kemur til með að lýsa leikjum Íslands og öðrum helstu leikjum á mótinu .
Orri Páll Ormarsson orri@mbl.is Hópurinn lagði upp með að þessi dagskrárgerð yrði ekki bara fótbolti .
Heldur myndum við líka freista þess að fanga stemninguna í kringum þennan viðburð sem er óumdeilanlega einn stærsti íþróttaviðburður Íslandssögunnar .
Íslenska karlalandsliðið er komið inn á stóra sviðið og ef við færum þetta heim á tónlistina má líkja þessu við það að túra með U2 .
" Þannig kemst fjölmiðlamaðurinn Þorsteinn J. að orði en hann hefur verið ráðinn ritstjóri umfjöllunar Símans og SkjásEins um Evrópumeistaramót karla í knattspyrnu sem fram fer í Frakklandi dagana 10. júní til 10. júlí .
Hlutverk Þorsteins verður að halda utan um verkefnið og stjórna umræðum í EM-svítunni , eins og hann hefur margoft gert við góðan orðstír .
Aðrir sem mynda teymið , sem fjalla mun um mótið , eru Guðmundur Benediktsson , sem verður aðallýsandi ; Pétur Marteinsson , sem verður í senn sparkskýrandi og dagskrárgerðarmaður , og dagskrárgerðarkonurnar Hugrún Halldórsdóttir og Sigríður Þóra Ásgeirsdóttir .
Að sögn Þorsteins mun Guðmundur lýsa öllum leikjum Íslands beint frá Frakklandi og einnig öðrum helstu leikjum á mótinu .
Fleiri lýsendur verða ráðnir síðar .
Þorsteinn er hæstánægður með hópinn .
" Guðmundur er einfaldlega besti lýsandi þjóðarinnar og algjör himnasending fyrir okkur , " segir hann en Síminn og SkjárEinn leigja Guðmund af 365 , þar sem hann er í föstu starfi .
Fengum þann besta Spurður hvort ekki hafi verið flókið að fá Guðmund yfir af annarri stöð kveðst Þorsteinn líta svo á að um þjóðarútkall hafi verið að ræða .
" Þessi viðburður er stærri en svo að við getum látið einhverja veggi eða fyrirtækjasamkeppni skemma hann fyrir þjóðinni .
Við vildum fá þann besta og fengum hann .
Það er mikil gæfa fyrir þjóðina að fá Guðmund til að lýsa frá mótinu en hann er orðinn hálfgerð þjóðareign , svolítið eins og Hemmi Gunn var á sínum tíma .
Það var auðvitað flókið mál en leysist sem betur fer farsællega .
" Pétur er fyrrverandi atvinnumaður í knattspyrnu og vanur sparkskýrandi en mun sýna á sér nýja hlið í sumar , það er taka viðtöl og fleira .
" Pétur er fæddur sjónvarpsmaður og stútfullur af vitneskju um fótbolta , " segir Þorsteinn .
Þá segir hann Hugrúnu og Sigríði Þóru koma inn með aðrar hugmyndir og vinkla en karlarnir .
" Ég hlakka til að sjá þeirra nálgun og er sannfærður um að hún verði frábær og spennandi , " segir hann .
Þorsteinn leggur áherslu á að ná til sem flestra enda hafi fjölmargir aðeins áhuga á knattspyrnu þegar stórmót eins og EM eða HM eru í gangi .
" Samhengið er miklu stærra en leikirnir sjálfir og þess vegna er spennandi að vera með fjölbreyttan hóp hæfileikafólks sem sér hlutina í ólíku ljósi .
Síðan fáum við auðvitað til okkar gesti úr öllum áttum sem koma til með að bæta heilmiklu við þessa umfjöllun , " segir Þorsteinn .
Bækistöð umfjöllunarinnar verður Petersen-svítan og útisvæðið á efstu hæð Gamla bíós í Reykjavík , sem Þorsteinn kallar raunar EM-svítuna og segir Gamla bíó flottasta sjónvarpssvið í gömlu góðu Reykjavík .
Annars verður útsendingarsvæðið öll miðborg Reykjavíkur og allsstaðar þar sem EM-stemningu er að finna á landinu .
Mikil umfjöllun verður einnig frá Frakklandi , bæði unnið efni og beinar útsendingar .
" Okkar hlutverk er að halda boltanum á lofti allan þennan mánuð sem mótið stendur yfir og vera til þjónustu fyrir áhorfendur , heima og að heiman , " segir Þorsteinn .
Mæta Justin Bieber knattspyrnunnar Megináhersla verður vitaskuld á íslenska liðið sem mun mæta Portúgal , Austurríki og Ungverjalandi í F-riðli .
" Það var ótrúlegt afrek hjá liðinu að komast á þetta risamót og vonandi kemst það áfram í 16 liða úrslitin .
Það er ekki amalegur andstæðingur sem bíður okkar strax í fyrsta leik , Portúgal , með sjálfan Cristiano Ronaldo í broddi fylkingar .
Einn besta knattspyrnumann sögunnar .
Getum við ekki kallað hann Justin Bieber knattspyrnunnar ? " spyr Þorsteinn sposkur .
Ritstjórinn bíður að vonum spenntur eftir að flautað verði til leiks .
" Það er mikil eftirvænting og gleði í loftinu og fyrir mig persónulega er þetta bara dásamleg vinna .
" Leikirnir sýndir á tveimur rásum Leikirnir á EM verða sýndir á tveimur rásum ; SkjáEinum og Síminn Sport .
Áskriftarverð er kr. 6.900 en allir leikir Íslands , opnunarleikur mótsins og sjálfur úrslitaleikurinn verða sýndir í opinni dagskrá .
Áskriftarsalan hefst strax í næsta mánuði .
Eitthvað sem við munum aldrei gleyma Þetta leggst frábærlega í mig .
Eins og hvert annað mannsbarn á Íslandi er ég þrælspenntur fyrir þessu móti , " segir Guðmundur Benediktsson , sem mun lýsa öllum leikjum Íslands á EM og öðrum helstu leikjum á mótinu .
" Það er dásamlegt að fá að taka þátt í þessu móti , þó það sé ekki með sama hætti og mig dreymdi um í æsku .
En nær kemst ég líklega ekki þeim draumi .
Og það mat byggi ég á ástandi líkamans , " heldur hann áfram og skellir upp úr .
" En að öllu gríni slepptu þá er það mikill heiður fyrir mig að vera fenginn til að lýsa frá þessum risastóra viðburði .
" Guðmundur viðurkennir að beiðni SkjásEins hafi komið honum á óvart enda er hann í fullu starfi sem íþróttafréttamaður hjá öðrum fjölmiðli , 365 .
" Miðlarnir náðu samkomulagi sín á milli og fyrir það er ég þeim báðum afar þakklátur .
SkjáEinum fyrir að leita til mín og 365 fyrir að lána mig í verkefnið .
Ég er bara lánaður eins og hver annar leikmaður og sný aftur til minna starfa hjá 365 að EM loknu , " segir Guðmundur og bætir við að hann sé einnig þakklátur hinum vinnuveitanda sínum , KR , þar sem hann gegnir starfi aðstoðarþjálfara meistaraflokks karla , fyrir að gefa sér grænt ljós til að taka verkefnið að sér en Guðmundur mun lýsa leikjum Íslands frá Frakklandi .
Fyrst og fremst stolt " Það er fyrst og fremst stolt sem kemur upp í hugann , " svarar Guðmundur þegar hann er beðinn að ímynda sér hvernig honum verði innanbrjósts þegar íslenska liðið gengur inn á völlinn í fyrsta leiknum .
" Það eru ekki allir búnir að átta sig á því hversu risastórt það augnablik verður og gera það örugglega ekki fyrr en á það reynir .
Það er jafnan stutt í þjóðarstoltið hjá okkur Íslendingum – en þetta verður eitthvað ennþá meira .
EM í Frakklandi verður eitthvað sem við munum aldrei gleyma .
" Guðmundur segir rétt að stilla væntingum í garð íslenska liðsins í hóf en þó sé alveg ljóst að liðið fari ekki til Frakklands bara til að vera með .
" Það er engin ástæða til svartsýni .
Það getur enginn bókað eitt né neitt gegn íslenska liðinu og í fyrsta leiknum verður öll pressan á Portúgal og stórstjörnunni þeirra .
Ég sé okkur ekki tapa þeim leik .
Sjáum svo bara til með framhaldið .
Þetta verður stórkostleg veisla ! " Verður hálfgerð þjóðhátíð Sigríður Þóra Ásgeirsdóttir viðurkennir að hún sé nú enginn sérfræðingur um knattspyrnu .
En þannig er það einmitt hugsað , hlutverk þeirra Hugrúnar Halldórsdóttur verður að fjalla um stemninguna og mannlífið kringum mótið í stað þess að rýna endilega í sparkið sjálft .
Og finna öðruvísi vinkla .
" EM verður hálfgerð þjóðhátíð enda munu margir sem alla jafna fylgjast ekki með fótbolta sökkva sér á kaf í stemninguna .
Okkar hlutverk verður að finna áhugaverðar sögur í kringum mótið , hvort sem það er í heimahúsum , í fyrirtækjum eða á götum úti , og tala tungumál almennings .
Það verður nóg af sérfræðingum til að greina leikina sjálfa , " segir Sigríður Þóra .
Hún gerir ráð fyrir að verkefnið verði svakalega skemmtilegt og líst vel á samstarfshópinn .
" Við þekkjumst misvel innbyrðis og fyrir vikið gæti dýnamíkin á milli okkar orðið mjög skemmtileg .
" Sigríður Þóra er hóflega bjartsýn á gengi Íslands á EM .
Liðið hafi alla burði til að koma á óvart .
" Það er stórkostlegt afrek hjá liðinu að komast á þetta mót og mín tilfinning er sú að þetta sé bara byrjunin hjá þeim .
" 