Útisvæði leikskóla er dýrmætt fyrir börnin og mikilvægt að það sé krefjandi og ýti undir leik .
Félag íslenskra landslagsarkitekta stóð fyrir sýningu á leiksvæðum barna á Hönnunarmars í samstarfi við skóla- og frístundsvið .
Guðrún Birna Sigmarsdóttir landslagsarkitekt segir mikilvægt að vernda leikskólalóðina þegar unnið sé að þéttingu byggðar .
Inga Rún Sigurðardóttir ingarun@mbl.is Félag íslenskra landslagsarkitekta , FÍLA , stóð fyrir málstofu um hönnun , mikilvægi vandaðra leikskólalóða og framtíð þeirra í borgarlandslaginu í tengslum við Hönnunarmars .
Málstofan fór fram samhliða sýningu á verkum félagsmanna FÍLA tengdum málefninu , sem haldin var í samvinnu við skóla- og frístundasvið Reykjavíkurborgar .
Þátttakan var góð og mættu um 120 manns á málstofuna , sem var framar björtustu vonum skipuleggjenda að sögn Guðrúnar Birnu Sigmarsdóttur landslagsarkitekts og eins verkefnastjóra sýningarinnar .
Á málstofunni fjölluðu einstaklingar úr margvíslegum áttum um sýn sína á útisvæði leikskóla .
Gaman er að segja frá því að vegna þessa mikla áhuga hefur sýningin verið flutt í Borgartún 12-14 þar sem hægt verður að skoða hana til 1. apríl , hið minnsta .
Þverfagleg nálgun " Málefnið er svo brýnt , " segir Guðrún Birna og ítrekar mikilvægi þverfaglegrar nálgunar .
Þarna á bak við eru auðvitað börnin en líka skólar , kennarar , stjórnendur , stjórnvöld og landslagsarkitektar .
" Allar þessar stéttir verða að haldast í hendur , " segir hún og nefnir dæmi þegar verið sé að endurgera leikskólalóðir .
" Verkefni landslagsarkitektsins er svo vítt , " segir hún en það þurfi að skoða landslagið , veðrið og í hvaða þætti eigi að halda í umhverfinu og sögunni .
" Flækjupunktarnir eru margir , " segir hún og jafnvel knappur tími .
" Landslagsarkitektar þurfa að vera æfðir í því að leysa vandamálin og sameina hönnun sem er frábær og stenst alla staðla .
" Hún segir að með sýningunni vilji landslagsarkitektar minna á mikilvægi þess að standa vörð um leikskólalóðina , ekki síst hvað varðar þéttingu byggðar .
Leikskólalóðin mikilvægari en stórt opið svæði " Til þess að geta þétt byggð er það á kostnað einhvers og það er yfirleitt á kostnað grænu svæðanna og leikskólalóðanna , þessara svæða sem eru okkur kær , " segir hún og segir frá því að í Stokkhólmi séu dæmi um að leikskólalóðir hafi verið minnkaðar við þéttingu byggðar .
Hún bendir á mikilvægi samstarfs sveitarfélaga , landslagsarkitekta og fleiri hópa við að meta mikilvægi svæðanna .
" Það er til dæmis dýrmætara að hafa stærri leikskólalóð en risastórt opið svæði .
" Hún segir að við þurfum að vera vakandi fyrir þessari þróun hérlendis .
" Þessar lóðir eru svo mikilvægar , " segir Guðrún Birna sem hefur mikinn metnað fyrir því að leikskólalóðir séu skemmtilegar og ögrandi fyrir börnin .
Hún segir að það dugi ekki að þær séu stórar með mörgum leiktækjum úr pöntunarlista .
" Lóðin þarf að bjóða upp á margvíslegan leik .
Steinn er ekki bara steinn heldur hefur margvíslega notkunarmöguleika .
Gæði lóðarinnar eru ekki mæld í fjölda leiktækja , " segir hún og ítrekar mikilvægi landmótunarinnar sjálfrar , að boðið sé upp á krefjandi leiksvæði .
Leiksvæðin þurfa sannarlega að vera krefjandi en líka eru gerðar miklar kröfur um öryggi .
" Við erum farin að setja mikið af gervigrasi og gerviefnum .
Starf landslagsarkitektsins er orðið flóknara .
Við þurfum að passa að steinn sé ekki hærri en 60 cm en þá þarf fallundirlag , " segir hún en með fallundirlagi er átt við gúmmímottur , fallmöl , gervigras og tartan-gúmmíefni .
Hún segir þessi efni geta verið skemmtileg því tartanið sé til dæmis litríkt og geti sett sterkan svip á skólalóðir .
Náttúrulegt umhverfi sé líka mikilvægt og það verði að vera til staðar .
" Eins og að geta rannsakað rjóður , jarðveginn og lífríkið .
Það er hægt að búa til alls konar leikumhverfi ef lóðin er nægilega stór til að bjóða upp á það .
" Vantar meiri breidd í leiksvæðin Hún segir að gott leiksvæði kosti auðvitað nokkra fjármuni en segir það þess virði og vill að búin séu til leiksvæði sem séu " ögrandi , hvetjandi og skemmtileg og krakkarnir sæki í " .
Krefjandi leiksvæði sem bjóða upp á mikla hreyfingu geti líka haft lýðheilsulegt gildi .
Hún segir að það vanti meiri breidd í leiksvæði og nauðsynlegt sé að fara út fyrir rammann , stíga út úr pöntunarlistunum .
Spennandi sé til dæmis að hafa leiksvæði með mismunandi þemu .
Til dæmis er leiksvæði með aðgengi fyrir alla á Miklatúni með kastala sem hentar börnum sem notast við hjólastól .
Annað dæmi er víkingaleikvöllur í Mosfellsbæ .
" Auðvitað þurfum við að hafa staðla og það er mikilvægt að hafa þá en það þýðir ekki að leiksvæði þurfi að vera steríl , " segir hún og útskýrir að foreldrar þurfi að losa um sínar hömlur og ekki kvarta við leikskólakennarana þótt barnið komi skítugt heim .
" Það er ekki hægt að skipuleggja drullusvæði á leikskólalóðunum ef foreldrarnir verða alveg brjálaðir .
Þá verður það svæði bara hellulagt og börnin geta kannski hjólað á því í staðinn .
" Guðrún Birna ólst upp í sveit og hafði eins og svo margir krakkar ánægju af því að drullumalla .
" Mér fannst frábært að fara í drullubúið mitt ; ég átti stórt drullubú og kom haugaskítug inn en ég bara þvoði mér .
Þetta var ekkert vandamál .
Ég lifði þetta af , " segir hún og hlær .
Sjónarmið barnanna í ferlið Hún segir breiddina í landslagsarkitektúr vera mikla .
" Ef þú horfir út þá er allt umhverfi okkar skipulagt .
Það eru landslagsarkitektar sem koma að mörgum flötum í að skipuleggja umhverfið ásamt fleiri stéttum , " segir hún en félag íslenskra landslagsarkitekta hefur verið starfandi í tæp 40 ár .
Á þessum tíma hefur stór hluti af verkefnum þeirra snúist um börn .
Hermann Georg Gunnlaugsson , formaður FÍLA , skrifaði í inngangi í bæklingi um sýninguna á Hönnunarmars : " Nýjasta nálgunin á síðustu misserum er að fá betra sjónarmið barnanna inn í hönnunarferlið .
Sú leið er ekki auðfarin en við vonum að sjónarmið barnanna fái að njóta sín og nýir straumar dragi fram það besta í leikumhverfi barnanna okkar , " skrifar Hermann Georg , sem vonar líka að " hagsmunir leikskólabarna fái að njóta vafans í framtíðinni " .
En hvernig telur Guðrún Birna að leikvellir framtíðarinnar eigi eftir að líta út ? " Auðvitað þurfum við alltaf að hafa einhver leiktæki og þau eru líka krefjandi og skapandi .
En ég vona líka að við fáum að fara meira í það að búa til drullukökur og geta haft náttúruna áþreifanlega og heyrt fuglasönginn á lóðinni .
Ég vona að við stefnum í þá átt .
" 