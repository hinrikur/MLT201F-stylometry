Þorkell Harðarson og Örn Marinó Arnarson eru mennirnir á bak við framleiðslufyrirtækið Markell Productions sem gerir þættina Popp- og rokksaga Íslands sem sýndir hafa verið á RÚV í vetur .
Þeir segja það hafa verið einstaklega gefandi að rýna í þessa merkilegu sögu og augu þeirra hafi opnast gagnvart fjölmörgu .
Íslenskir tónlistarmenn séu ekki aðeins stútfullir af hæfileikum , heldur líka harðduglegir .
Orri Páll Ormarsson orri@mbl.is Þetta er ekki bara popp- og rokksaga , þetta er saga þjóðar í leiðinni .
Tíðarandinn skín skært í gegn .
Ekkert verður til úr engu og þetta er öðru fremur saga um afreksfólk .
" Þetta segja Þorkell Harðarson og Örn Marinó Arnarson en þættir þeirra , Popp- og rokksaga Íslands , sem Ríkissjónvarpið sýnir , hafa vakið mikla athygli í vetur .
Þeir segja hugmyndina að þáttunum um það bil fimmtán ára gamla ; hafa fyrst kviknað þegar Gunnar Lárus Hjálmarsson , dr. Gunni , sendi frá sér bókina Eru ekki allir í stuði ? Þá höfðu Örn Marinó og Þorkell þegar gert eina heimildarmynd um tónlist ; Ham – lifandi dauðir .
Form sem þeir kalla svo skemmtilega " rokkjúmentarí " .
Þeir settu sig strax í samband við dr. Gunna .
Ekkert gerðist þó lengi vel enda segja þeir hægara sagt en gert að ráðast í svona umfangsmikið verkefni hér á landi .
Lengi vel hafi kvikmyndagerðarmönnum verið heilsað með þessum orðum þegar þeir litu við á Ríkissjónvarpinu : " Það eru allir peningar búnir en hvað getum við gert fyrir þig ? " Sex þættir urðu tólf Þegar dr. Gunni sendi frá sér doðrantinn Stuð vors lands haustið 2012 fór félagana hins vegar að klæja aftur í fingurna .
Um líkt leyti tók Skarphéðinn Guðmundsson við starfi dagskrárstjóra Ríkissjónvarpsins og sýndi málinu mjög fljótt áhuga .
Ræddi fyrst við dr. Gunna en síðan komu Örn Marinó og Þorkell að borðinu líka .
Þeir nefna líka Heru Ólafsdóttur hjá RÚV en þau Skarphéðinn hafi staðið þétt við bakið á þeim frá A til Ö. Upphaflega var rætt um sex þætti en verkefnið vatt snemma upp á sig .
" Við hefðum hæglega getað gert tuttugu þætti en niðurstaðan varð tólf og það hefði ekki mátt vera minna til að gera þessari sögu almennileg skil , " segir Örn Marinó og Þorkell bætir við : " Sex þættir hefði verið Power Point á sterum .
" Niðurstaðan var sú að Markell Productions sæi um framleiðslu þáttanna enda segja þeir sjálfstæða framleiðendur úti í bæ oft eiga meiri möguleika en RÚV á að fjármagna dagskrárgerð af þessu tagi .
Dr. Gunni hefur verið með sem rokksérfræðingur frá upphafi og segja Örn Marinó og Þorkell samstarfið við hann hafa gengið afar vel .
Auk ráðgjafar við gerð þáttanna gegndi dr. Gunni hlutverki spyrils í flestum viðtölunum sem tekin voru .
" Það er afskaplega gott að hafa dr. Gunna í teyminu .
Hann er sérfræðingurinn og ef einhver óánægja kemur upp vísum við bara á hann .
Við tökum sumsé hólið en dr. Gunni skammirnar , " segir Þorkell .
Þeir hlæja .
Aðrir sem lagst hafa á árarnar með Erni Marinó og Hrafnkeli eru Haraldur Sigurjónsson myndatökumaður og klippari , Hallur Ingólfsson hljóðmaður og Konráð Gylfason sem sér um myndvinnslu .
Þulir og sögumenn eru Elísabet Indra Ragnarsdóttir og Hjálmar Hjálmarsson .
Hátt í tvö hundruð viðtöl Byrjað var að safna efni árið 2014 en tekin voru hátt í tvö hundruð viðtöl vegna þáttanna , við tónlistarmenn , útgefendur og aðra sem mótað hafa íslenska tónlistarsögu .
Hvorki meira né minna .
Langflestir sem leitað var til voru boðnir og búnir að taka þátt , sárafáir afþökkuðu boðið .
Markmiðið var að ná utan um söguna , eins og miðillinn leyfir , en Örn Marinó og Þorkell segja útilokað að hafa umfjöllun af þessu tagi tæmandi .
Alltaf verði eitthvað undan að láta .
Ófáar klukkustundirnar voru teknar upp og Örn Marinó segir niðurskurðinn oft og tíðum hafa verið blóðugan .
" Auðveldlega hefði mátt gera heila mynd um marga af þessum viðmælendum okkar .
" Spurðir hvaða tímabil í íslenskri tónlistarsögu heilli þá mest nefnir Örn Marinó gamla góða rokkið , sem var til umfjöllunar í fyrstu þáttunum .
Þess utan sé góð fjarlægð komin á þann tíma ; erfiðara sé að fjalla um það sem er nær okkur í tíma .
" Annars er þetta allt mjög áhugavert .
Það var til dæmis mjög gaman að fjalla um árin fyrir pönkbylgjuna .
Mýtan er sú að ekkert hafi verið í gangi á þeim tíma en það er ekki rétt .
Margt sem gert var þá hefur lifað vel með þjóðinni , " segir hann .
Margir vaxið í áliti Þorkell kveðst ekki eiga neitt uppáhaldstímabil en heldur mest upp á tónlistarmenn sem skorið hafa sig frá fjöldanum á hverjum tíma og nefnir til dæmis Óðmenn í því sambandi .
" Skemmtilegast hefur verið að enduruppgötva hluti .
Augu mín hafa opnast gagnvart mjög mörgu á þessari vegferð og margir vaxið í áliti .
Rokk í Reykjavík var til dæmis mjög frjótt tímabil og fullt í gangi á áttunda áratugnum .
Thor ´ s Hammer er líka brjálað stöff á þeim sjöunda .
Ég var aldrei mikill Sykurmolamaður á sínum tíma en þegar maður fer að skoða þeirra sögu sér maður að það var engin tilviljun að þeir náðu augum og eyrum heimsins .
Það er eitthvað magískt við þá músík , " segir Þorkell .
Þeir segjast báðir hafa haft yndi af því að líta um öxl , skoða hluti og setja þá í samhengi .
Dínamíkin í svona sögulegri mynd sé allt önnur en í samtímamyndum eins og til dæmis Rokk í Reykjavík .
Eins og fram hefur komið er alltaf erfiðara að fjalla um hluti í samtímanum ; auk nálægðarinnar er senan auðvitað orðin margfalt fjölbreyttari og stærri í sniðum í dag .
Annað sem heillaði þá báða er dugnaðurinn sem þeir segja einkenna bransann .
Það sé meira en að segja það að stofna og starfrækja hljómsveit í svona litlu samfélagi , þar sem mörg ljón geta verið á veginum .
" Við erum rík þjóð að eiga alla þessa frábæru og harðduglegu tónlistarmenn .
Það er alls ekki sjálfgefið , " segir Örn Marinó og Þorkell bætir við að hljómsveitarútgerð á Íslandi sé langhlaup en ekki spretthlaup .
Ekki sé sjálfgefið að menn hafi úthaldið enda þótt þeir hafi hæfileikana .
" Það er ekki öllum gefið að koma sér á framfæri .
" Dauðvona á bassanum Þeir segja ótrúlegan árangur hafa náðst gegnum tíðina ; það sjáist best á því hversu margir íslenskir tónlistarmenn njóti velgengni á erlendri grund .
" Ég bjó um tíma í Berlín og það var stöðugt rennirí af fólki þar , allt frá trúbadorum yfir í fjölmenn bönd , " segir Þorkell .
" Þetta hefur færst mikið í vöxt á síðustu árum enda orðið miklu auðveldara að koma sér á framfæri eftir að internetið kom til sögunnar .
" Hann rifjar upp sögu af Mezzoforte frá Berlínarárunum .
" Ég leit inn á æfingu hjá þeim og sá mér til undrunar að þeir voru komnir með nýjan bassaleikara .
Sá gamli , Jói Ásmunds , sat bara úti í sal .
Við nánari eftirgrennslan kom í ljós að þessi nýi bassaleikari var í raun harður aðdáandi bandsins sem kunni öll lögin .
Hann var dauðvona og átti sér þann hinsta draum að fá að spila með Mezzoforte .
Auðvitað brugðust þeir góðu drengir ljúflega við því og buðu manninum á æfingu til sín .
" Þorkell og Örn Marinó segja viðbrögð við þáttunum að langmestu leyti hafa verið jákvæð .
Áhorf hafi verið gott og Ríkissjónvarpið sé sátt .
Eðli málsins samkvæmt hafa áhorfendur þó misjafnan smekk fyrir áherslunum .
" Hvers vegna var svona mikið um þennan en lítið um hinn ? " Við þessu sé lítið að gera .
" Oftar en ekki hefur þó komið meira um þann sem kvartað var út af í næsta þætti á eftir .
Þættirnir skarast nefnilega gjarnan , " segir Þorkell .
Fékk morðhótun Hann upplýsir að hann hafi fengið morðhótun fyrir skemmstu .
" Ef þú fjallar ekki um X þá drep ég þig ! " sagði viðkomandi .
Væntanlega þó í hálfkæringi .
Eða hvað ? Þorkell og Örn Marinó skilja viðkvæmni fólks mætavel en þegar upp er staðið er það þeirra hlutverk að taka ritstjórnarlegar ákvarðanir og standa með þeim .
Margt segir sig sjálft , svo sem að gera listamönnum sem notið hafa lýðhylli í áratugi vegleg skil .
Má þar nefna Ragnar Bjarnason , Björgvin Halldórsson , Bubba Morthens og Björk Guðmundsdóttur .
Annað þarf að vega og meta .
Svo hafa sumir einfaldlega meira að segja en aðrir og eiga fyrir vikið meiri möguleika á fleiri mínútum í þáttunum .
Auk þess að fræða , upplýsa og skrásetja , þarf auðvitað að skemmta áhorfendum líka .
" Frásagnir fólks passa misjafnlega vel í miðilinn , " segir Þorkell .
Þættirnir eru ríkulega myndskreyttir .
Mest af því efni er úr safni RÚV en líka úr einksasöfnum .
Sannkölluð menningarverðmæti .
" Margt er til en á móti kemur að margt hefur glatast , " segir Örn Marinó og viðurkennir að þeir hafi grátið margt sem einu sinni var til en er það ekki lengur .
Fræbbblunum fargað Í því sambandi nefna þeir þátt sem RÚV gerði um frumherja pönksins á Íslandi , Fræbbblana , árið 1979 .
Tekið var yfir hann , eins og margt annað , í sparnaðarskyni .
" Pönkið var ekki skilgreint sem menning á þessum tíma og þess vegna var þessum þætti fórnað .
Ómetanlegt væri að eiga hann í dag , " segir Örn Marinó .
Fræbbbla-þátturinn kom þó lítillega við sögu í Popp- og rokksögu Íslands en einhver aðdáandi bandsins hafði á sínum tíma verið svo framsýnn að taka hann upp á svart-hvíta filmu úr sjónvarpinu .
Allt er hey í harðindum .
" Ég vil nota þetta tækifæri og skora á alla að halda upp á myndefni sem tengist íslenskri tónlist , hversu ómerkilegt sem þeim kann að þykja það , " segir Örn Marinó .
Fjórir þætti af tólf eru eftir og félagarnir eru nú að leggja lokahönd á verkefnið .
Í framhaldinu munu þeir gera heimildarmynd upp úr þáttunum , Rock Islandica , sem ætluð verður útlendingum og meðal annars stefnt inn á kvikmyndahátíðir .
Þá stendur til að gera tvo þætti sem teknir verða til sýninga á Norðurlöndunum .
Þess má geta að heimildarmynd eftir þá félaga um allt annað efni , Trend Beacons eða Tískuvitar , er á dagskrá RÚV á miðvikudaginn kemur .
Þar velta þeir vöngum yfir framtíð tísku og hönnunar og hver sé uppspretta nýrra strauma .
Þá vinna Þorkell og Örn Marinó að heimildarmynd um Guðmund Felix Grétarsson sem bíður þess að fá græddar á sig hendur í Frakklandi .
Þeir hafa fylgt honum eftir í nokkur ár og eru vongóðir um að tíðinda sé að vænta á næstunni .
Guðbergur Davíðsson hjá Ljósopi framleiðir þá mynd .
Mikil breidd í þessum verkefnum þeirra félaga enda er Markell Productions ekkert óviðkomandi .
