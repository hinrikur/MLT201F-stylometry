Umgerð er heiti viðamikillar innsetningar myndlistartvíeykisins Hugsteypunnar sem var opnuð í Hafnarborg í Hafnarfirði á föstudagskvöld .
Öll efri hæð menningarmiðstöðvarinnar er lögð undir innsetninguna , með ljósmynda- og málverkum sem eru um leið þrívíðir skúlptúrar og efniviðurinn meðal annars tré , gler og þræðir sem strekktir hafa verið um rýmið .
Lýsingin styrkist og dofnar á víxl og á nokkrum stöðum er varpað upp ljósmyndum af verkinu og fólki að upplifa það , ljósmyndum sem gestir eru hvattir til að taka og deila á samfélagsmiðlum og þaðan koma þær aftur inn á sýninguna .
Sýningin Umgerð er hér löguð að rými Hafnarborgar en áður settu myndlistarkonurnar Ingunn Fjóla Ingþórsdóttir og Þórdís Jóhannesdóttir , sem hafa undanfarin átta ár kallað sig Hugsteypuna þegar þær vinna saman , hana upp í Ketilhúsi Listasafns Reykjavíkur .
En er raunverulega hægt að færa innsetningu sem þessa milli tveggja sýningarrýma án þess að úr verði einfaldlega annað verk ? " Ekki nákvæmlega , það þarf að breyta innsetningunni og laga að nýju rými eins og við erum að gera .
Við setjum hana upp hér í töluvert breyttri mynd , " segir Ingunn Fjóla .
" Mér finnst skemmtilegt að fá tækifæri til að vinna innsetninguna aftur .
Maður sýnir stundum stök verk aftur en síður heilar innsetningar , " bætir Þórdís við .
" Það var skemmtilegt að byrja að hugsa sýninguna hér inn , þetta rými er stærra en Ketilhúsið og allt öðruvísi í laginu .
" Ingunn Fjóla segist líta á innsetningar sem þessa sem ákveðið svar við rýminu sem þær eru settar upp í .
En hvaða verk er þetta ? " Umgerð er innsetning búin til úr ýmsum efniviði , " svara þær .
" Hér er til að mynda málað efni , ljósmyndir , timbur , gler , lýsing , skjávarpar ...
þetta er bæði tvívítt og þrívítt .
Og þetta er þátttökuverk .
Við vinnum með mismunandi sjónarhorn sem fólk getur skoðað þegar það gengur um sýninguna .
Við tökum það lengra með því að bjóða fólki að taka ljósmyndir af sýningunni og deila þeim síðan á samfélagsmiðlum og þá varpast myndirnar inn á sýninguna .
Það eru hér þrír skjávarpar sem varpa myndum upp og þannig verða áhorfendur að vissu leyti meðhöfundar að sýningunni .
Og sýningin er því sífellt að breytast því þessum myndum áhorfenda fjölgar .
" Þórdís segir að eftir vinnu við fyrri innsetningar hafi þær stöllur langað að vita meira um það hvernig gestir upplifðu sýningarnar , við hvað þeir staldra , og þá fengu þær þessa hugmynd , að varpa einfaldlega upp á sýningunni þeim sjónarhornum sem gestir telja áhugaverð og ljósmynda .
Margskonar upplifanir " Við ákváðum að gægjast hér hreinlega inn í sýn áhorfandans , " segir Ingunn Fjóla .
" Og auðvitað tengist það líka því að fólk er sífellt með skjái fyrir framan sig og setur líka líf sitt á svið , sumir skrásetja allt sem þeir gera .
Hér verður það athæfi hluti af verkinu .
" Þær bæta við að þegar myndir gesta blandast inn í sýninguna megi jafnvel fara að spyrja hver eigi verkið , hverjir séu höfundar þess .
" Verkið er á einhvern hátt á milli okkar , og milli okkar og áhorfendanna , " segja þær .
Á sýningunni er ákveðin og markviss ljósastýring sem hefur áhrif á upplifunina ; ljósin styrkjast og dofna síðan aftur eftir vandlega skipulögðu kerfi .
" Hér eru tíu ljóskastarar , það kviknar á einum á eftir öðrum og lýsingin styrkist jafnt og þétt , þar sem lögð er áhersla á ákveðna hluta sýningarinnar með því að lýsa þá upp , og síðan dofna þeir aftur , hægt og rólega , hver á eftir öðrum .
Þá er dimmt í tvær mínútur og vörpunin sést betur á meðan .
Þessi hringur er endurtekinn aftur og aftur , " segja þær .
" Við höfum líka áhuga á margbreytilegum sjónarhornum og finnst gaman að búa þau til ; innsetningar ganga líka nokkuð út á það að hægt er að taka þær inn og upplifa á mismunandi vegu .
Uppbygging verksins breytist eftir því hvar áhorfandinn stendur .
Með þessum breytingum sem verða á rýminu og lýsingunni geta gestirnir staldrað við og upplifað innsetninguna á margskonar hátt .
" Ýmiskonar snertifletir Hvernig gengur samstarf þeirra Ingunnar Fjólu og Þórdísar innan ramma Hugsteypunnar ? Þurfa þær sífellt að bera hugmyndir undir hvor aðra ? " Já og nei , " segja þær , þetta hafi þróast á þeim átta eða níu árum sem þær hafa nú starfað saman að myndlistarverkefnum .
" Það er kominn mjög markviss taktur í samstarfið og margt getum við í raun gert án orða .
Ég veit orðið hvað Ingunni finnst um sumt , rétt eins og hún þekkir inn á mig , en svo snýst vinnan líka mikið um það að kasta hugmyndum á milli okkar .
Það er gefandi og gott fyrir samstarfið , " segir Þórdís .
" Þetta er alltaf ákveðið samtal , " bætir Ingunn Fjóla við .
" Ég kem til dæmis með tillögu og ber hana undir Þórdísi áður en nokkuð er ákveðið .
Svo breytast hlutirnir sífellt í ferlinu .
Þetta samtal er hollt en að sama skapi krefjandi , að þurfa sífellt að orða það sem maður er að hugsa – það er þroskandi í þessu ferli .
" " Þótt ég mundi einkum myndavélina en Ingunn haldi um pensilinn þá er línan oft mjó þarna á milli , hvað er mitt og hvað hennar , " segir Þórdís og Ingunn Fjóla bætir við : " Þetta rennur allt saman .
" Þær segja að þegar samstarfið hófst hafi Ingunn Fjóla verið upptekin af því að rannsaka umgjörð málverksins og teygjanleika þess en Þórdís með svipaðar pælingar um ljósmyndina ; þær hafi síðan ákveðið að blanda því saman .
Þær áherslur séu þó enn undirliggjandi hjá þeim , þótt verkefnin séu breytileg .
" Það má sjá þetta hér á sýningunni , " segir Þórdís .
" Mínar tilögur hér inni byggjast allar á ljósmyndum á einhvern hátt en hennar á málverki .
En þetta sameinast í rýminu og ýmiskonar snertifletir verða til .
" 