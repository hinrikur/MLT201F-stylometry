Í fallegu sögulegu húsi frá aldamótunum 1900 á Akureyri hafa hjónin Kristín Þóra Kjartansdóttir og Hlynur Hallsson búið sér og börnum sínum notalegt heimili .
Á neðri hæðum hússins hafa hjónin síðan útbúið verslunina Flóru , ásamt aðstöðu fyrir viðburði og vinnustofur .
Sigurborg Selma Karlsdóttir sigurborg@mbl.is Kristín Þóra er félagsfræðingur og framkvæmdastjóri Flóru en hún býr ásamt eiginmanni sínum Hlyni Hallssyni , myndlistarmanni og safnstjóra Listasafnsins á Akureyri , og fjórum af fimm börnum þeirra í sögulegu húsi við Hafnarstræti 90 á Akureyri .
" Saman rekum við húsið okkar og erum að fara af stað með bókaflokkinn Pastel .
Við eigum fimm börn , Huga , Lóu , Unu , Núma og Árna .
" Í húsinu , sem er fyrsta verslunarhús Kaupfélags Eyfirðinga , hafa hjónin innréttað bæði heimili , verslun og vinnustofur .
Aðspurð hvernig hugmyndin að starfsemi hússins kviknaði svarar Kristín : " Þegar við byrjuðum með Flóru fyrir fimm árum langaði okkur að gera stað sem gengur út á skapandi og umhverfisvænna mannlíf með miðlun , sölu , sýningum og framleiðslu .
" Upphaflega var Flóra í Listagilinu og bjó þá fjölskyldan á Brekkunni á Akureyri .
Hjónin keyptu svo sumarið 2012 húsið við Hafnarstræti , alveg niðri í miðbæ , á KEA-horninu , og sameinuðu allt sitt í eitt hús .
" Hér sýnum við og seljum hönnun , list og heimagert , bæði nýtt og notað , erum með uppákomur og sýningar og rekum vinnustofur .
Þau Ólafur Sveinsson myndlistarmaður , Anna Richardsdóttir dansari og María Rut Dýrfjörð hönnuður eru hér með vinnustofur auk okkar Hlyns .
Með því að vera svo miðsvæðis skapast eðlilegur snertiflötur listafólks og hönnuða við gesti og gangandi , " útskýrir hún og bætir við að þar geti Íslendingar sem og erlendir ferðamenn komist í snertingu við listrænt og skapandi starf og fái jafnvel að líta inn á vinnustofur þeirra sem í húsinu eru að skapa , um leið og falleg tenging er við blómlegt listalíf Listagilsins , mannlíf miðbæjarins og við sveitirnar í kring .
" Við viljum með þessu hvetja til meira skapandi starfs og framleiðslu á svæðinu , í stórum og smáum stíl .
" Kunna að meta eldri heimilisstíl Kristín lýsir stílnum á heimilinu sem gamaldags með náttúrulegu ívafi , kryddað örfáum hönnunarstykkjum , og segist sækja innblástur í gamlar bækur og rit og heimsóknir til skemmtilegs fólks hérlendis og erlendis .
" Við búum í gömlu og sögulegu húsi frá aldamótunum 1900 og kunnum að meta eldri heimilisstíl jafnt sem eplatölvur og finnst gott að innrétta í takt við það .
Við erum hvort eð er mest með eldri mublur og muni , margt er úr fjölskyldunum okkar , frá ömmu minni og afa og foreldrum okkar beggja , og það fer vel saman við praktískar pælingar og tækniþarfir heimilisfólksins .
" Kristín segir jafnframt mikilvægt að hafa gott úrval af bókum , tónlist , mat og listmunum á heimilinu og nóg rými til að búa ýmislegt til sjálf , leika sér , hamast , slaka á og vera til .
" Heimilið er ekki bara dvalarstaður , heldur líka skapandi staður , " útskýrir hún að lokum .
