1plús1plús1 heitir samstarfsverkefni vöruhönnuða frá þremur Norðurlandaþjóðum en þar fengu þeir að leika sér " blindandi " saman .
Afraksturinn er nú á sýningu í Spark Design Space á Klapparstíg .
Hjónin Róshildur og Snæbjörn eru íslenska teymið og segja verkefnið eitt það skemmtilegasta sem þau hafa gert á ferlinum .
Ásdís Ásgeirsdóttir asdis@mbl.is Róshildur Jónsdóttir og Snæbjörn Þór Stefánsson reka saman hönnunarfyrirtækið Hugdettu sem var stofnað árið 2008 .
Þau fengu þá hugmynd að starfa með öðrum vöruhönnuðum og gekk það vonum framar .
" Hópurinn heitir 1plús1plús1 en við hittumst öll á sýningu í Stokkhólmi fyrir ári , " segir Róshildur en í hópnum auk þeirra eru finnsk hjón og sænsk kona .
" Við náðum mjög vel saman bæði í faginu og sem vinir , " segir hún og úr varð að þau myndu vinna saman að verkefni .
" Þessi hugmynd varð til á fimm mínútum .
En þá hugsuðum við : Við erum ekki í sömu löndunum , hvernig gætum við gert þetta , " segir Róshildur en þá kviknaði sú hugmynd að allir myndu vinna saman að hlut án þess að sýna hinum vinnu sína fyrr en í blálokin .
" Við hönnum hlut saman og gerum það eins og þegar maður brýtur upp á pappírinn , " útskýrir Róshildur og vísar til leiks sem þekkist hjá börnum ; að teikna efsta hlut og brjóta svo pappírinn þannig að næsti teiknar sinn hlut án þess að sjá hvað fyrsti gerði og þannig koll af kolli .
Á þann hátt hanna þau hlutina " blindandi " þar sem hvert teymi á einn þriðja í hlutnum .
Lampar , kertastjakar , skápar og speglar voru viðfangsefnin sem þau völdu sér .
Allir hlutirnir eru í þremur pörtum .
" Við vorum búin að ákveða hvernig hlutirnir eru skrúfaðir saman svo þeir passi saman , en við vissum ekki hvaða efni yrði notað , " segir Róshildur .
" Það er svo hægt að raða þessu saman á 27 mismunandi vegu , þrír í þriðja veldi .
" Buðum hinu óvænta upp í dans Það var fyrst núna um daginn sem þau hittust með sína parta og settu þá saman .
" Þetta var algerlega óræður hlutur þangað til við hittumst , " segir Róshildur en þau voru mjög ánægð með útkomuna .
Við erum að bjóða hinu óvænta upp í dans , " segir Snæbjörn .
" Það myndi aldrei neinn hanna svona hlut og það sem gerist er að það kviknar eitthvað nýtt sem maður sér ekki annars staðar .
Maður fer ekki út í búð og kaupir eitthvað eftir þrjá aðila .
Þessi skekkja sem verður kom okkur mjög á óvart , hversu fagurt það er .
Það er nettur ljótleiki við sumar samsetningarnar og sumt er alveg rosalega fallegt .
Svo gæti kúnninn kannski á endandum raðað sínu sjálfur saman .
Þetta er alveg ný hugsun í þessum geira , " segir hún og hyggjast þau halda áfram samstarfinu og þróa fleiri hluti saman .
" Þetta er það langskemmtilegasta sem við höfum öll gert , " segir hún .
" Það óvænta býr til eitthvað nýtt , " segir Snæbjörn .
" Það er eitthvað dulrænt og óvænt sem kemur , " bætir Róshildur við .
Sýningin er opin til 1. apríl en nánar má lesa um verkin á hugdetta.com og 1plus1plus1.net .
