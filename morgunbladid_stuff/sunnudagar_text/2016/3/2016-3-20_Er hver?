Er þetta Orri smiður ? " spurði framúrskarandi kurteis kona á hinum enda línunnar .
Nei , því miður .
Ég er ekki smiður , svaraði ég .
Bara blaðamaður .
Konan baðst innilega afsökunar og kvaddi með virktum .
Samt hljómaði þetta alls ekki illa , Orri smiður .
Afi minn , sem var mér afskaplega kær , var smiður og á einhverjum kafla í æsku minni var ég staðráðinn í að feta í fótspor hans .
Það var annaðhvort fyrir eða eftir að ég ætlaði að verða kúreki .
Lét af þessum áformum þegar ég áttaði mig á því að almættið hafði í hótfyndni sinni skrúfað á mig tíu þumalputta .
Aðeins nokkrum dögum áður en kurteisa konan þurfti að ná í Orra smið hringdi maður , ekki eins kurteis en þó ekki dónalegur , og spurði um Orra Pál trommuleikara .
Konan mín varð fyrir svörum og tjáði manninum að hann væri ekki í þessu númeri .
Það væri á hinn bóginn Orri Páll blaðamaður .
Ekki kurteisi en þó ekki dónalegi maðurinn vildi ekkert við hann tala enda blaðamenn frægir fyrir að slíta alla hluti úr samhengi .
Þetta er ekki í fyrsta skipti sem menn ruglast á undirrituðum og Orra Páli Dýrasyni , trommuleikara Sigur Rósar .
Ekki svo að skilja að ég harmi þann rugling , það er hreint ekki leiðum að líkjast ! Fyrir mörgum árum , meðan ég starfaði sem blaðamaður á menningarritstjórn þessa blaðs , buðust mér boðsmiðar á einhverja viðburði Listahátíðar í Reykjavík .
Þurfti bara að koma og sækja þá .
Fáeinum dögum eftir að það boð var látið út ganga hringdi kynningarstjóri hátíðarinnar hvumsa og tilkynnti mér að frænka mín hefði komið að sækja miðana mína .
" Okkur er svo sem alveg sama hvað þú gerir við miðana þína , Orri minn Páll , en það var svolítið skrýtið að afhenda frænku þinni þá , " sagði kynningarstjórinn .
Mér féll allur ketill í eld .
Hafði ekki gert neina af fjölmörgum frænkum mínum út til að sækja miðana enda þótt þær séu flestar bóngóðar .
Var meira að segja búinn að sækja þá sjálfur .
" Nú ? " sagði kynningarstjórinn og ég heyrði hana klóra sér í kollinum gegnum símann .
" Jæja .
" Þar með lauk símtalinu en ég fann að aumingja konan vissi ekki hvort hún var að koma eða fara .
Seinna sama dag fékk ég annað símtal frá kynningarstjóranum .
" Heyrðu , við erum búin að upplýsa málið .
Þetta var ekki frænka þín , heldur frænka Orra Páls í Sigur Rós .
Hann átti líka miða hjá okkur .
" Síðan hló hún ógurlega .
Og við bæði .
Besta nafnasagan sem ég kann er þó eftirfarandi : Einn af fjölmörgum sonum mínum handleggsbrotnaði og eiginkona mín brunaði með hann á bráðamóttökuna í Fossvoginum .
Þar tók á móti henni læknir , svo sem lög gera ráð fyrir , og meðan hann var að stumra yfir drengnum varð henni litið á nafnspjaldið í barmi hans .
Þar stóð skýrum stöfum : Orri Ormarsson .
Á því augnabliki leið frúnni eins og hún væri stödd í ljósaskiptunum ! 