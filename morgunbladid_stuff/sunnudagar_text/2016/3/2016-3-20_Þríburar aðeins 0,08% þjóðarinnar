Blaðamaður og ljósmyndari Ásdís Ásgeirsdóttir asdis@mbl.is Það var reglulega skemmtilegt að heimsækja þríbura á öllum aldri og fá smá innsýn í þeirra líf og líf foreldra sem fá þrjú lítil líf á einu bretti .
Það er mikil vinna að eignast þríbura en þreföld gleði og þeir foreldrar sem ég ræddi við voru alsælir enda öll börnin heilbrigð og flott .
Það er ekki amalegt að eiga alltaf leikfélaga og vin til að fylgja manni út lífið eins og þríburar upplifa .
Besta kommentið fannst mér þegar 11 ára drengirnir sögðu mér að vera ekkert of spennt að eignast þríbura .
Ég mun hafa það í huga .
Líkurnar á því að eignast þríbura án utanaðkomandi hjálpar eru 1:8000 .
Hér á landi fæðast að meðaltali þríburar á 1,2 ára fresti .
Sum ár fæðast engir en önnur ár eitt sett eða fleiri .
Þrennir þríburar fæddust árið 1985 en þá hafði það ekki gerst frá 1880 .
Með tilkomu tæknifrjóvgana og frjósemislyfja jókst tíðni þríburafæðinga sem náði hámarki 1994 þegar sex þríburafæðingar áttu sér stað .
Blaðamaður hafði uppi á fimm þríburasystkinum á ýmsum aldri og bað þá , eða foreldra þeirra , að segja frá reynslu sinni .
Fólk rekur upp stór augu þegar foreldri ýtir á undan sér ofvaxinni barnakerru með þremur ungbörnum innanborðs .
Skiljanlega , því að eignast þríbura er sjaldgæft og líkurnar aðeins 1:8000 .
Þríburar vekja því gjarnan athygli enda fátt krúttlegra en þrjú lítil ungbörn á sama aldri .
Foreldranna bíður mikið og stórt verkefni að ala upp þrjú börn í einu og má segja að nauðsynlegt sé að eiga góða að til að aðstoða .
Kostirnir eru auðvitað margir eins og að eiga alltaf leikfélaga og vin í systkini sínu á sama aldri .
Fæðast eftir 33 vikna meðgöngu Að ganga með þríbura er mikil vinna og álag á líkama konunnar .
Fjölburafæðingum fylgir alltaf aukin áhætta , einkum vegna hærri tíðni fyrirburafæðinga , en flestir þríburar fæðast eftir 33 vikna meðgöngu , eða 7 vikum fyrir venjulegan meðgöngutíma einbura .
Á síðustu árum hafa verið þróaðar nýjar aðferðir við tæknifrjóvganir til að minnka líkur á fjölburum .
Þríburafæðing á rúmlega árs fresti Þríburafæðingar á Íslandi eru skráðar aftur til ársins 1850 og má sjá að þríburar fæðast um það bil einu sinni á ári hér á landi .
Á árunum 1951-2010 voru um 0,08% Íslendinga þríburar .
Á þessu tímabili voru þríburafæðingar 74 talsins en 215 börn fæddust lifandi en sjö andvana .
Á sama tíma fæddust alls 264.862 börn á landinu .
Hlutfall þríbura af lifandi fæddum börnum á þessu tímabili var því 0,08% en hlutfall á hverju ári fyrir sig var 0-0,4% .
Árið 1994 náðu þríburafæðingar á Íslandi hámarki með sex þríburafæðingum .
Oft koma ár á milli þar sem engir þríburar fæðast en á tíunda áratug síðustu aldar jókst tíðni þríburafæðinga sem má rekja til aukinnar tíðni tæknifrjóvgana og notkunar frjósemislyfja .
Þrjár gerðir þríbura Þríburar geta verið eineggja en þá skiptir eitt frjóvgað egg sér í þrennt og þrjú fóstur myndast .
Einnig geta þríburar verið þríeggja , en þá frjóvgast þrjú egg á sama tíma .
Þriðji möguleikinn er að tveir þríburanna eru eineggja tvíburar og einn er ( ein ) stakur .
Eineggja tvíburar eða eineggja þríburar deila sömu genum og eru því alltaf af sama kyni .
Hvað eykur líkur á þríburum ? Auknar líkur eru á því að eignast þríbura ef konan er yfir þrítugt þegar hún verður þunguð .
Einnig eru Afríkubúar líklegri til að eignast þríbura en aðrir jarðarbúar .
Þær konur sem gangast undir frjósemisaðgerðir eru mun líklegri en aðrar til að eignast fjölbura en talið er að í dag séu 85% af fjölburum getnir með tæknilegri aðstoð .
Einnig eru mun meiri líkur á því að eignast þríbura á náttúrulegan hátt ef konan hefur áður fengið einhvers konar hjálp við að verða barnshafandi .
Einnig virðast fjölburafæðingar vera ættgengar og meiri líkur eru á að eignast fjölbura ef þú átt fyrir fjölbura .
Svo segja sumir að þú þurfir bara að vera heppin .
Mjög heppin .
" Svo kem ég síðastur sem enginn vissi af " Fyrstu átta árin ólust þríburarnir Jón , Helgi og Haraldur upp í Svíþjóð þar sem faðir þeirra Svavar var í sérnámi í læknisfræði og móðirin Sigríður var heimavinnandi .
Í dag eru þeir fullorðnir menn með sínar eigin fjölskyldur en Jón er tæknihöfundur hjá Marel , Helgi er pípari og Haraldur er húsasmiður .
Við komum okkur fyrir og hefjum spjallið um þetta sérstaka fyrirbæri : þríbura .
Vissu foreldrar ykkar að það væri von á þríburum ? " Tveimur vikum áður en mamma átti okkur fór hún til læknis og sagðist finna fyrir svo mikilli hreyfingu .
Við eigum eldri systur og hún upplifði þetta allt öðruvísi á þessari meðgöngu .
Læknirinn sagðist heyra alla vega tvo hjartslætti , " segir Jón .
" Sónartæknin þá var ekkert spes , " útskýrir Helgi og segir bræður sína Jón og Harald hafa komið fyrstir .
" Svo kem ég síðastur sem enginn vissi af , " segir Helgi .
" Ég kem þarna algjörlega " surprise " en það var búið að ganga frá .
Læknirinn var farinn en þarna var ljósmóðir sem var nýbúin með námið og læknirinn hafði sagt henni að hinkra aðeins , hann var ekki viss hvort það gæti hugsanlega komið annað , " segir Helgi sem hitti ljósmóðurina aftur þegar konan hans átti barn og var þá þessi saga rifjuð upp .
Eruð þið eineggja ? " Ég og Helgi erum eineggja , " segir Jón .
" Ég er eineggja , " segir þá Haraldur .
" Það er ennþá verið að ruglast á okkur , " segir Helgi .
" Ég er að vinna hérna hjá stóru fyrirtæki og það eru margir sem halda að þeir hafi rekist á mig hér og þar , " segir Jón .
" Já , og öfugt , það hverfur aldrei , " segir Helgi .
" Ég hef alveg sloppið við þetta , " segir Haraldur sem líkist bræðrum sínum ekkert .
Hvernig er að vera þríburi ? " Það er erfitt að segja , það er bara eins og að eiga systkini , við erum ekkert að spá í hvort við séum þríburar eða ekki , " segir Jón .
" Maður svo sem þekkir ekkert annað , við erum ekkert nánari en önnur systkini , " segir Helgi .
" Þeir eru kannski nánari af því að þeir eru eineggja , " segir Haraldur .
" Við erum kannski meiri tvíburar , " segir Jón .
" Sömu áhugamál og sama smekk .
Ertu sammála því Helgi ? Höldum með sama liði í enska boltanum , " spyr hann bróður sinn Helga sem samsinnir því .
Hvernig var að vera þríburi í æsku , þurftuð þið að berjast fyrir athygli ? " Við vorum ósköp þægir .
Þetta hefur kannski verið erfitt fyrir systur okkar , að fá þrjá bræður fimm ára gömul , " segir Haraldur og bræður hans samsinna því .
Vöktuð þið mikla athygli sem þríburar ? " Þetta var ekki algengt á þessum tíma , " segir Haraldur .
" Já , þetta var merkilegt í þá daga , " segir Jón , en þeir eru fæddir fyrir tíma glasabarna .
" Við erum það gamlir , " homemade , " " segir Jón .
" Það kom í Mogganum , það voru blaðaskrif þegar við fæddumst , " segir Helgi .
Greinin gamla er grafin upp og er fyrirsögnin : Þríburafæðing .
5 , 6 og 9 merkur – dafna allir vel .
Engin mynd fylgir en ekki mátti taka mynd af þeim af hreinlætisástæðum .
Vitnað er í móður þeirra , Sigríði sem segir í lok greinarinnar : " Nú dafna þeir allir ágætlega , en þessir tveir litlu eru ekkert ógurlega fallegir ennþá .
" Hvernig var æskan í Svíþjóð ? " Það var mikið álag á mömmu að hafa ekkert bakland , " segir Helgi en stórfjölskyldan var öll á Íslandi .
" Pabbi var ekki sá " aktívasti " að skipta um bleiur , " segir Jón .
" Ætli það hafi nokkuð verið algengt á þeim tíma yfir höfuð , " segir Haraldur .
" Nei , ætli það , gamli tíminn var alls ráðandi , " segir Jón .
" Við vorum sem betur fer rólegir og góðir , " segir Jón .
Áttuð þið sömu vinina sem börn og unglingar ? " Í Svíþjóð áttum við allir sína vinina hver , " segir Jón .
" Já , það má segja það , " segir Haraldur .
" Eftir grunnskóla fórum við hver í sína áttina .
Við höfum þannig séð ekki átt sameiginlega vini , " segir Helgi .
Hvaða áhugamál eigið þið sameiginleg ? " Þið tveir fóruð í golf , " segir Haraldur um bræður sína .
" Þeir byrjuðu tólf ára og eru búnir að vera síðan , þá var ég bara í einhverju öðru , skíðum til dæmis , " segir Haraldur .
" Já , hann fór í fjallahjólreiðar og svoleiðis , hann var meira fyrir " action " , " segir Helgi .
" En svo kom hann yfir í golfið fyrir tíu árum , " segir Helgi .
Farið þið saman í frí ? " Nei , við gerum ekkert af því , " segir Jón og þeir hlæja allir .
" Það er nú bara félagsheimili heima hjá mömmu og pabba , við hittumst alltaf þar , " segir Haraldur .
" Við hittumst svona einu sinni í mánuði í brunch með alla krakkana , " segir Jón .
Eruð þið góðir vinir ? Þeir eru sammála því .
" Mjög traustir og góðir vinir , " segir Jón .
" Og alltaf verið það .
Aldrei komið neitt upp á , það er ekki mikið skap í okkur , " segir Jón .
" Við heyrumst nánast vikulega .
" Fannst ykkur leiðinlegt að deila afmælisdegi ? " Nei , en það var kannski leiðinlegt að fá eitthvað sameiginlegt , " segir Helgi .
" Það var fræg sagan í Svíþjóð þegar við fengum sameiginlegt hjól , ég man nú ekki af hverju það var .
Þá var nú eiginlega keppni um hver vaknaði fyrstur , " segir Haraldur og þeir brosa að minningunni .
Þessu var síðar kippt í lag og allir fengu sitt hjól .
Eru einhverjir gallar við að vera þríburi ? " Nei , við höfðum alltaf einhvern til að leika við , " segir Haraldur .
" Nei , en kannski stundum á viðkvæmu árunum kunni maður ekki við athyglina , " segir Helgi .
Eitthvað að lokum ? Þeir segja að móðir þeirra hafi klætt þá eins þegar þeir voru litlir en aðgreint þá með mismunandi litum .
" Mútta reyndi alltaf að kaupa sinn litinn af fötum á hvern okkur , ég var grænn , Helgi rauður og Halli blár , " segir Jón .
Jón , Helgi og Haraldur Svavarssynir eru rúmlega fertugir þríburar .
Jón og Helgi eru eineggja og því stundum ruglast á þeim .
Þeir segja fáa ókosti við að vera þríburi .
Enn í dag eru þeir góðir og traustir vinir .
" Ertu þríburi ? Það hefur nú aldeilis ræst úr þér ! " Við komum okkur fyrir í stofunni hjá Björk Ólafsdóttur kennara og móður þríburanna Hinriks , Helmu og Helenu sem verða 22 ára á árinu .
Helma er á öðru ári í lyfjafræði í Háskólanum , Helena er að vinna í Lyfju og er á leið í arkitektúr í haust og Hinrik starfar í Crossfit Reykjavík og æfir þar mikið sjálfur .
Hvernig upplifið þið að vera þríburar ? " Það er alltaf spurt , er ekki gaman að vera þríburi ? Maður hefur ekki prófað neitt annað , " segir Helma .
" Þetta er ekkert öðruvísi en að eiga systkini , en sami aldur og maður hefur alltaf félaga , " segir Helena .
Eruð þið góðir vinir ? " Þær tvær eru mjög góðar vinkonur .
Þær eru nánari heldur en ég þeim .
Ég bý líka annars staðar , " segir Hinrik sem býr hjá föður sínum á meðan stúlkurnar búa hjá móður sinni .
" En við erum öll ofsalega ólík , " segir Helena .
Vöktuð þið mikla athygli þegar þið voruð minni ? " Nei nei , kannski var fólk hissa fyrst , " segir Hinrik .
" Það voru aðrir þríburar í bekknum , " segir Helma .
Þau segja sögu af því að eldri kona á Hrafnistu hafi verið hissa þegar hún frétti að Helena væri þríburi .
" Nú ? Ertu þríburi ? Það hefur nú aldeilis ræst úr þér ! Það sést ekki mikið á þér ! " Þau hlæja öll að þessu .
Þegar svo Hinrik lenti í öðru sæti á Crossfit-mótinu sagði afi hans : " Það er ekki að sjá að hann sé þríburi ! " Hvernig er að vera eini strákurinn í svona tríói ? " Bara mjög fínt .
Það hefur gagnast mér mjög vel , " segir Hinrik og brosir en hann er eini strákurinn í fjölskyldunni en þau eiga eina eldri systur .
Varst þú látinn gera það sama og stelpurnar ? " Nei , " svarar hann strax .
Björk , móðir þríburana hlær .
" Mamma gerði þetta allt .
Ef hann byggi ennþá hér þá myndi mamma skipta á rúminu fyrir hann , en ekki fyrir okkur , " segir Helena .
" Já , og þegar hann kemur hingað að borða er bara diskurinn tilbúinn fyrir hann og við eigum bara að bjarga okkur , " segir Helma .
Hinrik segist ekki hafa óskað sér að eiga bróður .
" Nei , þá fengi ég kannski ekki öll þessi fríðindi .
Það er bara ágætt að það sé svona , " segir hann sáttur .
Hinrik viðurkennir að það hafi þurft að hafa mest fyrir sér sem barn .
" Það gekk ýmislegt á þegar ég var yngri , í skólanum og svona , " segir hann og stelpurnar eru sammála að hann hafi verið óþekkastur af þeim þremur .
" Athyglin beindist dáldið að mér , ekki endilega á góðan hátt , " segir hann og segist ekki hafa þurft að berjast fyrir að fá athygli foreldra sinna .
" Ég var rosa mikið með pabba þegar ég var yngri , í bílastússi og mótorhjólum og svona .
Það var svona okkar og þær komu aldrei nálægt því , " segir hann og móðirin skýtur inn í að stelpurnar hafi þá fengið meiri tíma með henni .
Eigið þið sömu vinina ? " Þær hafa alltaf átt sitt hvorar vinkonurnar og ef önnur fór eitthvað með vinkonu mátti hin aldrei koma með , ég skildi þetta aldrei .
Þær gátu aldrei sett sig spor hvor annarrar , " segir Björk .
Þau segja það hafa breyst með árunum og eru þau oft þrjú saman með hópi af vinum .
Eruð þið lík í ykkur ? Stelpurnar segjast hafa verið eins klæddar sem litlar stúlkur en segjast hafa síðan verið með ólíkan smekk .
" Hún var alltaf í djassballett , ég í fótbolta , hún var í myndlistarskólanum og ég kann ekki að teikna Óla prik .
Við erum mjög ólíkar , " segir Helma .
Voruð þið saman í herbergi ? Helena og Helma voru saman í herbergi til tíu ára aldurs og skiptu herberginu í tvennt , nánast með límbandi eins og þær segja .
" Við vorum mjög fegnar að fá sitt hvort herbergið en samt var það pínu erfitt að fara í sérherbergi , þá fórum við að gista uppi í hjá hvor annarri og svona , " útskýra þær .
Björk skýtur inn í : " Við bjuggum í stóru einbýlishúsi þegar þau voru lítil og það var ein vinkona þeirra sem bjó ein með mömmu sinni í blokk .
Það fannst Helenu toppurinn á tilverunni , " segir Björk .
Þau skellihlæja að minningunni .
Hvernig er að deila afmæli , fermingu og slíkum stórum dögum ? Þau segjast ánægð að deila afmælisdegi en fá stundum spurningar hvort það sé ekkert leiðinlegt að eiga ekki hvert sinn daginn .
" Sumir hafa spurt hvort við fengjum minni afmælisgjafir af því við værum þrjú , " segir Helma .
Þau segja að það hafi ekki komið að sök og að þau hafi fengið jafn flottar gjafir og aðrir krakkar .
" Það kom fyrir að ég fékk meira en þær , " segir Hinrik .
Stelpurnar mótmæla þessu í fyrstu .
" Nei ! Jú kannski meiri pening , " segja þær og útskýra að þær fengu frekar gjafir en hann pening .
Eru sterkari tengsl á milli ykkar en annarra systkina ? " Já , það eru að einhverju leyti meiri tengsl af því að við erum þríburar , " segir Helena .
" Hún flutti eitt ár sem " au pair " til Danmerkur og mér fannst það mjög erfitt .
Þó að við séum stundum mjög leiðinlegar hvor við aðra þegar við búum saman þá vissi ég ekkert hvernig ég átti að vera þegar hún fór , " segir Helma .
" Ég tók eiginlega ekkert eftir því , " segir Hinrik sem saknaði hennar ekki eins mikið og Helma .
Varstu hissa að fá þríbura ? Spurningin beinist að Björk .
" Þau eru glasabörn og það voru sett þrjú egg en læknirinn sagði það innan við 2% líkur að það yrðu þríburar .
Langaði voða mikið í tvö , " segir Björk .
" Langaði ekkert í þrjú ! " skýtur Hinrik inn í hlæjandi .
Björk heldur áfram .
" Svo í sónar sagði læknirinn , hvað settum við mörg ? Þrjú , svaraði ég .
Já , það hlaut að vera , þau eru öll hérna .
Þá fékk ég alveg sjokk .
Ég skildi ekki hvernig það væri hægt að ganga með þrjú , " segir hún .
Eftir 35 vikna meðgöngu fæddust þau öll hraust en þau voru 8 , 8,5 og 9 merkur .
" Ég var stærstur , " segir Hinrik .
" Já , eða feitastur bara , " segir Helma og stelpurnar hlæja .
Björk segir að fólki hafi fundist það merkilegt að þau séu þríburar og að hún hafi oft vakið athygli með þríburakerruna þegar þau voru lítil .
Hún viðurkennir að það hafi verið mikil vinna að hugsa um þrjú .
" Maður svaf stopult fyrstu árin , " segir Björk .
" Hinrik var alltaf frá því hann fæddist dáldið ör , hann hefur róast núna svolítið , " segir Björk um son sinn .
" Já , þroskast aðeins , " segir Hinrik að lokum og systur hans brosa .
Hinrik Ingi , Helena Ósk og Helma Björk þekkja ekkert annað en að vera þríburi og kunna því vel .
Þau eru góðir vinir en segjast mjög ólík .
Stelpurnar segja Hinrik njóta sérstakra fríðinda hjá móður þeirra .
" Ekki vera of spennt að eignast þríbura ! " Þeir eru hressir strákarnir þrír í Norðlingaholtinu þegar ég banka upp á til að forvitnast um líf þríbura .
Trausti Freyr og Pálmi Snær eru eineggja og því mjög líkir en Bjarki Fannar líkist þeim lítið , frekar en fólk líkist sínum systkinum .
Þeir eiga tvær eldri systur sem eru orðnar fullorðnar .
Við sitjum saman við eldhúsborðið og spjöllum um lífið sem þríburi .
Ég beini fyrstu spurningunni til foreldranna , Sveins og Siggu Láru sem hún er ávallt kölluð .
Kom það á óvart að von væri á þríburum ? Foreldrarnir svara því játandi .
Bjarki Fannar útskýrir það fyrir blaðamanni .
" Það voru fyrst tvíburar , ég og annar hvor þeirra .
Þeir eru eineggja þannig að maður veit aldrei hvor er laumufarþegi , " segir hann .
Móðirin heldur áfram .
" Þegar við fórum í fyrsta sónarinn sáust tvö , og það var bara æðislegt .
Svo fórum við viku seinna og hún var eitthvað skrítin á svipinn þegar við sögðum að það væri von á tveimur , " segir Sigga Lára og segist hafa í augnablik haldið að eitthvað væri að tvíburunum .
" Þá sagði hún , ég sé nefnilega þrjú , " segir Sigga Lára .
" Þetta var rosalegt , " segir Sveinn .
" Já , en bara jákvætt sjokk , " segir Sigga Lára og brosir .
Þau játa að það hafi verið mikil vinna að sjá um þá litla en með góðu skipulagi hafi það gengið vel .
" Skipulag , skipulag , skipulag , " segir Sveinn .
Fyrstu 19 mánuðina voru þeir heima hjá móður sinni en fóru svo á leikskóla .
" Þú setur ekki þrjú börn til dagmömmu , það svarar ekki kostnaði , " segir Sigga Lára .
Mesta feimnin er farin af drengjunum og þeir vilja ólmir fá að tala .
Ég beini athyglinni til þeirra .
Hvernig er það að vera þríburi ? " Það getur stundum verið leiðinlegt , " segir Bjarki Fannar .
" Þegar við erum einir heima , þá erum við góðir hver við annan en þegar mamma og pabbi eru heima erum við oft að rífast , " segir Pálmi Snær .
Þeir segjast almennt vera þægir og móðirin tekur undir það .
Er ekki gaman að hafa alltaf einhvern að leika við ? " Við erum ekki endilega alltaf að leika saman , meira svona að tala saman , " segir Bjarki Fannar " Og í tölvunni , " segir Trausti Freyr .
Drengirnir segjast eiga sína vini hver .
" Ég er með minn eigin vinahóp , " segir Bjarki Fannar .
Þeir segja að þeim sé ekki alltaf öllum boðið í sömu afmælin en finnst það allt í lagi .
Drengirnir eru í sama bekk en í skólanum þeirra er 5 .
6. og 7. bekkur saman í stóru rými .
Herbergjaskipan heima er þannig að tveir eru saman í herbergi og einn er sér en fyrsta hvers mánaðar er skipt og einn fær að vera einn í heilan mánuð í svítunni .
Ruglast fólk á ykkur ? Trausti Freyr og Pálmi Snær eru eineggja og því mjög líkir .
" Já ! " svara þeir í kór .
" Stundum pabbi , " segir Pálmi Snær .
Faðirinn neitar því ekki .
Þegar þeir byrjuðu í nýjum skóla voru margir af krökkunum sem spurðu Trausta Frey og Pálma Snæ hvort þeir væru tvíburar .
" Nei , við erum þríburar ! segjast þeir hafa svarað og skellihlæja .
Hafið þið einhvern tímann þóst vera hinn ? " Einu sinni skiptum við um peysu og hann átti að vera í heimilisfræði og ég fór fyrir hann , " segir Pálmi Snær .
" Í alvöru ? " Móðirin kemur af fjöllum og hefur ekki heyrt þessa sögu áður .
Er ekki fólk hissa þegar þið segið að þið séuð þríburar ? " Jú , jú , láttu okkur þekkja það ! Þú ert ekki sú fyrsta sem spyr að þessu , " segir Bjarki Fannar " Við fáum alls konar spurningar .
Hvernig getið þið verið þríburar þegar þið eruð ekki allir eins , " segir Pálmi Snær að sé oft spurt .
" Maður þarf ekki að vera alveg eins til að vera þríburi ! " segir Trausti Freyr .
Hvað ætlið þið að verða þegar þið eru stórir ? Þeir svara allir í einu .
" Ég ætla að verða bóndi .
" " Fullorðnir ! " " Tölvusjúklingur , " segir einn um bróður sinn .
" Þegi þú ! " heyrist svarað .
Það er greinilega oft fjör á bænum .
Þeir segjast alveg stundum slást .
Ef þeir eru ósammála um hvað eigi að horfa á er það ekki endilega meirihlutinn sem ræður .
" Nei , við sláumst stundum um það .
Eða hættum bara við myndina , " segja þeir .
Eru þið líkir í ykkur ? " Minn karakter er mjög ólíkur þeirra , " segir Bjarki Fannar .
" Við tveir eru svolitlir prakkarar .
Svona kvikindi , " segja þeir Trausti Freyr og Pálmi Snær og hlæja .
Foreldrarnir segja að oft standi þeir þrír saman á móti þeim ; ef einn er skammaður eru hinir tveir fljótir að verja bróður sinn .
" Meira en þeir gera sér sjálfir grein fyrir held ég , " segir Sveinn .
Þeir stríða pabba sínum .
" Sumir fara að verða eldri borgarar í júlí ! " segir einn við pabba sinn .
" Hann heldur sér vel samt , " segir annar en faðirinn verður fimmtugur á árinu .
Þeir hlæja allir þrír .
Viljið þið segja eitthvað að lokum ? " Já , ég vil segja eitt ! Ekki vera of spennt að eignast þríbura ! " segir einn .
" Akkúrat það sem ég var að fara að segja ! " segir annar .
Af hverju ? spyr ég .
" Það getur verið skemmtilegt , það getur verið heppni .
Það eru kostir og gallar .
" Bjarki Fannar , Trausti Freyr og Pálmi Snær eru kátir og frískir ellefu ára gamlir þríburar .
Þeir búa með foreldrum sínum í Norðlingaholti og segjast oftast þægir og góðir drengir .
" Hérna er nefnilega þriðji hjartslátturinn " Brynjar , Elvar og Hlynur eru nýkomnir heim úr leikskólanum og eru að fá sér síðdegishressingu þegar ég heimsæki fjölskylduna .
Tveir litlir bláeygðir drengir og einn með stór brún augu taka á móti blaðamanni .
Það er líf og fjör við borðstofuborðið .
Hjónin Sigurjón og Hildur áttu fyrir sitt hvort barnið þegar ákveðið var að bæta einu barni við .
Hildur er grunnskólakennari í Lindaskóla og Sigurjón vinnur hjá Isavia .
Eldri börnin eru í dag fimmtán og tíu ára .
Þegar ákveðið var að bæta við barni áttu þau ekki von á þremur .
Það voru heldur betur óvænt tíðindin sem þau fengu í sónarnum .
Kom það ykkur á óvart að von væri á þríburum ? " Já , mjög .
Þeir eru alveg frá náttúrunnar hendi .
Við fórum í tíu vikna sónar og þá komu í ljós þrjú lítil hjörtu , " segir Hildur sem situr fyrir svörum .
Hvernig var það þegar þið hjónin fóruð í þennan sónar ? " Það var alveg magnað .
Við fórum til Arnars Haukssonar kvensjúkdómalæknis .
Ég held að hann hafi strax séð þetta .
Hann stækkaði myndina upp og sýndi okkur strax eitt hjarta .
Svo segir hann , krakkar mínir , það er nefnilega annað lítið hjarta hér .
Og við alveg , tvíburar ! Vorum smátíma að melta það .
Þá segir hann , já , krakkar mínir , það var sem mér sýndist , hérna er nefnilega þriðji hjartslátturinn .
Þá greip ég fyrir andlitið og sagði , það getur ekki verið , ég hef aldrei tekið neitt , nein frjósemislyf eða neitt , þú ert að grínast ! " segir hún um viðbrögðin sín .
" Læknirinn svaraði þá voða rólegur , nei , Hildur mín , ég grínast ekki með svona , " segir Hildur hlæjandi .
" Ég vissi ekki einu sinni að maður gæti eignast þríbura án þess að fá aðstoð .
En það er víst hægt , " segir hún og brosir .
Fenguð þið ekki sjokk ? " Jú .
Ég svaf ekkert í tvo sólarhringa á eftir .
Hugsaði bara , hvað er ég að fara í gegnum ? Hvort ég muni geta þetta .
Hvort ég muni " meika " meðgönguna ; ég hugsaði rosalega mikið um það .
Hvernig þetta færi .
Allt í einu var von á þremur krílum .
En samt var þetta verkefni sem við sáum fljótt að við myndum tækla .
Það var ekki verkefnið sjálft sem var kvíðaefni , heldur frekar sjálf meðgangan , " segir Hildur .
Hvernig gekk meðgangan ? " Hún gekk mjög vel framan af en ég var inni á meðgöngudeild síðustu þrjár vikurnar .
Með meðgöngueitrun og gallstasa en þá er lifrin farin að erfiða , " útskýrir Hildur .
Hún segir ekki hægt að bera saman meðgöngurnar tvær , fyrst með eitt barn og síðan þrjú .
" Þetta er bara rosalegt , þarna er maður alveg ó-frískur .
Mér var alveg rosalega óglatt og mig svimaði .
Þetta er svo mikið erfiði fyrir líkamann , " segir hún .
Kvíðinn lét einnig á sér kræla .
" Ég var hrædd á meðgöngunni og spurði lækninn hverjar væru líkurnar að ég myndi halda öllum fóstrunum .
Hann var nú svo yndislegur hann Arnar Hauksson að hann sagði : Ég sé það fyrir mér að þið fáið þrjú flott og heilbrigð börn í hendurnar í haust .
Og það hjálpaði mér alla meðgönguna .
Þetta var mikil lífsreynsla , " segir Hildur .
Drengirnir þrír voru teknir með keisara en fæddust hraustir hinn 8. ágúst , 2013 .
Ætlarðu að eignast fleiri börn ? " Nei , það er alveg búið að ákveða allt með það .
Við erum mjög sátt og glöð með okkar fimm börn .
" Nú eru drengirnir tveggja og hálfs .
Sinnum þrír .
Hvernig er þetta búið að ganga ? " Það er svakalega mikið að gera .
Erfitt verkefni .
En þetta einhvern veginn gengur .
Maður sníður sér stakk eftir vexti .
Ég fer ekki ein með þá út í búð , maður verður að skipuleggja sig svolítið , " segir Hildur .
" Við erum ótrúlega heppin að hafa bæði foreldra mína og tengdaforeldra til að hjálpa okkur , " segir hún en tengdaforeldrarnir búa rétt hjá .
" Og mamma hjálpar rosa mikið .
Það væri ekki svona fínt hérna ef mamma hefði ekki komið hingað í dag , " segir Hildur .
" Svo hjálpar Tinna Rut sem er fimmtán ára alveg svakalega mikið og hefur gert frá því þeir fæddust , þeir eru líka mjög hændir að henni og bróður sínum Daníel sem er 10 ára .
" Vekið þið ekki mikla athygli þegar þið farið með þá eitthvað ? " Jú , við gerum það .
Við erum frekar róleg og ekkert mikið fyrir athygli en fórum til dæmis í fyrrasumar niður í bæ með þríburakerru .
Útlendingarnir voru alveg að missa sig .
Og voru að fá að taka myndir .
Íslendingarnir eru meira að gjóa bara augunum á okkur en segja ekkert .
En þeir eru alveg : Can I take a picture ? " útskýrir Hildur og brosir .
" En svo erum við líka dugleg í að skipta okkur upp .
Fáum kannski pössun fyrir einn og förum með tvo eitthvað .
Okkur finnst þeir alveg þurfa að fá hvíld hver frá öðrum , " segir Hildur .
Hvernig kemur þeim saman ? " Brynjar er mjög ákveðin týpa og hefur verið það frá byrjun , hann er leiðtoginn .
Elvar er ekta miðjubarn , svona sáttasemjari , fer með straumnum .
Og Hlynur er líka ákveðinn og þrjóskur .
Og þeim kemur verst saman , Brynjari og Hlyni .
Þar mætast stálin stinn .
Þetta er að breytast samt .
Þeir eru allir " agressívir " hver við annan .
Ég held að þeir séu allir með bitfar á bakinu .
Þeir bíta hver í annan og taka hálstaki .
Þetta er alveg barátta ; barátta um dótið ; barátta um mig .
Þeir svara allir fyrir sig .
Þeir eru allir mjög ólíkir karakterar .
Maður sá það fljótt og gaman að sjá hvað maður fæðist með sín persónueinkenni , " segir Hildur að lokum .
Hildur Guðbrandsdóttir og Sigurjón Hreinsson áttu sitt barnið hvort þegar þau hófu sambúð .
Þau ákváðu að eignast barn saman en þeim til mikillar furðu fengu þau þrjú .
Þrír hraustir drengir bættust í fjölskylduna og lífga heldur betur upp á tilveruna .
" Hún er að athuga hvort það séu kannski þrjú ! " Þóra og Nolan kynntust í London þar sem hún vann við slitastjórn Landsbankans en hann í Goldman Sachs , amerískum banka .
Þau giftu sig árið 2012 og eignuðust Ólivíu sem er þriggja ára en Þóra átti fyrir tvær stúlkur , sem í dag eru níu og þrettán ára .
Nolan á tvo drengi , fjórtán og átján , sem búa í London en koma reglulega til Íslands .
" Við erum með alla liti , svart , hvítt og blandað , " segir Þóra og hlær .
Þegar að Ólivía var tveggja ára ákváðu þau að bæta einu barni við .
Þau þurftu ekki að bíða lengi .
" Og ég varð ólétt um leið og við ákváðum að eignast eitt barn í viðbót .
Nolan hélt að ég væri ímyndunarveik en ég fann það strax .
Ég tók fullt af óléttuprófum og þau voru öll neikvæð , " segir Þóra .
" Já , og ég sagði við hana að hún væri að ímynda sér þetta ! " segir Nolan og hlær .
" Öll einkennin voru svo sterk , ógleði og aum brjóst .
Ég fann þetta allt strax , " segir Þóra en segir að hún hafi tekið prófin of snemma til að þau gæfu jákvætt svar .
En hún hafði rétt fyrir sér og rúmlega það .
Hvernig komust þið að því að það væri von á þríburum ? " Ég var með verki og fór á spítalann en ég var komin 6-7 vikur á leið .
Það var eins og ég væri með rýting í kviðnum en það átti að tékka á hvort ég væri með utanlegsfóstur .
Þá fór ég í sónar en það var ung kona sem skoðaði mig .
Ég sagði við hana að mér fyndist ég frekar stór og við værum að spá í hvort þetta væru tvíburar en við bara hlógum að því .
Fyrst sagði hún , nei , þetta er bara eitt barn .
Eða eru þetta tvö ? sagði hún þá , og bætir við að hún hafi aldrei skoðað í sónar þar sem hafi verið fjölburar .
Þá sá hún tvo hjartslætti og segist ætla að ná í sérfræðing .
Ég spurði hvort allt væri í lagi og hún sagðist bara þurfa að vera viss að það væru tvö en ekki þrjú .
Þetta sagði hún á íslensku .
Svo fór hún fram og ég sagði við manninn minn , þú veist hún er að athuga hvort það séu kannski þrjú ! Og svo kom sérfræðingurinn og taldi : eitt , tvö , þrjú .
Og öll hjörtun slógu kröftuglega , " segir Þóra .
" Við hlógum í tvo daga .
Við grétum ekki og höfum ekki grátið enn , " segir hún .
" Þetta var sjokk , gleðilegt sjokk , " bætir Nolan við .
Þau segja að þau hafi strax fundið á sér að allt færi vel .
" Ég fann fyrir einhverri innri ró , ég vissi að það færi allt vel , " segir Nolan .
Þóra er sammála en hafði þó skiljanlega áhyggjur af meðgöngunni .
Hvernig hafa síðustu sjö mánuðir verið ? " Þetta hefur gengið fínt .
Í byrjun var það mjög erfitt því við þurftum að vakna á tveggja tíma fresti , að gefa þeim að drekka , " segir Nolan .
Þau fengu að gista á spítalanum í fimm daga en eftir það þurftu þau að ferðast á milli heimilis og sjúkrahúss þar til börnin voru nógu hraust til að mega fara heim .
Börnin , stúlka og tveir drengir , dvöldu í tvær og hálfa viku á vökudeildinni .
" Við höfum fengið mikla aðstoð frá fjölskyldunni .
Systir mín kom frá Karíbahafinu til að hjálpa og var hjá okkur í þrjá mánuði , " segir Nolan .
Einnig hafa þau fengið mikla hjálp frá systur og foreldrum Þóru .
" Ég held að aðalatriðið sé að vera jákvæð og taka hlutunum með ró .
Vinir okkar segja að ef einhverjir hefðu getað tekið að sér þetta verkefni að eignast þríbura , þá væru það við .
Við erum bæði afslöppuð og tökum hlutunum bara eins og þeir koma .
Þetta kemur ekki fyrir fólk sem getur ekki höndlað það , " segir Þóra .
Tekur ekki á hjónabandið að vera saman allan daginn með öll þessi börn ? " Nei , það hefur verið fínt , " segir Þóra en þau eru bæði í fæðingarorlofi en Nolan er einnig að vinna við fyrirtækið sitt heiman frá en hann rekur ráðgjafarfyrirtæki sem sérhæfir sig í rekstraráhættu fyrirtækja .
Hvernig tóku hin börnin því að von væri á þríburum ? " Þau tóku því vel , bara trúðu þessu ekki , " segir Þóra en það ber ekki enn á afbrýðisemi hjá hinni þriggja ára Ólivíu .
Eru börnin eitthvað lík ? " Nei , þetta eru þrír gjörólíkir persónuleikar , enda þríeggja .
Það er mjög fyndið .
Við heyrum alltaf hver er að gráta , " segja þau bæði .
Þau segja Ísabellu vera forvitna .
" Hún er athugul og horfir mikið í kringum sig , mjög forvitin en dálítil dramadrottning .
Ef hún fær ekki þjónustu strax heyrist í henni .
Lorenzo er svolítið líkur henni og rólegur , " segir Nolan .
" Leó er " hyper " , hann er allur á iði , " segir Þóra .
" Hún drakk svo mikið Kók Zero á meðgöngu og ég held að allt koffínið hafi farið beint í hann , " segir Nolan og þau skellihlæja .
" Stundum verður hann svo æstur að hann verður veikur .
" Eitthvað að lokum ? " Við bjuggumst ekki við þessu , enginn gerir það .
En ef ég lít til baka myndi ég ekki breyta neinu , " segir Nolan .
" Þótt þetta sé erfitt er þetta samt að verða þægilegra .
Þau eru farin að leika sér smám saman og auðvitað fara þau svo að hlaupa um allt .
Húsið er ekkert alltaf fínt en við reynum , en auðvitað er stundum fjall af þvotti .
En við missum ekkert svefn yfir því , þetta er bara tímabil , " segir Þóra .
" Börnin veita okkur svo mikla gleði , " segir Nolan .
Fjölskyldan litríka stækkaði til muna í fyrra þegar hjónin Þóra Leifsdóttir og Nolan Lorenzo Williams bættu þremur börnum í hópinn á einu bretti .
Nolan er frá Karíbahafinu en fyrir á hann tvo unglingsdrengi , þá Jordan og Dylan en Þóra átti tvær stúlkur fyrir , Birtu Maríu og Júlíu Ósk .
Saman eignuðust þau Ólivíu Von árið 2012 .
Eitt barn í viðbót var á dagskrá , en þrjú fæddust .
Nú eru börnin því orðin átta .
