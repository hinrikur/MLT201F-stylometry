Uppeldi barna í anda jafnréttis er yfirskrift hádegisfundar sem Zontaklúbburinn Þórunn hyrna , Zontaklúbbur Akureyrar og Jafnréttisstofa boða til á alþjóðlegum baráttudegi kvenna .
" Ástæðan fyrir því að hafa þema fundarins jafnrétti er að þrátt fyrir fjörutíu ára gömul lög um jafna stöðu og jafnan rétt kvenna og karla er raunverulegu jafnrétti ekki náð .
Raunverulegt jafnrétti krefst hugarfarsbreytingar og henni náum við ekki nema með því að fræða börn og unglinga um jafnréttismál .
Þar gegna foreldrar , fjölmiðlar og skólinn mikilvægu hlutverki , " segir Ingibjörg Auðunsdóttir , félagi í Þórunni hyrnu , en fundurinn fer fram í Hofi kl. 11.30 þann 8. mars .
Verkefnin heilluðu Síðustu þrjú ár hafa Zontaklúbbarnir á Akureyri haldið fund um málefni kvenna á þessum baráttudegi .
" Árið 2013 var fjallað um lýtaaðgerðir á kynfærum kvenna , 2014 var helgað ofbeldi gegn konum og 2015 ofbeldi á heimilum og áhrifum þess á börn , " segir Ingibjörg , sem er búin að vera félagi í Zontahreyfingunni í þrjú ár .
" Það sem heillaði mig þegar mér var boðið að koma í klúbbinn voru verkefnin sem ég sá þessar konur vinna að , " segir hún og segir frá markmiðum hreyfingarinnar : " Alþjóðlega Zontahreyfingin stefnir að heimi þar sem mannréttindi og frelsi kvenna er tryggt og þeim í engu mismunað kyns síns vegna , hvorki í lagalegu né stjórnmálalegu tilliti eða hvað varðar menntun , heilbrigði og starfsréttindi , " útskýrir Ingibjörg og nefnir nokkur verkefni sem hún er stolt af .
" Það er til dæmis Fistula-verkefnið í Líberíu en þar er verið að styðja ungar konur sem hafa fætt börn án hjálpar í fæðingu og rifnað milli legganga og endaþarms .
Eins verkefni í Níger þar sem verið er að koma í veg fyrir snemmbæra giftingu ungra kvenna og í Víetnam er skólaverkefni í gangi , " segir Ingibjörg og bætir við að innlendu verkefnin séu líka mörg en til dæmis séu studdar unglingsstúlkur sem hafi ratað í ógöngur í sínu lífi og hreyfingin hafi stutt Aflið og erlendar konur búsettar á Akureyri .
Á fundinum á þriðjudaginn taka til máls Brynhildur Þórarinsdóttir , móðir , rithöfundur og dósent við kennaradeild Háskólans á Akureyri , og Jón Páll Eyjólfsson , faðir og leikhússtjóri Menningarfélags Akureyrar .
En hvers vegna að halda fund um jafnrétti nú ? " Það þarf hugarfarsbreytingu til að ná jafnrétti .
Við viljum höfða til uppalenda almennt , foreldra , afa , ömmu , frænda og frænku og skoða hvað við erum að gera og hvað sé hægt að gera , " segir hún .
Líðan stúlkna versnað Ingibjörg starfar sem sérfræðingur hjá Miðstöð skólaþróunar hjá Háskólanum á Akureyri .
" Ég er kennsluráðgjafi og fer út í skólana og vinn við ýmiss konar verkefni eftir því sem skólarnir biðja um .
Þar er ég mikið að vinna til dæmis með einelti .
Það er dapurlegt að sjá hvað líðan unglingsstúlknanna okkar er að versna en fleiri stúlkum líður verr í dag en fyrir fimm árum .
Einelti meðal stúlkna á sumum stöðum á Íslandi er orðið meira heldur en á meðal drengjanna en það var ekki þannig , " segir hún en kannanir hafa leitt þetta í ljós en ástæður þessa hafa enn lítið verið rannsakaðar .
Ingibjörg vonast til að sjá sem flesta á fundinum .
" Við viljum að börnin okkar fái jöfn tækifæri , sama hvors kyns þau eru .
" 