Þegar ég hélt heim úr vinnunni í gær var ég með vinnutölvuna í vasanum og þegar heim var komið stakk ég henni í samband við skjá , lyklaborð og mús og hélt áfram að vinna .
Þó tölvur hafi farið minnkandi var þetta þó minnsta vél sem ég hef komist í tæri við , ekki nema 151,9 x 78,4 mm að stærð og ekki nema 8,1 mm að þykkt .
Já , og ekki nema 165 grömm að þyngd .
Glöggir hafa væntanlega áttað sig á að ég er að tala um síma , sem birtist reyndar á myndinni hér til hliðar , og tæknifróðir hafa sennilega líka kveikt á því að ég er að tala um Lumia 950 XL .
Já , og tengikví sem kallast Microsoft Display Dock sem gerir kleift að nýta símann sem tölvu með því að nota Continuum-tækni sem er innbyggð í Windows 10 og þar með Lumia 950-símana .
Lumia 950 og 950 XL með Windows 10 eru andlit farsíma Microsoft , bestu símarnir sem fyrirtækið framleiðir og þeir tæknilegustu og góð vísbending um hvert Microsoft stefnir , hvernig fyrirtækið hyggst tvinna saman farsíma , fartölvur , borðtölvur , leikjatölvur og allskyns heimilistæki með aðstoð Windows 10 , tryggja að öll apparöt geti talað saman og einnig , það sem mestu skiptir , unnið saman .
Ef allt gengur eftir munu notendur þá nota sama hugbúnað á ólíkum tækjum – forritin laga sig einfaldlega að tækinu , skjá og inntaksmöguleikum þess .
Það að vinna í Windows 10 með símann var og nánast eins og að vinna á borðtölvunni sem fékk frí á meðan .
Ekki alveg eins hraðvirkt , nema hvað , en nógu hraðvirkt .
Lumia 950 XL er annars framúrskarandi sími .
Hann er með 5,7 " AMOLED-skjá með framúrskarandi litastýringu og 1440x2560 díla upplausn ( Quad HD ) , 518 díla á tommu .
Þetta er þó ekki venjulegur AMOLED heldur bætti Microsoft við ClearBlack-skautunarsíu sem gerir hann enn betri , sérstaklega utandyra þar sem skerpan verður mun meiri .
Síminn er stór , en ekki risastór , eiginlega passlega stór þó hann passi ekki vel í buxnavasa alla jafna .
Hann fer og vel í hendi , plastið er stamt og einfalt að nota hann með annarri hendi , til að mynda með því að smella tvívegis á Windows-hnappinn , en þá lagar hann sig að því að vera notaður með annarri hendi .
Einfalt og snjallt .
Hægt er að skipta út rafhlöðu í símanum , ef vill , en mér finnst það reyndar ofmetið atriði , enda eru framleiðendur flestir hættir að spá í slíkt .
Myndavélar í Microsoft-farsímum hafa verið venju fremur góðar hingað til og vélin í 950 XL-símanum er afbragð .
Myndflagan er 20 MP og linsan frá Zeiss .
Í vélinni er hristivörn í linsu og þrefalt LED-flass .
Ljósopið er F / 1,9 .
Á framhlið símans er 5 MP myndavél .
Myndavélaforritið sjálft er líka með ýmsum viðbótum eins og myndir sem fella stutt myndskeið saman við og hægt er að skoða á tækjum með Windows 10 , og betri stýringu á HDR-myndatöku , en þá tekur vélin nokkrar myndir í einu með mismunandi flassstyrk og myndasmiðurinn getur síðan valið best lýstu myndina úr .
Vinnsluminni í símanum er 3 GB og gagnaminni er 32 GB , en svo er líka rauf fyrir SD-kort og því hægt að auka plássið verulega ef vill .
Rafhlaðan er rífleg á pappírnum , 3.300 mAh , og endingin fín þann tíma sem ég hef haft símann .
Hann styður hraðhleðslu eins og allir almennilegir símar nú til dags og eins þráðlausa hleðslu .
Hann er annars hlaðinn um USB-C tengi , en fyrir einhverjar sakir virðist bara hægt að nota straumbreytinn og snúruna sem fylgir .
Það undirstrikar reyndar að USB-C er ekki bara USB-C heldur eru ýmis afbrigði í notkun .
Lumia 950 XL kostar 134.990 kr. hjá OK-beint .
Lumina 950 kostar 119.990 kr. Microsoft Display Dock tengikví kostar 19.990 kr. 