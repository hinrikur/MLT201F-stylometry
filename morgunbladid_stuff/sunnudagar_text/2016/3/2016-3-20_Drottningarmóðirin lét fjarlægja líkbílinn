Fyrir rúmum fimmtíu árum fauk í ungan tónlistarmann í Lundúnum , Pete Townshend að nafni , eftir að bíllinn hans hafði verið dreginn í burtu af bílastæði við heimili hans .
Skýringin mun hafa verið sú að bíllinn fór í taugarnar á Elísabetu drottningarmóður , sem ók framhjá honum á hverjum morgni á leið sinni til Buckingham-hallar .
Bíllinn minnti hana víst óþægilega á útför bónda hennar , Georgs konungs .
Skyldi engan undra , þetta var líkbíll ! Ekki fylgir sögunni hvers vegna tvítugur gítarleikari ók um stræti stórborgarinnar á slíkri bifreið en vísast hefur hún hentað vel undir búnað hljómsveitarinnar sem hann var nýbúinn að stofna , The Who .
Townshend gramdist þetta valdboð að ofan og kaus að svara á þann hátt sem hann kunni best – með því að semja lag .
Lagið hlaut nafnið My Generation og var titillagið á fyrstu plötu The Who sem kom út í árslok 1965 .
Til að gera langa sögu stutta sló My Generation rækilega í gegn og varð einskonar þjóðsöngur heillar kynslóðar ungmenna .
Ekki nóg með það , ýmsir tengja enn við boðskapinn .
Hálfri öld síðar .
Hafi tónlistarmenn einhvern tíma sýnt ráðandi öflum fingurinn er það hér : People try to put us d-down ( Talkin ' ' bout my generation ) Just because we get around ( Talkin ' ' bout my generation ) Things they do look awful c-c-cold ( Talkin ' ' bout my generation ) I hope I die before I get old ( Talkin ' ' bout my generation ) .
Þetta hitti ungmenni um heim allan í hjartastað .
" Gefið okkur tíma til að vaxa úr grasi og finna okkur í lífinu ! Hættið að kássast upp á okkur og segja okkur fyrir verkum ! " Hver kannast ekki við þessa pælingu ? Höfum líka hugfast að það var á margan hátt erfiðara að vera ungmenni 1965 en í dag .
Fyrirbrigðið var til þess að gera nýtt af nálinni .
Áður fyrr urðu börn bara fullorðin , án þess að ganga í gegnum hreinsunareld unglingsins .
Of gamall til að deyja ungur Þegar rýnt er í texta My Generation blasir við að Townshend verður ekki að ósk sinni .
Hann varð sjötugur í fyrra og er fyrir vikið orðinn of gamall til að deyja ungur .
Löngu eftir að hann samdi lagið gat Townshend þess reyndar í viðtali að með " gamall " hefði hann í raun átt við " vellauðugur " .
Gildir svo sem einu .
Minnstu munaði raunar að My Generation kæmi aldrei út á plötu .
Townshend var óánægður með fyrstu útgáfuna og var reiðubúinn að skola laginu burt með baðvatninu .
Kit Lambert , umboðsmaður The Who , hvatti hann hins vegar til að hugsa málið betur og tefla enn djarfar .
Úr varð þetta líka skrímsli .
Townshend var undir sterkum áhrifum frá blús á þessum tíma og hefur margsagt að My Generation hefði aldrei orðið til nema fyrir Young Man ' s Blues með bandaríska djass- og blúspíanistanum Mose Allison .
Snilligáfa Townshend var lykillinn að vinsældum My Generation og The Who almennt en ekki má vanmeta framlag hinna bandingjanna þriggja .
Stamandi söngur Rogers Daltreys hitti beint í mark , " my g-g-g-generation " ; bassasóló Johns Entwistles kom úr iðrum andans og Keith Moon var einfaldlega Keith Moon .
Einn fremsti rokktrymbill sem sögur fara af .
Gleymdi hér um bil sjónvarpinu Og líka einn sá alræmdasti .
Fræg er sagan af því þegar Moon lét stöðva limúsínuna sína á leiðinni út á flugvöll og snúa henni aftur á hótelið .
Brunaði svo upp á herbergi og fleygði sjónvarpinu út um gluggann .
Mælti að því búnu : " Ég var hér um bil búinn að gleyma þessu ! " Moon lést 1978 og Entwistle 2002 en Townshend og Daltrey starfrækja The Who ennþá .
Komu meðal annars fram á Glastonbury-hátíðinni í Bretlandi í fyrra .
Aflýsa þurfti Ameríkutúr fyrir áramót vegna veikinda Daltreys en hann er allur að koma til og Townshend hefur lýst því yfir að The Who ætli sér stóra hluti árið 2016 .
Bandið mun þá að líkindum leggja enn eina kynslóðina að fótum sér .
orri@mbl.is 