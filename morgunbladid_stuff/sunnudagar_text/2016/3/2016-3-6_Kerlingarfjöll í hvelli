Fannborg ehf. hefur rekið hálendismiðstöðina í Kerlingarfjöllum í meira en hálfa öld .
Á fyrsta áratug þessarar aldar gekk aðstaðan í endurnýjun lífdaga , húsakostur var betrumbættur og gæði gistingarinnar aukin .
Á síðasta ári var svo ný tuttugu herbergja bygging tekin í notkun og nú geta allt að 150 manns gist í skálunum sem eru misjafnlega stórir .
Flest herbergin eru með klósetti og sturtu .
Halldór Kvaran , stjórnarformaður Fannborgar , og Páll Gíslason framkvæmdastjóri segja þetta hluta af mun stærri áætlun .
Framkvæmdir við nýja gistiálmu eru þegar hafnar og í fyrsta áfanga á að byggja fjörutíu ný tveggja manna herbergi , nýja móttöku og nýjan aðalskála .
Arkitekt er Jón Stefán Einarsson á arkitektastofunni Batterí og stefnt er að því að álman verði komin í gagnið fyrir sumarið .
Til stendur að byggja meira á svæðinu en áður en af því getur orðið þarf að fara fram umhverfismat .
Búið er að kynna drög að matsáætlun og rann frestur til að gera athugasemdir við hana út í byrjun síðasta mánaðar og Halldór og Páll vonast til að umhverfismati verði lokið snemma á næsta ári .
Vetrarumferð að aukast Sumarið hefur löngum verið tíminn í Kerlingarfjöllum en hægt og rólega hafa menn líka verið að byggja upp vetrarferðir .
Fyrsti hópurinn kom fyrir tveimur árum , í vetur er von á fimm hópum og sex hópum næsta vetur en ferðir af þessu tagi eru gjarnan pantaðar með góðum fyrirvara .
" Við höfum farið rólega af stað en erum farnir að tala við fleiri og fleiri aðila í ferðaþjónustunni og sjáum ekki annað en góð framtíð sé í þessum vetrarferðum , " segir Páll .
Þeir segja Fannborg alla tíð hafa lagt mikla áherslu á umhverfismál og félagið sé í góðu samstarfi við Hrunamannahrepp .
" Það skiptir öllu máli fyrir rekstur eins og okkar að eiga góð , greið og hreinskilin samskipti við heimamenn á svæðinu , " segir Páll .
Nýlega var samningur milli þessara aðila endurnýjaður til 25 ára , þar sem Fannborg skuldbindur sig til að hugsa vel um landið í Kerlingarfjöllum .
Því meiri umferð , þeim mun meiri þörf fyrir fyrirbyggjandi aðgerðir .
" Þetta er sjálfsagður og eðlilegur hluti af samfélagslegri ábyrgð okkar á svæðinu og felst meðal annars í því að setja upp brýr og merkja gönguleiðir til að hlífa landinu .
Þá flokkum við allt sorp sem fellur til , " segir Halldór en þess má geta að ekki er yfir neina óbrúaða á að fara á sumrin á leið upp í Kerlingarfjöll .
Páll bætir við að Fannborg hafi einnig hreinsað mikið til á svæðinu , meðal annars með því að láta fjarlægja gamlar og ónýtar girðingar á Kili .
Eins nefna þeir félagar að Fannborg hafi haft frumkvæði að því að stofna félag um verndun náttúrunnar í Kerlingarfjöllum , og hafi í því sambandi óskað eftir samstarfi við Landvernd og Hrunamannahrepp .
Félagið heitir Kerlingarfjallavinir og segja þeir starf þess mikilvægt fyrir fjöllin .
Vegir þurfa að vera opnir Fannborg hefur líka tekið þátt í að opna Kjalveg á vorin , venjulega í lok maí eða byrjun júní , enda segja Páll og Halldór það hafa gríðarlega þýðingu fyrir umgengni um landið að vegir séu opnir og í lagi .
Þeir segjast ekki hafa áhyggjur af átroðningi vegna mikillar fjölgunar ferðamanna umfram það sem almennt er í ferðaþjónustu á Íslandi .
Fannborg hefur búið að eigin vatnsaflsvirkjun í Kerlingarfjöllum frá árinu 1971 .
Virkjunin , sem er í sjö hundruð metra hæð yfir sjávarmáli , hefur nú gengið samfellt undanfarin þrjú ár , að beiðni Neyðarlínunnar og segir Páll samskiptabúnaðinn í Kerlingarfjöllum hornstein varðandi samskipti á Kjalarsvæðinu .
Halldór og Páll telja að Kerlingarfjöll séu með fjölbreyttari útivistarsvæðum landsins .
Fjöldi merktra gönguleiða er á svæðinu , meðal annars hin vinsæla " Hringbraut " sem er 47 km að lengd .
" Við erum mjög stoltir af þeirri leið enda liggur hún um hverasvæði og útsýnið er ótrúlegt , meðal annars frá Snækolli , sem hægt er að tvinna inn í leiðina .
Þar sést til sjávar bæði norðan og sunnanmegin lands , " segir Halldór .
Hvar er betra að enda en í hver ? Fjallaskíðamennsku hefur vaxið fiskur um hrygg á Íslandi á liðnum misserum og Halldór og Páll segja upplagt að stunda það sport í Kerlingarfjöllum .
" Hvar er betra að enda en í hver eftir góða skíðaferð ? " spyr Páll .
Þá segja þeir vinsælt að spóka sig á snjóþrúgum .
Umsvif Fannborgar í Kerlingarfjöllum aukast jafnt og þétt .
Páll upplýsir að á síðasta ári hafi reikningur vegna gistingar verið skrifaður út í ellefu mánuðum af tólf .
Það var aðeins í maí sem allt var með kyrrum kjörum í miðstöðinni vegna vorleysinga .
" Við erum komnir mjög nálægt því að hagkvæmara sé að hafa miðstöðina opna allt árið um kring .
Það fylgir því alltaf kostnaður að opna hana í eitt og eitt skipti , " segir Páll og bætir við að menn hafi átt erindi í miðstöðina á að minnsta kosti fimm til átta daga fresti í allan vetur .
Þeir eru sammála um að fyrir fáeinum árum hefði þótt galið að hafa gistiaðstöðu í Kerlingarfjöllum opna allt árið um kring en landslagið í ferðaþjónustunni hafi einfaldlega breyst .
Ísland sé ekki aðeins að taka á móti fleiri og fleiri ferðamönnum , heldur hafi þeir líka ólíkar þarfir .
Í því sambandi geti hálendið hæglega heillað .
" Aðgengi í Kerlingarfjöllum er líka gott , á sumrin er hægt að komast þangað á hvaða bíl sem er .
Á veturna er það auðvitað snúnara en yfirleitt hægt án vandræða , " segir Páll Að stækka Gullna hringinn Ferðin í Kerlingarfjöll frá höfuðborgarsvæðinu tekur um tvo klukkutíma á sumrin en að jafnaði þrjá til fimm tíma að vetri .
Og mögulega mun lengri tíma eftir færð .
Halldór og Páll minnast þess að hafa verið allt að fjórtán tíma á leiðinni .
Halldór talar í þessu sambandi um vilja Fannborgar til að stækka Gullna hringinn .
Eftir að hafa farið hinn hefðbundna hring færi fólk þá út við Gullfoss , þar sem Fannborgarmenn tækju við því og ferjuðu það upp í Kerlingarfjöll .
Ferðin myndi þá taka tvo daga í stað eins .
" Það er eftir miklu að slægjast enda allt öðruvísi landslag þegar komið er inn á Kjöl .
Urð og grjót .
Það heillar marga , " segir Halldór og Páll bætir við að upplagt sé að skoða norðurljósin á hálendinu án allrar ljósmengunar .
Sitthvað fleira er til skoðunar hjá Fannborg en Páll leggur áherslu á , að menn muni í engu fara sér óðslega .
" Við viljum stíga skrefin hægt en örugglega og hafa fullan sóma af því sem gert er .
" 