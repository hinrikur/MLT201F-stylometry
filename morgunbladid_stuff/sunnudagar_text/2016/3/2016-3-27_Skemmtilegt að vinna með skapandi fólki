Hvernig kvikmynd er Reykjavík ? Reykjavík er falleg samtímasaga um hjón sem eru að reyna að halda hjónabandi sínu saman .
Það gengur ekki sem skyldi .
Hverju geta áhorfendur búist við ? Skemmtilegri íslenskri kvikmyndagerð , ljúfri kvöldstund í bíó .
Sagan á mjög vel við í dag og held ég að margir geti samsamað sig einhverjum af persónum myndarinnar .
Viðfangsefnið er ekki hádramatískt en þó er komið inn á erfiðar aðstæður sem getur verið flókið að vinna sig úr .
Að fylgjast með Hring , aðalpersónu myndarinnar , er áhrifaríkt .
En dramað er sett fram á kómískan hátt og því gengur dæmið upp .
Hvernig bjóst þú þig undir hlutverk Elsu í kvikmyndinni ? Ég tók að mér hlutverk Elsu árið 2007 eftir að leikstjórinn , Ásgrímur Sverrisson , hreifst af leik mínum í kvikmyndinni Foreldrar .
Því hef ég haft alveg níu ár til að undirbúa mig .
Elsa var skýr frá höfundarins hendi frá byrjun .
Náin vinna með Ásgrími í karaktersköpun en einnig í handritinu sjálfu hefur verið mjög góð á þessum árum .
Nú hefur þú leikið í fjöldanum af kvikmyndum og leiksýningum , er mikill munur þar á ? Já , það er mikill munur .
Kvikmynd og leiksýning eru tvö aðskilin listform .
Þó að við leikarar eigum greiðan aðgang að báðum þá eru flestir aðrir sem sérhæfa sig í annarri hvorri greininni .
Nú hefur þú tekið að þér ýmis störf innan kvikmynda- og leikhúsgeirans , er eitthvað skemmtilegra en annað ? Það er alltaf skemmtilegt að vinna með skapandi fólki og segja sögu sem allir hafa brennandi áhuga á .
Bæði leikhús og kvikmyndir eru vettvangur fyrir þessa vinnu .
Þegar vel tekst til er upplifunin draumi líkust .
Hvað er síðan framundan hjá þér ? Ég er í nokkrum verkefnum sem handritshöfundur , bæði fyrir kvikmyndir og sjónvarp , þar fær sköpunarkrafturinn að njóta sín í botn .
Bæði vinn ég sjálfstætt og með öðrum höfundum , að vinna í handritateymi er sérstaklega gefandi og skemmtilegt .
Næst á dagskrá hjá mér er að leikstýra stuttmyndinni Ungar þar sem ég er svo lánsöm að vinna með úrvals listafólki í hverri stöðu .
Ég hlakka mikið til , talandi um skemmtilega vinnu ! 