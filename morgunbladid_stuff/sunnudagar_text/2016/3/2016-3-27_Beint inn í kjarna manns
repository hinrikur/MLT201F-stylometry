Við fjögurra ára sonur minn vorum einir á Ísafirði og ég eldaði fyrir hann alls kyns skrítna plokkfiska og bað hann að gefa mér komment , sem hann gerði með glöðu geði og fannst mjög gaman að fá úrslitavald um hvað væri gott og hvað ekki , " segir rithöfundurinn Eiríkur Örn Norðdahl þegar hann er beðinn að rifja upp tilurð nýjustu bókar sinnar sem nefnist Plokkfiskbókin .
Að sögn Eiríks hefur hann unnið bókina í nokkrum rispum , en ofangreinda rispu , sem var sú fyrsta tók hann í janúar 2013 .
Í byrjun þessa árs segist Eiríkur síðan skyndilega hafa áttað sig á því hversu lítið hann ætti eftir til að klára bókina , sem kom út fyrr í þessum mánuði .
En hvað kemur til að rithöfundur , sem fram til þessa hefur verið þekktastur fyrir skáldsögur sínar og ljóð , skrifar matreiðslubók .
Og hyggst hann skrifa fleiri slíkar ? " Ég hef lengi eldað mikið og haft gaman af matreiðslubókum og matreiðslubloggum .
Ég á mér eftirlætis matreiðslubækur – t.d. 81 einfaldar uppskriftir fyrir byrjendur eftir franska skáldið Georges Perec og The Alice B. Toklas Cook Book eftir ástkonu Gertrude Stein – en finnst eiginlega skömm hversu margar matreiðslubækur eru ómerkilegar bækur og metnaðarlausar .
Það er ekki nóg að maturinn í matreiðslubók sé góður heldur verður hún líka að vera – finnst mér – einhvers konar óður til sjálfrar matseldarinnar .
Kannski sérstaklega í dag þegar fæstir nota matreiðslubækur lengur sem uppsláttarrit .
Ef ég vil bara vita hvernig maður hrærir béarnaise þá gúgla ég því og á samt áreiðanlega tíu matreiðslubækur þar sem það er kennt .
Það er einfaldlega fljótlegra .
Matreiðslubókin er eitthvað annað – hún er inspírasjón og bókmenntaverk og fróðleiksrit og ef maður nýtur þess ekki að lesa hana , eða í það minnsta fletta henni , ef hún gefur manni ekki eitthvað sem bókmenntaverk þá er hún ekki nógu góð .
" Vildi finna munalostann í gripnum Það verður samt seint sagt að Plokkfiskbókin sé hreinræktuð matreiðslubók , enda er hún stútfull af ýmsum persónulegum og heimspekilegum hugleiðingum .
Hvernig skilgreinir þú sjálfur bókina ? " Ég skilgreini hana að einhverju leyti sem rannsókn á því hvað matreiðslubók geti verið .
Hún á sér engar beinar fyrirmyndir en líklega hefði mér ekki dottið í hug að skrifa hana nema fyrir bækur eins og bók Perecs sem ég nefndi áðan eða Dreifbýlismatreiðslu Mið-Frakklands : Farce Double eftir Harry Mathews – sem er bara ein mjög , mjög löng og ítarleg uppskrift – eða Matreiðslumanifestó fútúrista eftir FT Marinetti .
Leitaðir þú víða fanga eftir uppskriftum ? " Ég byrjaði einfaldlega á að spyrja alla sem ég þekkti hvernig þeir elduðu plokkfisk og varð frekar hissa á því hve ólíkar útgáfur fólks voru .
En svo fór ég að hnita einhverja hringi í kringum möguleikana .
Ég las fyrir löngu grein einhvers staðar þar sem rætt var hversu mikið við sækjum ídentítet okkar í það hvernig við eldum og borðum – eftir að við urðum alætur á tónlist , bíómyndir og bókmenntir þá eigum við bara þetta , hvort við borðum glúten eða erum veganar eða langeldum svínabóga , því það hlusta allir á Rolling Stones og horfa á Spielberg .
Mig langaði að bókin tækist eitthvað á við þetta – að plokkfiskurinn fengi að endurspegla þennan margbreytilega kúltúr , tiktúrur okkar og það hvernig sjálfsmynd okkar , stéttarvitund og þjóðerni er skrifuð í það hvað við gerum í eldhúsinu , " segir Eiríkur og svarar því í framhaldinu neitandi þegar hann er spurður hvort hann hafi sjálfur prófað að elda allar uppskriftir bókarinnar .
" Ég hef ekki eldað sögulegu plokkfiskana en alla aðra .
" En áttu þér uppáhalds-uppskrift í bókinni ? " Margar uppskriftirnar eru mjög góðar – og margar koma á óvart .
Plokklafelið er til dæmis miklu betra en maður gæti ímyndað sér að óreyndu máli .
Í bókinni eru síðan þrjár gestauppskriftir , þar af einn varíant frá Nönnu Rögnvaldar að saltfiskplokkfisk með spínati og eggjum .
Hann er algert lostæti .
Ég hugsa að ef ég ætti að velja eina yrði hún fyrir valinu .
Nanna er líka uppskriftahöfundur á heimsmælikvarða .
Og ofsalega skemmtilegur matarbloggari .
" Skemmtilegt umbrot og hönnun bókarinnar vekur eftirtekt .
Hver á heiðurinn af því og hver var pælingin að baki útlitinu ? " Ég fékk Hauk Má Helgason til þess að vinna þetta fyrir mig .
Við höfum mikið unnið saman í gegnum tíðina – meðal annars fyrir Nýhil – og skoðuðum alls konar gamlar matreiðslubækur þegar við vorum að leita að rétta útlitinu , en líka líkamsræktarbækur , t.d. Charles Atlas og Müllersæfingabækur .
Ég lagði mjög mikla áherslu á að bókin yrði að vera falleg og einhvern veginn fýsísk – einmitt því ég vildi ekki hafa í henni neinar ljósmyndir .
Mér finnst ljósmyndirnar dálítið hafa tekið yfir matreiðslubókagreinina og byrjaði því einfaldlega á því að ákveða að sleppa þeim , en vann mig svo aftur til baka að því að vilja engu að síður finna munalostann í gripnum – að hún kveikti með manni einhverja svipaða unun og maður hefur af því að borða , eitthvað sem nístir beint inn í kjarna manns án þess að koma við í intellektinu , einsog texti þarf alltaf að gera .
" Er það með ráðum gert að upptalningin í Vegan-uppskriftinni á bls. 55-56 er ekki í tölulegri röð heldur allir liðir merktir nr. 1 ? " Veganplokkið er gert fyrir nýmarxista og þeir myndu aldrei undirskipa eina gjörð annarri – til þess að það ríki jafnvægi og jafnræði í uppskriftinni þarf helst að gera hana alla samstundis .
Ætli væri ekki þægilegast að gera þá uppskrift í sæmilega stórri kommúnu .
" Með óþol fyrir játningasamfélaginu Þegar þú ávarpar lesandann er hann klárlega karlkyns .
Er bókin ekki ætluð konum ? " Ég er ekki alltaf viss hvern ég er að ávarpa þegar ég skrifa , en það er eiginlega aldrei samfélagið allt eða samfélagið sem slíkt , heldur einhver tiltekinn sem síðan verður fulltrúi fyrir samfélagið þegar bókin er prentuð .
Það að skrifa er of einmanalegt starf til að maður ímyndi sér ekki að maður sé í selskap einhvers sem maður kann vel við .
Síðan man ég ekki alltaf eftirá hvern ég var að tala við í huganum – hugsanlega bara sjálfan mig – og þá laga ég stundum textann og ávarpa fólk í fleirtölu .
En það rænir hann líka einhverju öðru , einhverri nánd sem glatast þegar textinn verður almennur .
En bókin er svo sannarlega ekki bara ætluð körlum – hún er meira að segja tileinkuð tveimur konum ( og einum karli ) ; sú yngri þeirra , rétt tæplega þriggja ára , eldar með mér svo til daglega .
Ég ætlast beinlínis til þess að hún taki við plokkfiskkyndlinum síðar meir .
" Er það meðvitað að þú sendir frá þér stóra og litla bók til skiptis ? Eftir skáldsöguna Illsku kom ljóðabókin Hnefi eða vitstola orð og eftir Heimsku kemur Plokkfiskbókin .
" Ég átta mig ekki alltaf á því hversu stórar bækur verða á endanum – oft ekki fyrren frekar seint a.m.k. Plokkfiskbókin hefði getað orðið alveg fjórum sinnum stærri að umfangi ef ég hefði haft allt með sem ég skrifaði – ef ég hefði ekki fengið pínulítið óþol fyrir játningasamfélaginu við það að skrifa Heimsku hefði ég sjálfsagt blottað sjálfan mig miklu meira þarna .
Lengst af skiptust á hjá mér skáldsögur og ljóðabækur , það var eitthvað hentugt við það .
Ertu farinn að leggja drög að næstu bók og hvers eðlis verður hún ? " Ég er með nokkrar bækur í smíðum – þar af eina ljóðabók sem er langt komin og nefnist Ljóð um samfélagsleg málefni .
Ljóð úr henni hafa birst hér og þar síðustu árin og ég hef lesið úr henni nokkuð víða .
Í byrjun árs fannst mér einsog ég væri að klára aðra stutta skáldsögu en svo varð hún skyndilega miklu lengri og er hugsanlega að breytast í eins konar landabréfabók – en þá verða nokkur ár í að hún gangi upp .
Það er bölvað moj að skrifa undarlegar bækur , manni dugir ekki að skrifa inn í formið heldur þarf líka að finna upp aðferðirnar við að skrifa þær og þá misstígur maður sig miklu meira á leiðinni .
Sem er til skiptis frústrerandi og gaman .
" 