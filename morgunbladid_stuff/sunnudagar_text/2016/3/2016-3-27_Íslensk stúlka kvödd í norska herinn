" Blaðinu barst í gær einkaskeyti frá AP-fréttastofunni þar sem segir , að ung íslenzk stúlka , Guðný Grendal Magnúsdóttir , hafi verið kvödd í herþjónustu af norskum hernaðaryfirvöldum .
Reyndist herkvaðningin á misskilningi byggð og hefir stúlkan verið beðin afsökunar á mistökunum af lögreglu- og hernaðaryfirvöldum .
Guðný stundar nám í mjólkurfræði við mjólkurstöðina í Álasundi og skóla í Þrándheimi .
" Með þessum orðum hófst frétt í Morgunblaðinu laugardaginn 26. mars 1966 .
Guðný , sem var átján ára , staðfesti fregnina um herkvaðningu hennar í norska herinn í samtali við AP-fréttastofuna og viðurkenndi að hún hefði orðið dálítið smeyk þegar hún las bréfið fyrst .
Síðan hafi hún strax séð að um mistök væri að ræða .
Ræddi hún við vinnuveitanda sinn sem hafði samband við þar til bær yfirvöld í Noregi og greitt var úr málinu .
Guðný tjáði AP að engin herskylda væri á Íslandi .
" En ég fæ ekki séð , að það skuldbindi mig til að gegna herskyldu í Noregi ! " Morgunblaðið sló á þráðinn til móður Guðnýjar , Bjarneyjar Finnbogadóttur , og sagði hún dóttur sína hafa skrifað heim og gert foreldrum sínum grein fyrir málavöxtum .
Væri ekki annað á bréfinu að sjá , en henni þætti málið spaugilegt , og væri það sama afstaða og þau hjónin hefðu gagnvart því .
Í niðurlagi fréttar Morgunblaðsins var tekið fram að frétt þessi hefði skömmu áður komið í norska útvarpinu .
