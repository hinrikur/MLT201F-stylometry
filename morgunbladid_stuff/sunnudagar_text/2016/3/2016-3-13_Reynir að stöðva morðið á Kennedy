Hvað ef þér , lesandi góður , yrði boðið að ferðast aftur til ársins 1960 ? Myndir þú nota tækifærið og freista þess að koma í veg fyrir morðið á John F. Kennedy Bandaríkjaforseta ? Þetta er einmitt verkefnið sem enskukennarinn Jake Epping tekst á hendur í glænýjum sjónvarpsþáttum , 11.22.63 , sem Stöð 2 tekur til sýningar á þriðjudaginn kemur .
Þættirnir voru frumsýndir á efnisveitunni Hula í Bandaríkjunum fyrir skemmstu og hafa fallið í býsna frjóa jörð .
Sagan er byggð á samnefndri skáldsögu eftir Stephen King .
Hún hefst þegar veitingamaðurinn Al Templeton ( Chris Cooper ) finnur gátt í skáp á kaffihúsi sínu sem gerir honum kleift að stökkva inn í ákveðið augnablik árið 1960 .
Al er maður heilsuveill og telur því félaga sinn , Jake Epping ( James Franco ) , á að ferðast aftur í tímann í sinn stað .
Markmiðið er skýrt : Að koma í veg fyrir morðið á John F. Kennedy .
Ekki er um áhlaupaverk að ræða því Epping þarf að búa í þrjú ár í fortíðinni áður en morðið er framið , 22. nóvember 1963 .
Epping byrjar á því að gera tilraunir með það að breyta fortíðinni og þegar þær virka fer hann að sitja um Lee Harvey Oswald ( Daniel Webber ) og fjölskyldu en morðingi Kennedys er þá nýfluttur heim frá Sovétríkjunum .
En verkefnið reynist flóknara en Epping hugði , auk þess sem hann binst fólki tilfinningaböndum í fortíðinni .
Hvað er þá til ráða ? Serían telur átta þætti .
