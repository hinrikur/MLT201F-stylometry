Blikur eru á lofti um kennslu í talmeinafræði hérlendis .
Reyndar er meistaranám í faginu tryggt næstu tvö ár í Háskóla Íslands , en framhaldið óljóst vegna fjárskorts .
Fagfólk segir afleitt leggist námið af enda eru allt of fáir talmeinafræðingar við störf á Íslandi miðað við þörfina , um 75 manns .
Bið eftir því að komast að hjá talmeinafræðingi á stofu er eitt til eitt og hálft ár .
Lengi vel urðu Íslendingar að fara utan til að mennta sig í talmeinafræði en frá 2010 hefur verið boðið upp á nám við HÍ .
Nemendur eru teknir inn annað hvert ár , fimmtán í senn , en umsóknir hafa verið á milli 30 og 40 í hvert skipti .
Áður en kennsla hófst fékkst fjárveiting frá tveimur ráðuneytum , heilbrigðis- og menntamála , alls 18 milljónir króna .
" Síðan höfum við fengið greiðslu fyrir þreyttar einingar , sem svo eru kallaðar ; fáum sem sagt greitt fyrir hvern þann sem lýkur námskeiði , " segir Sigríður Magnúsdóttir , dósent í talmeinafræði við læknadeild HÍ og frumkvöðull í þessum efnum , í samtali við blaðamann .
Sigríður segir að því sé ekkert til fyrirstöðu að vera með mun fleiri nemendur í fyrirlestrum , flöskuhálsinn sé hins vegar starfsnám og meistaraverkefni nemenda .
" Þetta er klínískt nám svo allir fara í starfsnám og starfandi talmeinafræðingar eru það fáir að erfitt hefur verið að koma nemum að .
Við höfum reyndar útskrifað tvo hópa þannig að staðan er aðeins að breytast .
" Vandamálið er líka að aðeins tveir starfsmenn eru við námsbrautina , í 50% dósentsstöðu hvor , en auk þess styrkir Heyrnar- og talmeinastöð námsbrautina með því að leggja til kennslu , og sinna þessir þrír kennarar öllum meistaraverkefnum nemendanna fimmtán .
" Þetta hefur gengið með gríðarlegri sjálfboðavinnu okkar , virka daga og um helgar , allt árið ! Vinnan er miklu meiri en gert er ráð fyrir en öðruvísi gengur þetta ekki upp og auðvitað viljum við ekki sjá námið lognast út af fyrst það komst af stað , " segir Sigríður .
Magnús Karl Magnússon , prófessor og deildarforseti læknadeildar HÍ , segir engin áform um að leggja námið af en engin launung sé á að það standi ekki undir sér vegna þess í hve lágum reikniflokki það sé ; hve lágar greiðslur HÍ fær frá hinu opinbera með hverjum nemanda .
" Búið er að taka ákvörðun um að auglýsa námið aftur og nemendur verða teknir inn í haust , en læknadeildin hefur lýst því yfir að fjármögnun verði að vera tryggð þegar kemur að því að taka næsta hóp inn að tveimur árum liðnum , " segir Magnús Karl .
Morgunblaðið veit að í ráðuneyti menntamála er til umfjöllunar bréf frá Háskólanum þar sem farið er fram á hærri fjárhæð vegna umrædds náms en ekki liggur fyrir hvenær niðurstaða fæst .
Nám í talmeinafræði er þverfaglegt en heyrir undir læknadeild .
" Þetta er áhugavert og mikilvægt nám .
Samvinna er á milli ólíkra deilda , læknadeildar , sálfræðideildar , menntavísindasviðs og íslensku- og menningardeildar .
Þegar námið hófst var ljóst að skortur væri á talmeinafræðingum og því er okkur mjög umhugað um að kennsla haldi áfram , " sagði Magnús Karl Magnússon við Sunnudagsblað Morgunblaðsins .
Talmeinafræðingar vinna með fólki á öllum aldri .
" Við hjálpum fyrirburum , börnum með skarð í vör og góm , svo vinnum við með börnum á leikskólum og grunnskólum , með unglingum , fullorðnu fólki og öldruðum , " segir Sigríður Magnúsdóttir .
" Námið er mjög metnaðarfullt og frábærir einstaklingar hafa útskrifast hjá okkur en þrátt fyrir að fjölgað hafi í stéttinni sér ekki högg á vatni ; enn eru mörg hundruð börn á biðlistum , " segir Sigríður .
Hún hætti störfum á Landspítalann um síðustu áramót og hættir formlega kennslu í haust fyrir aldurs sakir en segist þrátt fyrir það reikna með að kenna eitthvað áfram .
" Við leggjum mikla áherslu á lokaverkefni og nemarnir okkar hafa m.a. unnið að gerð íslenskra málþroskaprófa og framburðarprófa til notkunar við greiningu og meðferð barna , " segir Sigríður .
" Þetta er gríðarlega skemmtileg vinna og mjög gefandi en það horfir ekki vel , því miður .
Kennslan stendur ekki undir sér þrátt fyrir heimanmundinn .
Nýliðun er lítil í stéttinni og stefnir í mikil vandræði .
Margir talmeinafræðingar eru á milli sextugs og sjötugs og fara að hætta .
" Sigríður nefnir að dýrt sé að fara utan til náms og bendir á , af töluverðum þunga , að mjög mikilvægt sé að talmeinafræðingar læri í íslensku málumhverfi .
Fjölbreytt verkefni Talmeinafræðingar koma líklega að margvíslegri verkefnum en marga grunar og á Landspítalanum hefur verið byggð upp mjög fjölbreytt þjónusta , að sögn Sigríðar Magnúsdóttur , eftir að farið var að útskrifa talmeinafræðinga hér heima .
" Þegar ég hætti störfum , um síðustu áramót , vorum við farin að þjónusta allar deildir spítalans ; vorum með viðveru á öldrunardeildinni á Landakoti , á Barnaspítalanum þar sem við vinnum bæði með fyrirbura og krakka með skarð í vör og góm og viðvera er á Barna- og unglingageðdeildinni , en þar vantar mjög tilfinnanlega talmeinafræðinga .
Þá vinnum við á tauga- og lungnadeildum , með kyngingarvandamál , talörðugleika og óskýrmæli ; í raun allt sem viðkemur munninum .
Við vinnum til dæmis með MND-sjúklingum en hreyfigeta þeirra skerðist í munni og koki vegna þess að vöðvar slakna .
" Þá er starfandi á spítalanum transteymi sem Sigríður var hluti af .
" Þegar fólk skiptir um kyn verður mikil breyting á röddinni .
" Mjög aukin lífsgæði Sigríður Magnúsdóttir segir algengt að fólk sem fær heilablóðfall og málstol eigi erfitt með að kyngja vegna þess að vöðvar í munni og koki slappast .
" Eftir að við fórum að vinna á Landspítalanum og fylgjast mjög vel með kyngigetu sjúklinga , erum við nánast búin að útrýma lungnabólgu sem fólk með kyngingarörðugleika fékk vegna þess hve oft því svelgdist á .
Þetta sparar mikla peninga fyrir utan hvað lífsgæði sjúklinganna eru miklu meiri , " segir Sigríður Magnúsdóttir .
Hún segir þetta ágætt dæmi um það hve talmeinafræðingar koma víða við sögu í starfi sínu .
