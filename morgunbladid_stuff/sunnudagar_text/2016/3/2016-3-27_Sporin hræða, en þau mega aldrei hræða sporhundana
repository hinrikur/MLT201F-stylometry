Frá unga aldri vitum við um tiltekna þætti tilverunnar sem rata lóðbeint í neikvæða dálkinn .
Því lýsa orð eins og öfund , heift , svik , einelti , kynþáttahatur , frekja , ólund , græðgi , heimska , undirferli , leti , mont og tugir annarra um eiginleika og atferli .
Orð sem margir hafa á hraðbergi um þessar mundir .
Hvers konar samfélag Eftir að " samfélagsmiðlar " færðust í aukana ber þar sífellt meira á fólki sem vílar ekki fyrir sér að klína á náungann þvílíkum orðum og öðrum sýnu verri sem eins konar einkunn , og það af litlu eða engu tilefni .
Látið er liggja í lofti , að einkunnina gefi sá sem hafi siðferðisþrek til enda ekki haldinn aumum annmörkum fordæmdra .
Fullyrðingar um fordóma þess sem er hrakyrtur eru lausar á tungu .
Í tíma og ótíma eru skoðanir sagðar fordómar hreinir og virðist óþarft að styðja dóminn rökum .
Heilu málaflokkarnir sem hátt ber í umræðu eru hafnir yfir umræðu , því allt sem þá snertir er sagt fordómar .
Slíkir dómar koma ekki síst frá þeim sem kynnt hafa persónu sína með því að geta þess að hún sé " rík af réttlætiskennd " .
Það virðist þó helst lýsa sér þannig í raun að viðkomandi sé fylgispakari við pólitískan rétttrúnað en aðrir dauðlegir menn .
Það er þetta með fordómana Enginn sanngjarn maður getur borið það af sér með öruggri vissu að hafa aldrei orðið á að láta í ljós skoðun sem kynni að hafa verið byggð á fordómum .
Og þá í réttri merkingu orðsins .
Orðið ber ágætlega með sér hvað það merkir .
Aðeins heilagir menn komast hjá því í lífinu að fjalla um mál sem þeir hafa ekki áður kynnt sér vel og jafnvel út í hörgul .
En í nútímalegri umræðu er fordómastimpillinn oftast brúkaður um þann sem hefur aðra skoðun en stimplarinn á álitaefni , sem er hluti af rétttrúnaðinum .
Ásökunin um fordóma segir sjaldnast nokkuð til um það hvor deilenda hafi kynnt sér málið efnislega betur .
Margt bendir raunar oft til að sleggjudómarinn sé sá sem grynnra hefur kafað .
Þessi árátta hefur farið versnandi eftir því sem " samfélagsmiðlar " verða rúmfrekari í tilverunni .
Það er miður .
Því að það er fagnaðarefni að allur þorri fólks hafi á fáeinum áratugum fengið svo aðgengilegar boðleiðir fyrir sjónarmið sín og rök .
Þeir eru ekki lengur háðir hefðbundnum fjölmiðlum , sem eru þó vissulega opnari almenningi en gerist og gengur .
En kannski er óþarft að hafa áhyggjur af þessu .
Vera má að þróunin lúti sömu lögmálum og kýrnar sem sleppt er út úr fjósi að vori .
Menn séu að fagna víðfeðmu frelsi og sletti ærlega úr klaufunum í kæti sinni .
En muni , eins og kýrnar , jafna sig fljótt og fara í virðulegt far samkvæmt viðurkenndum kúasiðum eftir það til næsta vors .
Kannski þarf ekki nema fáeina áratugi af eilífðinni til að sía mesta sóðaskapinn úr umræðunni .
Er ótti stundum eðlilegur ? Það er æði þung ásökun þegar fullyrt er án haldbærra dæma að aðrir ýti undir ótta og sundurlyndi með sjónarmiðum sínum .
Sést hafa óvænt dæmi um það .
En hitt er annað mál , að á öllum tímum hafa menn mátt sitja undir slíku tali , allt þar til ljós sögunnar hefur ýtt því út .
Dæmin eru raunar mörg , sum smá , önnur veigameiri .
Undir fyrra fallið mættu þeir örfáu falla , sem reyndu að vekja athygli á því hvert stefndi með agalausri og varasamri framgöngu íslensku bankanna síðustu nokkur árin fyrir hrun .
Þeir máttu sumir þá sitja undir velskipulögðum árásum fjársterkustu einstaklinga landsins .
Og hinu er ekki að neita að langflestir litu í gleði sinni á allt slíkt aðvörunarhjal sem leiðigjörn veisluspjöll .
Verið væri að ýta undir sundurlyndi og ótta .
Nú liggja hins vegar fyrir ítarlegir dómar með upplýsandi málsskjölum og enginn getur velkst í vafa lengur um réttmæti aðvörunarorða og betra hefði verið ef ríkara tillit hefði verið tekið til þeirra .
Breska dæmið Stanley Baldwin , sem hætti sem forsætisráðherra Breta 1937 , lagði grunn að friðþægingarstefnu Chamberlains .
Chamberlain varð söguleg táknmynd andvaraleysis , enda ótrúlega lengi sannfærður um að Bretar væru í raun að tryggja heimsfriðinn með undanlátssemi sinni .
Nú telja landar hans Winston Churchill mesta Breta allra tíma .
En á fjórða áratug síðustu aldar var afstaðan önnur .
Var þá nánast sama hvert litið var .
Þingmenn gengu úr sal þegar hann flutti aðvörunarræður um uppgang Þýskalands Hitlers .
Sumir þeirra fáu sem eftir sátu gerðu það einvörðungu til að geta púað .
Ábendingar Churchills um veika hernaðarlega stöðu Breta voru bannfærðar sem " stríðsæsingaáróður " .
Var lítill skoðanamunur á milli flokksbræðra og andstæðinga .
Allir " vitibornir stjórnmálamenn " voru í harðri keppni um friðardúfutitilinn .
Þingmenn eru ekki alltaf í flútti við fólkið í sínu landi .
En í þessu tilviki voru þeir það í Bretlandi .
Almennt var litið á Churchill sem " stríðsæsingamann " og jafnvel hættulegan heimsfriðnum .
Og um hann mátti réttilega segja að hann hafi svo sannarlega alið á ótta og ýtt undir sundurlyndi eins og hann frekast mátti .
Churchill taldi Breta fljóta sofandi að feigðarósi .
Í þeirri stöðu væri það beinlínis ámælisverður dómgreindarskortur að finna ekki til ógnar og ótta .
Skoðanakannanir voru lítt þroskaðar á þessum árum , en að svo miklu leyti sem hægt er að horfa til þeirra og annarra samtímaheimilda er hafið yfir vafa að þjóðin taldi leiðtoga sína á réttri leið .
Enginn breskur forsætisráðherra hafði verið jafnvinsæll og Chamberlain var , þegar hann kom heim með samninginn frá München , veifaði honum og fullyrti að tekist hefði að tryggja " frið um okkar daga " .
Af hverju ? Er með þessari athugasemd verið að gera lítið úr dómgreind bresks almennings ? Það væri ósanngjarnt .
Friðarviðleitnin ( appeasement ) var rétttrúnaður dagsins .
Nær allur þingheimur , sem annars átti sjaldnast eina rödd , stóð að þeirri stefnu .
Ríkisfjölmiðillinn lofsöng hana .
En ekki bara hann .
Flestir hinna " frjálsu fjölmiðla " gerðu það líka .
Churchill , sem var afburðapenni , var sagt upp sem pistlahöfundi á sumum þeirra .
Setti það persónulega fjárhagsstöðu hans í uppnám .
En þurfti þjóðin að vera blindingi líka ? Það voru aðeins liðnir tæpir tveir áratugir frá lokum heimsstyrjaldarinnar fyrri .
Jafnvel á mælikvarða styrjalda hafði sá hildarleikur verið sérdeilis ömurlegur , tildrög hans undarleg og markmiðin óljós .
Og ömurlegastur alls var þó stríðsreksturinn sjálfur , þar sem ungir menn voru fluttir í förmum til að deyja í skotgröfum án nokkurs sjáanlegs árangurs eða tilgangs .
Það var því von að breskur almenningur fagnaði þeim ákaft sem sögðust hafa tryggt frið um þeirra tíma og hafa skjal upp á það .
Það var algjörlega sjálfsagt að þjóðin tryði fremur þeim stjórnmálamönnum og fjölmiðlum sem vildu ekki ögra óbilgjörnum og forðast stríðsvæðingu heldur en þeim sem virtust ekki sjá neitt nema stríð framundan .
Stríð , sem þeir sögðu að Stóra-Bretland væri algjörlega vanbúið undir .
Fólkið vildi mega trúa því að með friðþægingarstefnunni væru velmeinandi menn að tryggja af fremsta megni , að þeim ungu mönnum , sem voru að fæðast við lok síðasta heimsbáls , yrði ekki smalað saman í farma , sem yrðu ferðafærir þegar sláturhúsin yrðu opnuð á ný á meginlandinu .
En vandinn er stundum sá , að frið gegn ofsaöflum er síst hægt að tryggja með kurteislegri góðsemd , trúgirni , eftirlæti og undirgefni .
Það átti svo sannarlega við í tilviki Adolfs Hitlers .
Á meginlandi Evrópu heyrast nú sums staðar raddir sem óttast að þriðja heimsstyrjöldin kunni að vera handan við hornið og sumir ganga svo langt að segja að hún sé þegar hafin .
Vissulega er ástandið kvikt og viðkvæmt og mjög illa hefur verið haldið á því af þeim sem mesta ábyrgð bera .
" Aldrei hafa jafnmargir Evrópumenn átt svo mörgum neyðarfundum jafnlítið að þakka og um þessar mundir " gætu menn sagt í hálfkæringi og það með nokkrum rétti .
Veiklað traust En sem betur fer er enn ofsagt að heimurinn sé á brún hengiflugs , sem líkja megi við heimsstyrjaldirnar tvær .
En það er þó ekki allt ólíkt , þótt ýkjurnar séu ekki marktækar .
Í aðdraganda heimsstyrjaldarinnar síðari var reynt með öllum ráðum að þagga niður í þeirri rödd , sem lýsti áhyggjum og sagði að óhjákvæmilegt væri að bregðast við áður en vandinn yrði óviðráðanlegur .
Í Þýskalandi hefur blossað upp reiði yfir meintu samspili fjölmiðla og yfirvalda til þöggunar .
Sú reiði hefur leitt til vantrausts .
Ekki er tekið sama mark á opinberum yfirlýsingum og meðvirkni fjölmiðla .
Það er ekki heillavænlegt að rétttrúnaðurinn sé í keppni um það , hver sýni mesta mannúð í orði , og kæfi í leiðinni bráðnauðsynlega málefnalega umræðu um það , hvernig mál eru að þróast .
Það er vissulega ekki útilokað að opin , hófstillt umræða , byggð á staðreyndum um hvernig komið er , leiði til aukins óróa og jafnvel ótta .
Ekki er það æskilegt .
En vafalaust er , að umræðubann verður til lengdar miklu skaðlegra .
Það hefur sjaldan reynst farsælt að ýta óþægilegum staðreyndum á undan sér til að kaupa sér stundarfrið .
Í þessu tilviki mun það fyrr eða síðar leiða til þess , að þeir sem ofsafengnastir eru og hafa jafnvel hættuleg markmið í farteski sínu kynnu að yfirtaka umræðuna þegar þöggunin stenst ekki lengur þrýsting raunveruleikans .
Þessa sjást þegar nokkur merki í Evrópu .
Þau öfl , sem síst skyldu , eru farin að skjóta rótum .
Þess kann ekki að vera langt að bíða að þau taki að skyggja á þá sem ættu að standa fyrir umræðu í anda sannleiksleitar og sáttargerðar um viðbrögð við alvarlegri vá .
Við erfiðan vanda myndi þá bætast annar heimatilbúinn og ekki minni .
