Hvað er skemmtilegast við HönnunarMars ? Það er rosalega gaman að sjá ný verkefni verða til , að upplifa allar dyr opnast og gleðina sem fylgir því að skarta sínu fegursta .
Er eitthvað sem þú mælir sérstaklega með af dagskrá Design Talks í ár ? Það verður spennandi að heyra og sjá hvað Jonathan Barnbrook hefur um samstarf sitt við David Bowie að segja , " fatahönnunarfjúsjónina " hennar Lauren Bowker sem hannar efni sem nema heilabylgjur og svona .
Það verður líka gaman að heyra í Mariu Lisogorskaya frá Assemble-hópnum sem fékk nýlega Turner Prize-verðlaunin fyrir vinnu sína með uppbyggingu niðurníddra borgarhverfa í Bretlandi .
Frábært dæmi um óhefðbundna nálgun og hugmyndir um áhrif okkar á betri framtíð .
Persónulega finnst mér heildin alltaf skemmtilegust , þessi ólíka sýn og fjölbreyttu verkefni þessa frábæra fólks sem hingað er komið til að veita okkur andagift .
Er mikil vinna að skipuleggja viðburðinn ? Já , bæði löng og mikil .
Við byrjum að leggja línurnar fyrir næsta ár svo að segja um leið og búið er að koma fyrirlesurum þessa árs upp í flugvél heim til sín .
Á viðburðurinn erindi við alla ? Við leggjum mikla áherslu á að byggja daginn þannig upp að hann tali til fólks úr öllum áttum .
Að hönnuðirnir sem tala hafi snertilfleti við málefni af sem fjölbreyttustum toga .
Hvernig finnst þér hönnunarsamfélagið á Íslandi standa ? Fagið er í örum vexti og ef þú átt við vitund um hönnun , þá myndi ég segja að þessi viðburður , HönnunarMars , hafi verið mikilvægur á margan hátt í því samhengi .
HönnunarMars hefur stuðlað að faglegri uppbyggingu fagsins innanlands og komið íslenskri hönnun á kortið erlendis .
