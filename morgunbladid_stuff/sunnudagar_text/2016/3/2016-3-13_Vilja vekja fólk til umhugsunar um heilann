Sálfræðisvið Háskólans í Reykjavík stendur í næstu viku að kynningum og fyrirlestrum um heilann , í samstarfi við námsbraut í heilbrigðisverkfræði og íþróttafræðisvið .
Markmiðið er að vekja fólk til umhugsunar um mikilvægi heilarannsókna og fræða almenning um heilann og heilahreysti .
Tilefnið er alþjóðleg heilavika sem haldin er að tilstuðlan Dana Foundation í Bandaríkjunum .
Á morgun verða tveir fyrirlestrar opnir almenningi ( og er aðgangur ókeypis ) í stofu M325 kl. 12 til 13.15 , undir yfirskriftinni Er heilahreysti í okkar höndum ? Getum við fyrirbyggt heilabilun ? María K. Jónsdóttir , taugasálfræðingur og dósent í sálfræði við HR , flytur erindið Heilahreysti og forvarnir og Axel F. Sigurðsson hjartalæknir kallar sinn fyrirlestur Næring og heilahreysti .
Á miðvikudagur verður aftur fyrirlestur sem öllum er opinn , kl. 12 til 13.30 í stofu M101 .
Yfirskriftin þá er Höfuðhús – Ný lausn fyrir fólk með ákominn heilaskaða ? Fyrirlesturinn er á vegum Hugarfars , félags fólks með ákominn heilaskaða , þar sem Stefán Stefánsson , ritari og varaformaður Hugarfars , deilir reynslu sinni af að hljóta heilaskaða og þeim áskorunum sem hann stendur frammi fyrir að endurhæfingu lokinni .
Dís Gylfadóttir , verkefnastjóri Hugarfars , kynnir hugmyndafræði Höfuðhúss - endurhæfingar- og fræðslumiðstöðvar fyrir fólk með heilaskaða sem stendur til að opna á árinu .
Á fimmtudaginn munu svo nemendur í sálfræði , heilbrigðisverkfræði og íþróttafræði kynna rannsóknir sínar og ýmsan annan fróðleik um heilann , í Sólinni kl. 15 til 17 .
Sérstakt barnahorn verður með föndri og fræðslu um heilann .
