Hvenær kviknaði áhuginn þinn á matargerð ? Áhuginn á matargerð kviknaði eftir að hafa starfað í uppvaski á Hótel Holti og Kaffi Mílanó í rúm tvö ár .
Þá fór mann að langa að taka þátt í að elda góðan og flottan mat undir mikilli pressu , það var eitthvað alveg rosalega spennandi við það .
Þannig að það var ekkert annað að gera en bara vinda sér í að læra þetta .
Hvaðan hefur þú sótt þína reynslu í matargerð ? Ég lærði kokkinn á Hótel Holti og sótti einnig reynslu á námstímanum í Lúxemborg og Frakklandi .
Eftir námið fór ég til Frakklands og var þar í tæp 5 ár .
Ég var allan tímann á sama stað og vann mig upp í að verða yfirkokkur á veitingastaðnum Domaine De Clairefontaine sem hefur eina Michelin-stjörnu , og er hann staðsettur við Lyon .
Þetta var endalaus lærdómur og var ég svo lánsamur að geta tekið þátt í matreiðslukeppnum þarna úti og einnig að heimsækja fleiri veitingastaði og fá að kynnast þeirra eldhúsum .
Hvað heillar þig helst við franska matargerð ? Frönsk matargerð er fyrir mér grunnurinn í matargerð eða eins og við þekkjum matargerðalist .
Hún er eins og stafróf .
Ef maður kann það þá getur maður farið að skrifa eitthvað niður .
Það sem er heillandi er virðingin við hráefnið og umhverfið sem endurspeglast svo í því hvernig kokkarnir vinna með það sem er þeim næst og nýta allt til hins ýtrasta .
Þess vegna eru svo mismunandi matarhefðir milli landshluta og héraða því umhverfið gefur jú mismunandi afurðir af sér .
Hver eru helstu sérkenni franskrar matargerðar ? Mér finnst frönsk matreiðsla einkennast svolítið af því að velja rétta matreiðsluaðferð fyrir hvert hráefni hverju sinni .
Svo ríkir einfaldlega svo mikil þekking á mat á meðal almennings .
Allir vita frá barnsaldri hvenær á að borða aprikósur , hvenær maður fær kastaníuhnetur , hvernig kartöflur á að kaupa til að búa til kartöflumús og svo framvegis .
Þannig sérkenni franskrar matargerðar er bara árstíðabundin matreiðsla alla leið .
Hvað ætlar þú að bjóða upp á á Hótel Holti þann 21. mars ? Við ætlum að vera með kóngakrabba og kræklingasoð , Hægeldaðan þorsk , brasserað kálfa-bris og trufflu risotto , lambahrygg eldaðan í leirpotti , íslenska osta , jarðarberjakrap og basil marens , heita eplaköku og þeyttan súkkulaði ganach .
Einnig verðum við með sérvalin frönsk vín með hverjum rétti .
