Best að taka fram í upphafi að ég er ekki að biðja um menningarbyltingu eins og hjá Maó í Kína , þegar reynt var að þvinga fólk með valdi inn á veg dyggðarinnar ; láta þau sem urðu viðskila við pólitískan rétttrúnað ganga svipugöng undir háværum fordæmingum .
Bæði í refsiskyni fyrir villu síns vegar og öðrum sem víti til varnaðar .
Meiningin var að fá þau og aðra til að " hugsa rétt " og " breyta rétt " .
Ekki reyndist þetta farsæl leið til að kenna góða breytni .
Viðfangsefnið sem ég hef í huga undir fyrirsögninni á þessum pistli er vissulega þankagangur og breytni .
Nánar tiltekið hvernig megi forða okkur frá því að lenda aftur inn í hringiðu sjálftöku og ásælni , sem við kynntumst svo vel í aðdraganda efnahagshrunsins , ekki bara í fjármálakerfinu heldur víðast hvar í efnahagslífinu , í stóru og í smáu .
Það fer varla framhjá nokkrum manni hvert við erum nú , enn á ný , að sogast .
Risabónusar , óhóflegar arðgreiðslur og brask þar sem þau sem komast í aðstöðu skara eld að sinni köku ; og viðkvæðið jafnan hið sama þegar að þessu er fundið : Allir eru að gera það úti í hinum stóra heimi .
Hvers vegna ekki við ? Í útlöndum fái stjórnendur bónusa og eignist hluti í fyrirtækjunum sem þeir stýri .
Þannig verður til sameiginlegt svar , stöðluð réttlæting sjálftökuheimsins Lög og reglur geta hér að sjálfsögðu skipt sköpum .
Ný löggjöf um sparisjóði um síðustu aldamót breytti þeim úr þjónustustofnunum fyrir nærsamfélagið , þar sem bannað var að braska með eignarhluti , gerði þeim nú kleift að taka þátt í Hrunadansi kapítalismans .
Lagabreytingarnar losuðu sparisjóðina nefnilega við mél og beisli þannig að þeir gætu , engu síður en nýfrelsuðu bankarnir , hleypt á harðastökki inn í lendur þar sem gróðavon var að finna .
Ótemjurnar fóru um víðan völl .
Svo hrundi öll spilaborgin eins og við öll þekkjum .
En hún var reist við að nýju .
Og nú er að koma í ljós að kúltúrinn , þankagangur fyrirhrunsáranna , varð eftir í fjármálakerfinu .
Hann hvarf aldrei og verður ekki betur séð en nú blómstri hann sem aldrei fyrr .
Og það er þarna sem þörf er á umbyltingu hugarfarsins .
Við þurfum vissulega lög , auk formlegs aðhalds og eftirlits .
Og við þurfum nýtt skipulagsform , samfélagsbanka í stað áhættusækinna gullgerðarvéla , sem náttúrlega búa ekki til neitt gull ef út í það er farið .
En það er ekki nóg að búa til hið ákjósanlega skipulagsform .
Svipugöngin viljum við varla og lögin og aðhaldsreglurnar nægja ekki .
Það er ekki hægt að setja lög um hófsemi .
Ekki frekar en um kurteisi .
Hún verður ekki lögleidd .
Hún þarf að verða til innan frá .
Og nákvæmlega þetta er viðfangsefni byltingarinnar ; að við innrætum sjálfum okkur annað og betra hugarfar en það sem er alltof einkennandi fyrir okkar samtíð .
Hina sömu siðgæðisvitund og búið er að reyna – með misjöfnum árangri að vísu – að kenna okkur í tvö þúsund ár og gott betur .
Trúarbrögð og siðfræði heimspekinnar hafa reynt að fá okkur til að hugsa og breyta á ábyrgan hátt og í almannaþágu en gangast ekki eigingirni og græðgi á hönd .
Ég leyfi mér að spyrja , er skynsamlegt að blása út af borðinu þetta mörgþúsund ára samtal ? Þarf ekki að gera hið gagnstæða , leggja eyrun við göfugum boðskap ? Væri slík bylting ekki eftirsóknarverð ? Og ætti hún ekki erindi inn í íslenskt fjármála- og efnahagslíf ? 