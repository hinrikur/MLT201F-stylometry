Svandís Jónsdóttir hefur búið til páskaegg fyrir fjölskylduna í áratugi .
" Elsta dóttir mín fór sem skiptinemi til Ameríku og sendi mér páskaeggjamót , " segir hún en þetta var fyrir um 35 árum .
" Ég gerði fyrst egg fyrir börnin mín og einhverja sem ekki fengu páskaegg , " segir Svandís sem síðan hefur alla tíð gefið barnabörnunum heimatilbúin páskaegg en þau eru tólf og það þrettánda á leiðinni .
Fleiri tengdir fjölskyldunni hafa fengið að njóta góðs af þessu .
" Ég held að þetta hafi stundum verið fimmtán , sextán egg , " segir hún .
Mótin sem hún fékk frá Bandaríkjunum eru aðeins öðruvísi en dæmigerð mót og snúa eggin á hlið eins og sést á myndinni hér til hægri .
Skapar það skemmtilegt yfirbragð og undirstrikar að eggin séu ekki keypt í búð .
Síðar fjölgaði mótunum en Ameríkumótin eru enn í notkun þó þau séu aðeins farin að gefa sig .
Börnin hafa jafnvel fengið að velja sjálf af nammibarnum til að setja inn í eggin .
Það er góð leið til að losna við allt " vonda nammið " sem óhjákvæmilega fylgir keyptum eggjum því þau heimatilbúnu eru sérsniðin að hverjum og einum .
Svandís leggur líka mikið uppúr því að eggin séu fallega skreytt og pakkar þeim síðan tilbúnum inn í sellófan .
Hún hefur það líka að vana að setja Smarties-súkkulaði á samskeytin og segir það góða leið til að láta þau líta vel út .
Strumparnir eru síðan ómissandi skraut á toppinn .
" Strumparnir eru að verða jafndýrir og eggin útúr búð , " segir hún og hlær enda gerir hún þetta ekki síst skemmtunarinnar vegna .
" Mér hefur alltaf fundist þetta rosalega skemmtilegt , " segir hún .
Eins og í öllum ekta páskaeggjum leynist síðan málsháttur inni í egginu .
Þá liggur beint við að spyrja hvort tækifærið sé notað til að lauma skilaboðum að þiggjandanum .
Svandís játar því .
" Já , já við gerum það , " segir hún .
Svandís hefur síðan verið að prófa sig áfram með blöndu af hjúpsúkkulaði og appelsínusúkkulaði sem hún segir koma vel út .
Linda Björg dóttir hennar hefur oft verið með henni að skreyta eggin .
" Ég hugsa að hún muni ekki eftir öðru en svona eggi , " segir hún og Linda játar því .
Sjálf á Linda tvo stráka .
" Þeir segja við mig : Mamma , ég vil ekki búðaregg , ég vil bara ömmuegg , " segir hún .
Svandís gat ekki vegna veikinda gert egg í ár en Linda og systkini hennar tóku sig til og héldu við hefðinni .
Páskarnir eru hátíð barnanna rétt eins og aðrar stórhátíðir og krakkarnir vilja bara ömmuegg .
