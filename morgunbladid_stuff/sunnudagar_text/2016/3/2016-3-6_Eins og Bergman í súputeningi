Enginn hittir einhvern , leikverk danska leikskáldsins og handritshöfundarins Peter Asmussen , í þýðingu Jóns Atla Jónassonar , verður frumsýnt 11. mars í nýju leikrými Norræna hússins , Black Box .
Langt er um liðið frá því leikverk var sett upp og sýnt í Norræna húsinu og vísar heiti rýmisins , svarta kassans , í dökkmálaða veggi og tilraunakennt og skapandi andrúmsloft þess .
Asmussen hlaut dönsku Reumert-leikhúsverðlaunin sem leikskáld ársins fyrir Enginn hittir einhvern árið 2010 auk þess sem verkið hlaut verðlaun fyrir bestu sviðsmynd .
Hann hóf feril sinn sem rithöfundur , skrifaði nokkrar bækur en færði sig yfir í leikritun og handritsgerð fyrir sjónvarpsþætti og kvikmyndir .
Þekktasta kvikmyndahandrit Asmussen er að kvikmyndinni Breaking the Waves sem hann skrifaði með leikstjóra myndarinnar , Lars von Trier .
Asmussen er þekktur fyrir áhrifamikinn og knappan stíl og þykir með merkari leikskáldum Norðurlanda hin síðustu ár .
Að uppfærslunni kemur hópur norrænna listamanna , frá Noregi , Danmörku og Íslandi , og leikstjórinn , Daninn Simon Boberg , hefur starfað sjálfstætt í tuttugu ár hjá hinum ýmsu leikhúsum heimalands síns auk þess að vera listrænn stjórnandi og framleiðandi hjá Husets Teater í Kaupmannahöfn , miðstöð fyrir ný dönsk og alþjóðleg leikrit .
Leikarar í verkinu eru María Ellingsen og Björn Ingi Hilmarsson , höfundur hreyfinga hin finnska Raisa Foster , Norðmaðurinn Andreas Ljones er höfundur tónlistar , Snorri Freyr Hilmarsson hannar leikmynd og Björn Bergsteinn Guðmundsson lýsingu .
Enginn hittir einhvern var frumsýnt í Husets Teater árið 2010 í leikstjórn Boberg , sló í gegn og var sýnt þar fyrir fullu húsi .
Í leikritinu eru settar fram 16 stuttar senur sem eru allt í senn fyndnar , ljóðrænar og ofbeldisfullar og kanna samband karls og konu sem berjast við að halda samlíðan sinni , virðingu og sjálfsvitund þrátt fyrir að samskipti þeirra séu fyrir löngu orðin tilgangslaus , eins og því er lýst á vef sýningarinnar , enginn.is .
" Við fyrstu kynni virðast manneskjurnar fullkomlega eðlilegar .
Indælir , vel uppaldir borgarar sem kljást við alþekktan vanda í samböndum fólks ; stefnumót , bið , svik , einsemd og endalok , " segir þar m.a. um leikritið .
Orðin mikilvæg Boberg er spurður að því hvað það sé við verkið sem geri það svona gott og svarar hann því til að texti Asmussen sé afar hnitmiðaður og nákvæmur .
" Það er eins og öll verk Ingmars Bergman þjöppuð saman í Maggi-súputening , " segir hann um leikritið og hlær að eigin samlíkingu .
" Tungumálið er mjög nákvæmt og aðstæðurnar skarpar .
Það eru mikil átök og mennska í því , þetta er ákaflega mannlegt verk .
" Boberg segir orðin afar mikilvæg og verkið auk þess mjög líkamlegt þar sem tvær manneskjur séu fastar saman í litlu herbergi og þær reyni að leysa úr vandamálum sem komið hafi upp í sambandi þeirra .
" Þetta er aðallega textaverk og drama en með aðkomu Raisu sem hreyfiþjálfara reynum við að kanna hvað gerist milli þessara tveggja líkama í rýminu , til viðbótar við tungumálið .
Það er í raun annað lag í sambandinu og tilvist mannsins , " segir Boberg .
Sýningarrýmið er nánast eins og innsetning , segir Boberg , táknrænt fyrir það sem gerist undir niðri í samskiptum fólks .
" Fyrir það sem gerist í kjallaranum í mannlegum samskiptum , " útskýrir leikstjórinn og yfirgefur að svo búnu kjallara Norræna hússins og heldur út í vetrarblíðuna .
Leikararnir eru líka ólmir í að sjá dagsljósið eftir dagslanga kjallaravist og er sammælst um að viðtalið fari fram á veitingastað hússins .
Afar næmur María segir Boberg gjörþekkja leikrit Asmussen og það breyti því litlu fyrir hann að leikstýra því í íslenskri þýðingu .
Hann hafi bæði þýtt verkið á ensku og ítölsku og þó hann kunni ekki íslensku viti hann hvað sé verið að segja hverju sinni og taki strax eftir því ef leikararnir sleppa orði .
En hvernig leikstjóri er Boberg ? " Hann er mjög næmur og treystir manni mjög vel þannig að maður slakar á nálægt honum og byrjar að flæða til hans .
Svo er hann ótrúlega nákvæmur , " segir María og Björn tekur undir það .
" Maður treystir honum algjörlega því hann gjörþekkir þetta leikrit og er inni í því sem við erum að gera .
Við erum að leita og hann er líka að leita upp á nýtt .
Þó hann sé búinn að gera þetta áður ætlar hann ekki að setja þetta í fyrirfram ákveðið box .
Hann er leitandi inni í þessu formi , þessu leikriti , og mér finnst það mjög þægilegt .
Hann er jafnleitandi og við , " segir Björn .
María bætir við að Boberg hafi enga þörf fyrir að hafa rétt fyrir sér og samvinnan hafi fyrir vikið verið mjög lýðræðisleg .
Íslenska útgáfan Boberg sá Maríu leiklesa verkið í Þjóðleikhúsinu fyrir þremur árum og kom að máli við hana og sagði að hún yrði að leika í leikritinu undir hans stjórn .
Hún segir það hafa verið ákaflega skemmtilegt og hvetjandi fyrir sig og hún hafi tekið að sér verkefnið .
" Þannig að ég fór af stað með þetta sem framleiðandi og þurfti að setja saman hópinn í samstarfi við Boberg .
Ég kom með þá uppástungu að fá Raisu Foster frá Finnlandi í verkefnið .
Hún er dansari með BA-gráðu , tvær meistaragráður og doktorsgráðu sem er mjög óvenjulegt .
Hún er að pæla í því hvernig maður getur endurskilgreint dans þannig að hann sé ekki , innan gæsalappa , dans , heldur hvaða tungumál þetta sé sem líkamar tala og ekki bara í þessu leikriti heldur almennt .
Síðan fékk ég Andreas frá Noregi sem kemur úr hefðbundinni þjóðlagafiðluhefð en hefur sjálfur þróast yfir í nútímann og það að vera dansari með fiðlu í hendi og starfað í leikhúsi .
Simon var ofboðslega opinn fyrir því að fá þetta fólk til liðs við sig með sínar hugmyndir , " segir María .
Uppfærslan í Norræna húsinu eigi fyrir vikið lítið annað sameiginlegt með frumuppfærslunni en textann og leikstjórann .
Getur verið hver sem er og líka einhver allt annar Talið berst að forvitnilegum titli verksins og leikararnir eru spurðir að því hvað hann þýði .
María segir hann e.t.v. þannig til kominn að verkið fjalli um mann og konu og þá hvaða mann og konu sem er .
Björn býður upp á þá mögulegu skýringu að enginn sérstakur hitti einhvern sem sé kannski sérstakur .
" Mér finnst þetta endurspegla verkið rosalega vel .
Þetta getur verið hver sem er og líka einhver allt annar , " segir hann kíminn .
-En um hvað er verkið ? " Hvað höfum við langan tíma ? " svarar Björn kíminn .
Blaðamaður ber þá samlíkingu Boberg undir leikarana , þ.e. að verkið sé eins og kvikmyndir Bergman þjappaðar saman í súputening .
María segir það mjög góða lýsingu .
" Þetta virkar ekki flókið : maður og kona , ást og allir með sinn besta vilja en svo er eins og það sé ekki nóg .
Ástin er ekki nóg , góður vilji er ekki nóg og af hverju ekki ? Hvað er málið ? " útskýrir hún .
Björn segir tenings-líkinguna góða .
" Þetta eru maður og kona og þeirra samskipti sem eiga sér ólíkar birtingarmyndir , " segir hann .
Í verkinu séu sýndar ólíkar hliðar á þessu fólki en það sé ekki á hreinu hvort þetta sé alltaf sama fólkið .
Björn segir verkinu vel lýst í umsögn dómnefndar Reumert , þ.e. að Asmussen noti tungumálið sem e.k. skurðhníf og kryfji afar flóknar og mikilvægar tilvistarspurningar og dauðakenndina um leið .
" Hann er búinn að rista okkur upp og sýna okkur allt sem er inni í okkur , " segir Björn .
María bætir við að höfundurinn fari alveg inn að beini og eins og öll verk Asmussen fjalli þetta um hvað það þýði að vera manneskja .
Þá ljúfsáru reynslu .
Rússíbanareið María segist oft hafa leikið í dramatískum verkum um ástarsamband karls og konu en Asmussen fari nær kvikunni .
" Það er svo gaman að upplifa þetta handrit því hann er sérfræðingur í því að vita hvað þarf ekki að segja , " segir hún .
Verkið sé aðeins 75 mínútur að lengd en afar mikið sagt á þeim stutta tíma .
En eru leikararnir þá alveg dauðuppgefnir eftir þessar 75 mínútur ? Björn hlær , segist ekki vita það en vissulega sé sýningin rússíbanareið .
-Þetta er væntanlega mikil sjálfsskoðun í leiðinni fyrir ykkur ? Þið kannist kannski við eitt og annað ? " Já , algjörlega .
Þetta er hugsað fyrir lífsreynt fólk og við erum það , fólk á miðjum aldri .
Þá er maður búinn að fara í gegnum svo margt , hefur bæði verið sá sem er yfirgefinn og sá sem fer , sá sem var hafnað eða hafnaði einhverjum , " segir María .
Verkið sé þó engan veginn þungt , það sé líka fyndið , broslegt og grátbroslegt enda hafi Asmussen í fyrstu kallað verkið revíu .
Kaka , rúgbrauð og kleinuhringur Björn segir að þó textinn sé knappur eins og í verkum Beckett sé hann aðgengilegur .
" Þú skilur alltaf textann í þessu verki , hann er ekki flókinn en það er svo mikið fólgið í honum .
Hann er eins og deig sem þú getur gert allt úr .
Það getur orðið kaka , rúgbrauð en líka kleinuhringur , " segir Björn .
María hlær að samlíkingunni og segir að ef verkið væri teiknimyndasaga kæmist textinn fyrir í talblöðrum , hann sé það knappur .
" Hann er líka skrifaður eins og tónlist , fimm kaflar skrifaðir og í þeim þrjú tilbrigði við hvert stef , " segir hún og nefnir sem dæmi að þegar fjallað sé um stefnumót megi finna þrjár tegundir af stefnumótum , einvera verði að þremur tegundum einveru o.s.frv. Talið berst að sýningarrýminu , svarta kassanum sem býður upp á mikla nálægð leikara við áhorfendur .
Leikararnir eru á litlu sviði , umkringdir gestum og segir Björn gaman að glíma við það .
" Þú þarft í rauninni að leika í 360° í stað þess að leika í eina átt , " segir hann .
-Verðið þið þá meira vör við viðbrögð sýningargesta ? " Þetta verður rosalega persónulegt , held ég , því maður finnur fyrir andardrættinum og hverri hreyfingu og sér framan í fólk allan tímann , " segir María og Björn segist telja formið henta verkinu afar vel .
Saman á sviði eftir langt hlé María og Björn stóðu síðast saman á sviði í Svaninum árið 1996 , þar sem þau slógu í gegn ásamt ásamt Ingvari E. Sigurðssyni .
Undanfarin fimm ár hefur Björn búið í Svíþjóð þar sem hann lék fyrir Teater Pero í Stokkhólmi , en sneri heim í fyrrasumar .
" Ég hef verið að leika í barnaleiksýningum , lék í yfir 600 sýningum þessi ár sem ég var úti , " segir hann .
Björn var fastráðinn við Borgarleikhúsið á árunum 1996-2008 .
María starfar sjálfstætt og rekur leikhúsið Annað svið sem framleiðir Enginn hittir einhver og setti síðast upp dansleikhússýninguna Ferðalag fönixins sem frumsýnd var á Listahátíð í Reykajvík og hefur síðan ferðast um Norðurlönd .
Aðrar sýningar eru m.a. Úlfhamssaga , Salka - ástarsaga og Svanurinn .
Hún vinnur nú að nýju verki , Augun þín , um þrjár íslenskar skáldkonur .
Hún hefur komið víða við á sínum ferli , unnið sem leikkona , leikstjóri og höfundur í leikhúsi , kvikmyndum og sjónvarpi , innanlands sem utan .
Þá hefur hún haldið námskeið í framkomu og ræðumennsku , kennt hópum , fyrirtækjum og einstaklingum um árabil .
Hún segir kennsluna gefandi og skemmtilega .
" Mér finnst ofboðslega gaman að styrkja fólk og sjá það blómstra , " segir hún .
Að lokum skal þess getið að 12. mars mun Norræna húsið bjóða upp á dagskrá þar sem almenningi gefst tækifæri til að fræðast um verk Asmussen og hlýða á erindi þeirra listamanna sem að sýningunni koma .
Kassinn góð viðbót Mikkel Harder , forstjóri Norræna hússins , segir sýningu á fyrsta leikriti Norræna hússins í hinu nýja sýningarrými , Black Box , vera ákveðna tilraun .
Tónleikahald í svarta kassanum hafi gefið góða raun og nú reyni á kassann sem leiksvið .
Daglegir viðburðir hafi verið haldnir þar meðan á Jóladagatali Norræna hússins stóð í fyrra og heppnast vel .
Sýningarrýmið sé nýtt og leikhúsunnendum ókunnugt en ef vel gangi sé mögulegt að fleiri leikrit verði sýnd í því .
Ekkert hafi þó enn verið ákveðið í þeim efnum .
Harder segir svarta kassann auka fjölbreytni í menningardagskrá Norræna hússins og bjóða upp á möguleika fyrir fleiri viðburði fyrir ungt fólk , tónleika eða annað .
Ef framhald verði á leiksýningum í kassanum verði verkin að uppfylla ákveðin skilyrði og þá fyrst og fremst þau að vera norræn og unnin í norrænu samstarfi .
Þá segist Harder stefna að því að bjóða upp á fleiri viðburði í húsinu á kvöldin þannig að dagskrá hússins sé frá morgni til kvölds .
" Ég vil hafa líf í húsinu , " segir Harder .
