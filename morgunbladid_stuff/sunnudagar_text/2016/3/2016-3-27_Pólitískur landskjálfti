Nýr flokkur , sem leggur áherslu á flóttamenn og innflytjendur , sópaði til sín fylgi í kosningum í þremur sambandslöndum fyrir tveimur vikum .
Fylgi flokksins byggist á óánægju og beina talsmenn hans með Frauke Petry í broddi fylkingar reiði sinni að Angelu Merkel .
Á torgum er hún kallaður einræðisherra sem eigi að víkja .
Karl Blöndal kbl@mbl.is Allt hefur leikið á reiðiskjálfi í þýskum stjórnmálum frá því að flóttamannavandinn blossaði upp í fyrra og Angela Merkel , kanslari Þýskalands , ákvað að opna landamærin .
Úrslit kosninga í þremur sambandslöndum fyrir tveimur vikum bera ólgunni vitni og hefur þeim verið líkt við pólitískan landskjálfta .
Jaðarflokkar hafa verið í sókn víða í Evrópu , en þýsk stjórnmál hafa hingað til virst ónæm fyrir slíkum fyrirbærum .
Nú er hins vegar kominn fram á sjónarsviðið flokkur , sem sópar til sín atkvæðum .
Annar kostur fyrir Þýskaland eða Alternativ für Deutschland ( AfD ) fékk 24% fylgi í sambandslandinu Sachsen-Anhalt í austurhluta landins og munaði aðeins fimm prósentustigum á honum og kristilegum demókrötum .
Í þriðja sæti var vinstri flokkurinn Linke , sem alltaf hefur notið töluverðs fylgis í Austur-Þýskalandi , með 16,3% .
AfD hlaut minna fylgi í hinum sambandslöndunum tveimur , en árangur hans þar ætti þó að koma meira á óvart vegna þess að þau eru í Vestur-Þýskalandi þar sem borgaraleg gildi eru rótgrónari og jaðarflokkar hafa vart átt möguleika .
Flokkurinn fékk 12,6% í Rheinland-Pfalz og 15,1% í Baden-Württemberg .
Samherjar reiðir Merkel Merkel og hennar nánustu samstarfsmenn þykja hafa tekið úrslitunum af nokkurri léttúð .
Hún benti á að þeir flokkar , sem væru fylgjandi stefnu sinni í málefnum flóttamanna , hefðu fengið allt að 80% fylgi í kosningunum .
Þetta viðhorf hefur ekki síst vakið reiði ýmissa samherja hennar í flokki kristilegra demókrata ( CDU ) og sérstaklega í systurflokknum í Bæjaralandi , CSU .
Þar á bæ þykir Merkel hafa seilst of langt inn á miðjuna og við það hafi myndast tómarúm á hægri vængnum .
Horst Seehofer , formaður CSU og forsætisráðherra Bæjaralands , hefur ekki farið dult með það og gagnrýnt Merkel harkalega .
CSU hefur ráðið lögum og lofum í Bæjaralandi óslitið síðan 1957 og hefur frá því hann var stofnaður 1945 yfirleitt verið með hreinan meirihluta atkvæða í kosningum hvort sem er til sambandsþingsins í Berlín eða um völdin heima í héraði .
Óttast liðsmenn flokksins að hann gæti misst þessa sérstöðu sína og vilja skipta um kúrs áður en svo fer .
Hafði vikuritið Der Spiegel eftir einum liðsmanni CSU að færi svo yrði flokkurinn eins og CDU " í leðurstuttbuxum " .
Samkvæmt könnun ríkissjónvarpsstöðvarinnar ARD fyrr í þessum mánuði voru 59% Þjóðverja óánægð með stefnu Merkel í málefnum flóttamanna .
Í febrúar náði óánægjan 81% .
54% kváðust hins vegar í mars ánægð með störf kanslarans , en sú tala fór undir 50% í febrúar og stóð hún þá nánast jafnfætis Seehofer .
Nú hefur dregið sundur með þeim á ný og ef til vill má rekja það til þess að einhverjum hafi þótt Merkel föst fyrir þegar hún samdi við Tyrki um að fá þá til að taka aftur við ákveðnum flóttamönnum .
Opnun landamæra vendipunktur Í málflutningi AfD er hamrað á því að valdastéttin hafi brugðist og skilið almenning eftir úti í kuldanum .
Merkel er kölluð einræðisherra og höfuð valdastéttarinnar í landinu .
Þegar rætt er við stuðningsmenn flokksins segja þeir iðulega að hún hafi snúið baki við þeirra gildum – nefna ákvarðanir á borð við að leyfa hjónabönd samkynhneigðra og hætta að nota kjarnorku þannig að enginn munur sé orðinn á CDU og flokkum sósíaldemókrata og græningja – og steininn hafi tekið úr þegar hún ákvað að opna landamærin fyrir flóttamönnum .
Sú ákvörðun var reyndar mjög ólík henni .
Merkel hefur yfirleitt forðast að taka afgerandi afstöðu .
Hún hefur stjórnað eins og tæknikrati , leyft málum að þróast og brugðist við þegar hún átti ekki annars kost , fremur en að taka frumkvæðið .
Ekki er þar með sagt að hún hagi seglum eftir vindi .
Hún hefur til dæmis staðið fast á því að aðhaldi yrði beitt í evruríkjum í vanda hvað sem tautaði .
Í flóttamannamálinu lét hún hins vegar tilfinningar sínar í ljós .
Hún var ekki aðeins að hjálpa fólki í neyð heldur bregðast við skylduboði í nafni mannúðar .
Viðbrögð hennar voru rakin til þess að henni væri í fersku minni hvernig hefði verið að búa undir stjórn kommúnista í Austur-Þýskalandi .
" Ef við ætlum nú að taka upp á því að afsaka okkur fyrir að sýna vinalega ásjónu í neyð þá er þetta ekki mitt land , " svaraði hún gagnrýnendum .
Skýr afstaða Merkel í flóttamannamálinu vakti víða aðdáun , en var einnig kveikjan að gagnrýni og reiði , ekki síst vegna þess að ekki þótti ljóst hvernig hún ætlaði að taka á móti öllum þeim flóttamönnum , sem vilja komast til Þýskalands .
Ekki hjálpaði Merkel að stuðningur við stefnu hennar hjá stjórnvöldum í öðrum ríkjum Evrópusambandsins er hverfandi .
Gjöf Merkel til AfD Reiðin vegna flóttamannastefnu Merkel hefur verið vatn á myllu AfD og leiðtogar flokksins áttuðu sig snemma á því .
Alexander Gauland , varaformaður AfD , sagði í fyrra að stefna Merkel hefði verið " gjöf " til flokksins .
Í öllum sambandslöndunum þremur , þar sem kosið var fyrir tveimur vikum , var kosingaþátttaka meiri en þegar þar var síðast gengið til kosninga .
Drjúgur hluti fylgis AfD kom frá kjósendum , sem voru að kjósa í fyrsta skipti eða kjósa sjaldan .
Um tveir þriðju þeirra , sem sögðust hafa kosið flokkinn sögðu að þeir væru reiðir út í hefðbundnu flokkana .
Í AfD má greina margvíslega strauma .
Þar koma saman kristilegir hugmyndafræðingar , gamlir herforingjar , prófessorar í þjóðhagfræði og svekktir fulltrúar millistéttarinnar .
Annar kostur fyrir Þýskaland á sér ekki langa sögu .
Bernd Lucke stofnaði flokkinn í febrúar 2013 .
Lucke er prófessor í hagfræði og hafði flokkurinn í frammi harða gagnrýni á evruna og björgunarpakka fyrir lönd í kreppu á evrusvæðinu .
Flokkurinn talaði um að Þjóðverjar ættu að ganga úr evrusamstarfinu , vísa ætti Grikkjum úr því , eða stofna ætti einhvers konar norðurevru evruríkjanna með öflugustu hagkerfin .
Í kosningunum í september munaði aðeins 0,3 prósentustigum að hann næði fimm prósenta þröskuldinum , sem þarf til að komast á þing .
Í kosningum til Evrópuþingsins í maí 2014 komst flokkurinn að með 7,1% fylgi .
Um haustið kom flokkurinn einnig mönnum að í kosningum í sambandslöndunum Saxlandi , Brandenburg og Thüringen .
Meðal þeirra , sem komust á þingið í Brandenburg , var Frauke Petry , sem brátt var komin í harða valdabaráttu við Lucke .
Frá evruefa til útlendingaótta Sama haust var stofnuð hreyfing í Dresden sem þekkt er undir skammstöfuninni Pegida .
Skammstöfunin stendur fyrir Patriotische Europäer gegen die Islamisierung des Abendlandes og mætti útleggja : föðurlandssinnaðir Evrópumenn í andstöðu við íslamsvæðingu Vesturlanda .
Höfuðáhersla hreyfingarinnar hefur verið á að herða reglur um innflytjendur og kröfur um aðlögun þeirra , sérstaklega múslima .
Í lok árs 2014 voru flokksfélög AfD í Austur-Þýskalandi farin að bera víurnar í Pegida , en Lucke hafnaði slíkum tilraunum .
Stutt var hins vegar í að Lucke missti tök á flokknum og á þingi hans í júlí í fyrra var Petry kjörin til forustu .
Lucke gekk úr flokknum og sagði að ástæðan væri vaxandi ótti við útlendinga og íslam innan hans .
Nokkrum dögum síðar hafði hann stofnað nýja hreyfingu um baráttu sína gegn evrunni og björgunarpökkunum .
Þegar Lucke hvarf á braut fór málflutningur AfD að breytast og er í raun enn í mótun .
" Í stefnuskrá sinni og ummælum fulltrúa hans býður AfD upp á litróf sem nær frá þjóðlegri íhaldssemi til öfga á hægri jaðri , " sagði Oskar Niedermayer , stjórnmálagreinandi við Freie Universität í Berlín , við dagblaðið Die Welt .
Alexander Häusler , stjórnmálafræðingur við fagháskólann í Düsseldorf og sérfræðingur um öfga- og nýnasistahreyfingar , sagði við fréttaveituna AFP að Björn Höcke , leiðtogi AfD í Thüringen , og Andre Poggenburg , leiðtogi flokksins í Sachsen-Anhalt , væru meðal málsvara öfgastefnu í flokknum .
Höcke olli uppnámi í desember þegar hann sagði að Þýskalandi gæti staðið ógn af " tímgunarhegðun Afríkubúa " .
Poggenburg segir í kosningaræðum að setja eigi " efri mörkin við núll " þegar kemur að hælisleitendum .
Franska Þjóðfylkingin fyrirmynd Þessir menn hafa stofnað eigin arm innan flokksins , sem þeir kalla Der Flügel ( vænginn ) og markmiðið er að AfD verði þýska útgáfan af Þjóðfylkingunni í Frakklandi , sem hefur átt vaxandi fylgi að fagna undir forustu Marine Le Pen .
Sagði Häusler að þeir væru " greinilega stuðningsmenn nýrrar róttækrar og þjóðernissinnaðrar hægri stefnu " og leituðust við að nota kjördæmi sín sem tilraunastofu fyrir hugmyndir sínar .
Petry er hófsamari en Höcke og Poggenburg og í Der Spiegel segir að nú myndi hún gjarnan vilja losna við hann úr flokknum .
Það mun reyndar vera gagnkvæmt .
Jörg Meuthen kemur næstur Petry að völdum í flokknum og leiddi kosningabaráttuna í Baden-Württemberg .
Hann var bandamaður Luckes og hefur verið kallaður síðasti hagfræðiprófessorinn í flokknum og um leið síðasti málsvari þeirra hugmynda , sem bjuggu að baki stofnun hans .
Hann segist eiga marga múslima að vinum og nái við þá mjög góðu sambandi .
Flokkurinn AfD sé alls ekki fjandsamlegur útlendingum , heldur vilji " taka á innflytjendamálum af skynsemi " .
Hann gengur þó ekki svo langt að gagnrýna Petry og æ oftar má heyra að hreyfingin Pegida sé einfaldlega framlenging af AfD .
Jakob Augstein , dálkahöfundur hjá Der Spiegel , var ómyrkur í máli þegar hann sat með Petry í spjallþætti í sjónvarpi : " Þú ert vingjarnlega brosið á andlitum múgsins sem marserar í gegnum Dresden og lemur fólk ...
þú ert lýðræðisarmur þeirra , sem egna útlendinga og leggja eld að heimilum hælisleitenda .
" Á að skjóta flóttamenn ? Engin yfirlýsing liðsmanna AfD olli þó meira uppnámi en ummæli Petry um að beita ætti vopnavaldi til að stöðva flóttamenn á landamærum Þýskalands .
Í viðtali við blaðið Mannheimer Morgen var Petry spurð hvernig landamæravörður ætti að bregðast við léti flóttamaður ekki segjast og reyndi að komast yfir landamærin hvað sem tautaði .
" Hann verður að koma í veg fyrir að farið verði ólöglega yfir landamærin , í neyð einnig með því að nota skotvopn .
Það stendur í lögunum , " sagði hún .
Hann var þá spurð hvort í lögum væru fyrirmæli um að skjóta og sagði svo ekki vera , enginn löggæslumaður vildi skjóta á flóttamann og það vildi hún ekki hendur , en þegar allt annað þryti – ultima ratio eins og hún orðaði það á latínu – ætti við að beita vopnavaldi og setti þar með friðhelgi landamæra skör ofar mannslífi .
Þessi orð ollu miklu uppnámi .
Sögðu gagnrýnendur flokksins að með þeim hefði gríman verið felld og hið rétta eðli hans komið í ljós .
Dálkahöfundar blaða á öllu litrófi stjórnmálanna fordæmdu Petry og settu orð hennar í samhengi við fjöldaaftökur nasista og fyrirmæli stjórnvalda austur-þýska alþýðulýðveldisins um að skjóta þá til bana , sem reyndu að komast yfir landamærin til Vestur-Þýskalands .
Sigmar Gabriel , leiðtogi sósíaldemókrata , SPD , lýsti yfir efasemdum um að AfD stæði á þeim grunni frelsis og lýðræðis , sem þýska lýðveldið væri reist á .
Petry var einnig gagnrýnd innan flokksins , en sú gagnrýni þótti hafa holan hljóm .
Eftir að ummælin féllu var forsíðugrein í Der Spiegel um AfD með fyrirsögninni " Haturspredikararnir " .
Í greininni var vöngum velt yfir því hvort reiði flokksmanna út í Petry stafaði frekar af því hvað hún hefði sagt eða að hún skyldi hafa sagt það svona stuttu fyrir kosningar .
Ætlunin sé að kynda undir ótta og gefa til kynna að fall Vesturlanda eða þýskrar menningar blasi við , en ekki að kveða of skýrt að orði .
Ummæli á borð við að beita byssum á landamærunum gætu fælt borgaralega kjósendur frá .
Rótin reiði sem víða er að finna Uppgangur AfD á rætur að rekja til tilfinningar um að allt sé á niðurleið .
Mörgum finnst þeir ekki fá möguleika til að fá að njóta sín að verðleikum .
Samfélagið haldi aftur af þeim .
Spurt hefur verið hvort svipað andrúmsloft sé að skapast og 1930 þegar kreppan mikla skall á og nasistar fóru að hasla sér völl .
Í kreppunni í Þýskalandi var allsherjarkreppa og aleiga fólks gat horfið á augabragði .
Nú er allt annað uppi á teningnum .
Flestir stuðningsmenn AfD segjast hafa það þokkalegt , þótt þeim gæti gengið betur .
Hins vegar ríkir mikil tortryggni í garð valdastofnana landsins , pólitískir stjórnendur eru " einræðisherrar " og fjölmiðlar " lygapressan " .
Slíkra viðhorfa má víða sjá stað og jaðarflokkar og stjórnmálamenn nærast á þeim víða um lönd .
Flokkar á borð við AfD koma vel út úr kosningum um þessar mundir og fljúga hátt í skoðanakönnunum .
Stuðningsmenn Donalds Trumps eru reiðir ríkjandi öflum .
Í Hollandi er Frelsisflokkur Geerts Wilders stærsti flokkur landsins samkvæmt skoðanakönnunum .
Svíþjóðardemókratar Jimmys Åkesons mældust fyrr á þessu ári stærsti flokkur Svíþjóðar .
Áfram mætti telja .
Þýskaland var undantekningin í þessum efnum , en svo er ekki lengur .
Andlit hins nýja flokks Frauke Petry er frá Austur-Þýskalandi líkt og Angela Merkel .
Hún sleit barnsskónum í Austur-Þýskalandi á tímum múrsins og bjó unglingsárin í vesturhluta landsins .
Faðir hennar flúði Austur-Þýskaland .
Það var ekki fyrr en eftir sameiningu Þýskalands að restin af fjölskyldunni fór vestur á bóginn .
Í viðtali við tímaritið Stern sagði Petry að lífið í vestrinu hefði valdið sér vonbrigðum .
Í Austur-Þýskalandi hefðu allir verið aðþrengdir , en í Vestur-Þýskalandi hefðu ekki verið nein mörk .
Petry hefur verið áberandi eftir að hún tók við flokknum Annar kostur fyrir Þýskaland , AfD , um mitt ár í fyrra .
Ekki minnkaði athyglin þegar hún sagði í blaðaviðtali að leyfa ætti þýskum landamæravörðum að skjóta farandfólk , sem reyndi að komast til Þýskalands með ólöglegum hætti .
Petry er fertug .
Hún lærði efnafræði og útskrifaðist 1998 með BS-gráðu frá háskólanum í Reading á Englandi og meistaragráðu frá Georg-August-háskóla í Göttingen árið 2000 .
2004 lauk hún doktorsprófi í Göttingen .
Árið 2007 setti hún á fót fyrirtæki í Leipzig sem framleiðir umhverfisvænt fjölúretan , sem hún er með einkaleyfi fyrir ásamt móður sinni , sem einnig er efnafræðingur .
Fékk hún orðu fyrir árið 2012 .
Í lok liðins árs dró hún sig í hlé frá fyrirtækinu og sagði þá í viðtali að það væri " einfaldlega ómögulegt að sameina stjórnmál á landsvísu og í héraði og fjölskyldu og fyrirtækið " .
" Ég vil ekki að börnin mín saki mig síðar um að hafa aldrei verið til staðar fyrir þau , " sagði hún .
" Ég er of lítið með þeim eins og er .
" Petry lagði áherslu á fjölskyldugildi í málflutningi sínum , en minna hefur farið fyrir því eftir að hún skildi við manninn sinn , prestinn Sven Petry , í fyrra og tók saman við Marcus Pretzell , þingmann AfD .
Pretzell hefur reyndar skipt um flokk síðan og er orðinn kristilegur demókrati .
Þrátt fyrir það hefur verið haldið fram að það sé fyrir tilverknað Pretzells að Petry gangist inn á auknar öfgar í málflutningi flokksins .
Í fréttaflutningi er iðulega vikið að stílhreinum klæðaburði Petry og unglegu útliti og hún sögð andlit uppsveiflu flokksins .
Petry vill lítið hafa með merkimiða að gera og í sjónvarpsumræðum þar sem rætt var hvort Þýskaland hefði sveiflast til hægri sagði hún að það væri rangt að nota merkmiða lýðskrums og hægri öfga á flokk sinn .
" Þetta snýst um að stjórmálamenn átti sig annað hvort á því að við þurfum hugmyndir sem leiða til lausna eða ekki , " sagði hún .
" Hægri og vinstri eru hugtök , sem hafa ekki átt við lengi .
" 