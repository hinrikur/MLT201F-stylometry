Frábært djók , maður ! Er þetta ekki annars djók ? Einhver ? Ha ! Bandaríska þjóðin og heimurinn allur er að vakna upp við vondan draum , forsetaframboð auðkýfingsins Donalds Trumps er ekkert grín .
Fátt virðist nú geta komið í veg fyrir að hann verði frambjóðandi Repúblikanaflokksins þegar gengið verður að kjörborðinu í nóvember .
Hvað sem manni finnst um Trump , manneskjuna og frambjóðandann , þá hefur verið stórmerkilegt að fylgjast með honum snúa bandarískum stjórnmálum á hvolf með nærveru sinni .
Fyrir örfáum mánuðum bar öllum stjórnmálaskýrendum saman um að útilokað væri að hann myndi hreppa tilnefningu flokksins .
Fyrir það fyrsta hefði Trump enga pólitíska reynslu , í annan stað hefði hann ekki flokksmaskínuna á bak við sig og í þriðja lægi væru lífsviðhorf hans of brengluð og öfgakennd .
Enginn talar svona lengur .
Trump hefur klofið Repúblikanaflokkinn í herðar niður .
Fjölmiðlakonan og stjórnmálaskýrandinn Rachel Maddow setti þetta skemmtilega fram í vikunni .
Í öðru horninu , segir hún , eru repúblikanar í stjórnkerfinu í Washington og þeir sem telja sig eiga " gamla góða flokkinn " , eins og hann er gjarnan kallaður .
Í hinu horninu eru kjósendur .
Við blasir að flokkurinn er í öngum sínum ; getur ekki hugsað þá hugsun til enda að Trump takist að ræna honum .
Kjörmannakerfið er flókið og hermt er að flokksmaskínan sé í raun og veru að íhuga að hafa útnefninguna af Trump enda þótt hann standi uppi sem yfirburðasigurvegari í forvalinu .
Gangi þeim vel ! En hvað er lýðræði svo sem milli vina ? Til vara er ekki hægt að útiloka að Repúblikanaflokkurinn finni sér annan frambjóðanda og tefli honum fram sem " óháðum " í kosningunum .
Allt verður reynt til að stöðva dólginn .
Það er ekki bara flokksmaskína repúblikana , ófrægingarherferð gegn Trump er hafin fyrir alvöru á landsvísu .
Kannski skilar hún árangri , kannski hefur hún þveröfug áhrif .
En getur flokkurinn ekki sjálfum sér um kennt ? Hverslags valkostur er Ted Cruz ? Hann er jafnvel stækari en Trump .
Hverslags valkostur er Ben Carson ? Gengur hann ekki bara í svefni ? Marco Rubio átti að vera rödd skynseminnar , alltént í hugum sumra , en hann virðist ekki ná til fólks .
Nei , það er tómt mál um að tala .
Repúblikanaflokkurinn verður að sætta sig við Donald Trump og að óbreyttu stendur aðeins Hillary Clinton á milli hans og Hvíta hússins .
Og geta gamlir og gegnir repúblikanar hugsað sér að kjósa hana ? 