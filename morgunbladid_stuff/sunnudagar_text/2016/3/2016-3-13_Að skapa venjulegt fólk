Kristín Júlla Kristjánsdóttir var venjuleg þriggja barna móðir í Garðinum þegar örlögin tóku í taumana og ein auglýsing í blaði breytti öllu .
Hún ákvað að fara að farða fyrir kvikmyndir og auglýsingar .
Nú , rúmum áratug síðar , gerir hún það gott í bransanum .
Tvær Eddur sitja á hillunni og ótal skemmtilegar minningar hafa skapast sem hún deilir með lesendum .
Ásdís Ásgeirsdóttir asdis@mbl.is Edduverðlaunastyttan sem Kristín Júlla fékk í fyrra fyrir förðun í Vonarstræti hefur fengið félagsskap .
Nú standa þær tvær saman því Kristín fór heim með aðra styttu um daginn , að þessu sinni fyrir förðun í kvikmyndinni Hrútum ; mynd sem sópaði til sín ellefu verðlaunum .
Kvikmyndasminkan Kristín hefur í nógu að snúast og margt hefur drifið á daga hennar síðan lífið tók aðra stefnu .
Fjórtán tíma dagar Kristín kemur til dyranna eins og hún er klædd , eða réttara sagt inn á kaffihúsið í Borgartúni .
Hún er frjálsleg til fara í flaksandi köflóttri skyrtu og lítið sem ekkert máluð .
Förðunarmeistarinn segist yfirleitt bara nota dagkrem og maskara .
En persónurnar sem hún skapar eru vandlega farðaðar , oft svo vel að það lítur út fyrir að þær séu það alls ekki ! Við súpum á tvöföldum latte og hefjum spjallið .
Kristín á ættir að rekja til Siglufjarðar þar sem hún á hús en er uppalin og býr enn í Garðinum , lengst suður með sjó .
Þar býr hún með manni sínum Guðmundi , sem er sjómaður og tveimur sonum en elsti sonurinn er fluttur að heiman .
Hún vill hvergi annars staðar búa en segir stundum leiðigjarnt að keyra til og frá vinnu til höfuðborgarinnar .
" Það er yndislegt að vera í Garðinum en ég er dálítið leið á því síðustu ár að vera alltaf að keyra á milli .
Það getur verið erfitt á veturna ; þetta er búið að vera þungur vetur .
Ég er svona klukkutíma á milli staða og þegar það eru tólf tíma tökudagar verður dagurinn minn fjórtán tímar , " segir hún .
Skyndiákvörðun sem breytti öllu Kristín rekur sitt eigið fyrirtæki , Júlla ehf. og segist hafa nóg að gera .
Verkefnin bíða hennar í röðum .
En hún hefur ekki alltaf verið í þessum bransa .
Áður en hún fór í förðunarnám var hún í ýmsum störfum en hún varð ung móðir .
Þegar hún var rúmlega þrítug , þriggja barna móðir í Garðinum , var hún orðin leið og þyrsti í að komast í spennandi starf .
" Ég er svo mikill spennufíkill og það hentaði mér aldrei að vinna níu til fimm .
Þetta var skyndiákvörðun í raun og veru .
Ég sá auglýsingu frá No Name-förðunarskólanum og hugsaði bara , já , já , ég læri þetta og fer að vinna við kvikmyndir , " segir hún en mörgum fannst hún setja markið hátt .
" Fólki fannst ég bara klikkuð , maður fer ekkert bara og lærir förðun og fer svo að vinna við kvikmyndir en ég ætlaði aldrei að fara í árshátíðarfarðanir .
Ég fór með þetta markmið , að fara að vinna við auglýsingar eða bíó , " segir Kristín .
Byrjaði ferilinn í sjálfboðavinnu " Ég trúi mjög á alheimslögmálið , " segir Kristín er hún fékk strax verkefni í kvikmyndum .
" Ég tók ákvörðun um að fara í kvikmyndaskólann og bauð mig fram í útskriftarverkefnin hjá nemendunum þar .
Þá var Kristín Jóhannesdóttir leikstjóri skólastjóri þar og hún var mjög hrifin af þessari hugmynd .
Þau borguðu bara bensínið .
Þar kynntist ég því að vera á setti og kynntist fullt af fólki sem er í dag fólk sem er að vinna í bransanum , " segir hún .
Eftir þessa reynslu fór Kristín á framhaldsnámskeið í förðun hjá Eskimó en þar kenndi Fríða María Harðardóttir .
" Þar kynntumst við mjög vel og hún var á fullu að vinna í auglýsingum .
Hún tók stóra áhættu og sendi mig að vinna í Coca Cola-auglýsingu sem hún ætlaði að gera og Reynir Lyngdal leikstýrði .
Þetta voru þriggja daga tökur .
Þetta var fyrsta reynslan mín í að bera ábyrgð .
Þarna var ég bara komin inn .
Það var hringt í mig fljótlega aftur út af auglýsingu , " segir Kristín en eftir þetta fór boltinn að rúlla .
Að búa til venjulegt fólk Ég spyr hvað sé skemmtilegast við starfið .
" Að fá að skapa .
Að fá að skapa karaktera .
Mér finnst bara ótrúlega gaman að fá að búa til venjulegt fólk , " segir hún .
Ég hvái .
" Búa til venjulegt fólk ? " " Já , venjulegt fólk , oft er það mesta vinnan .
Tökum dæmi með Rétt þar sem aðalpersónurnar , sem Steinunn Ólína og Steini Bach leika , eru bara algerlega venjulegt fólk .
Það er ekkert búið að búa til glamúr í kringum það , svona er bara fólk , " segir Kristín .
" Þarftu þá mikið að gera ? " spyr ég sem ekkert veit um kvikmyndaförðun .
" Jú , það er svo fyndið , maður þarf einmitt svo mikið að gera .
Eins og í Rétti , ég er að mála Steinunni Ólínu heilmikið .
Það er oft mesta trixið , að búa til þetta náttúrulega .
Við vorum að búa til hana Gabríelu .
Steinu fannst geggjað að fá að leika þennan karakter og við þurftum að taka hana heilmikið niður , hún er glæsileg kona og alltaf flott .
Þetta er líka erfitt fyrir leikkonu , að líta alltaf út fyrir að vera svona , með hárið alltaf dáldið slepjað .
Þetta var heilmikil vinna , við þurftum til dæmis að byrja alla morgna að setja rúllur í hárið , þú hefðir aldrei trúað því ! Hún er með smink , meik og maskara en þú sérð það ekki , " útskýrir Kristín .
" Það er alveg vinna að gera fólk " dull " ! " Siggi safnaði tánöglum í marga mánuði Kristín naut þess mjög að vinna að myndinni Hrútum .
" Mér finnst svo skemmtilegt að gera bíómynd þar sem þú sérð ekki að fólkið er farðað , og þannig á það líka að vera , " segir hún .
" Ef búningar og smink eru ekkert áberandi heldur falla algerlega að öllu hinu , þá er það vel heppnað .
Eins og með Hrúta , ég er rosa stolt af henni .
Þar er ýmislegt sem fólk gerir sér ekki grein fyrir .
Ég lét Sigga Sigurjóns safna tánöglum í marga mánuði ! Hann þurfti að hafa langar og gular táneglur en hann klippir þær einmitt í myndinni .
Lísa konan hans Sigga var ekkert ánægð með mig ! Og hann að safna öllu þessu skeggi , " segir Kristín og brosir að þessu .
" Allt sem ég gat til að gera hann slæman ! Ég lét hann safna hárunum í nefinu og hann mátti ekki klippa augabrúnirnar , " segir hún hlæjandi .
" Hvernig fannst honum þetta ? " spyr ég .
" Honum fannst það æðislegt ! Ótrúlegur maður , samvinnuþýður .
Honum fannst þetta bara æðislegt .
Þeir fóru í svo mikinn karakter , hann og Teddi , og æfðu þetta mjög lengi , " segir Kristín en hún segist njóta þess að vinna með slíkum listamönnum .
Pústað í stólnum hjá Kristínu Oft setjast leikarar í stólinn hjá Kristínu og fá útrás .
" Þá verða þeir svo miklir vinir manns .
Þetta er mjög náin vinna .
Persónulegustu tengsl leikara eru við sminkuna , " segir hún .
" Ertu eins og barþjónninn , eins konar sálfræðingur ? " " Já , algjörlega .
Það er 100% trúnaður þarna inni .
Við erum fyrir luktum dyrum .
Það er pústað í þessum stól ! Leikari kemur kannski illa stemmdur eða þreyttur og kemur inn til okkar og svo mætir hann á sett eftir klukkutíma og allt í góðu , lítur ótrúlega vel út og ekki að sjá að neitt hafi verið að .
Leikstjóri veit aldrei hvað er búið að ganga á .
Leonardo di Caprio lýsti þessu vel í ræðu einu sinni en þar þakkaði hann sérstaklega sminkunni sinni .
Hann sagði einmitt að leikarar væru ekki neitt ef ekki væri fyrir sminkurnar á slæmum dögum .
" Móri er í uppáhaldi Kristín segir að Móri í Vonarstræti sé sá karakter sem hún haldi mest upp á af sínum sköpunarverkum .
" Ég held að það verði bara alltaf Móri .
Bæði útlitslega og ekki síður karakterinn sem lifnaði svo við að hann er ennþá í lífi mínu .
Maður trúir svo virkilega að Móri sé bara til .
Við Steini áttum ótrúlega náið vinnusamband , þetta var ekkert smá , hann var í stólnum hjá mér tvo til þrjá klukkutíma á hverjum morgni .
Hann er með gerviskegg og gervihár og gervitennur , " segir Kristín en ekki var hægt að láta Þorstein safna skeggi vegna annarra sena þar sem hann var skegglaus .
Hún lýsir þessu nánar .
" Móri var með alskegg alla myndina og það eru límingar .
Það eru alveg ótrúlega mörg " extreme close up " í þessari mynd .
Það var líka svo góð samvinna á milli okkar Steina og það var aldrei farið af stað án þess að ég væri búin að fara yfir allt , " segir hún sem fylgist með öllum tökum á mónitor og getur því gripið inn í ef hún sér að gervið er ekki að virka .
Þetta er líka oft mikil samvinna með ljósamönnunum .
" Eins og í Hrútum unnum við mjög náið saman .
Ljósamaðurinn kallaði kannski á mig og spurði hvort ekki vantaði glampa hér og þá setti ég vaselín punkt þar og hann ljósið á móti , " útskýrir hún .
" Þetta skiptir ótrúlegu máli , lýsingin getur verið hlý eða köld og breytt kannski litnum í hárinu .
Og ef það er hörð lýsing þarf sminkið að vera öðruvísi .
" Kiknaði í hjánum yfir Sean Penn Kristín hefur unnið með stórstjörnum á borð við Ben Stiller og Sean Penn en þeir voru hér við tökur á The secret life of Walter Mitty .
" Ég farðaði ekki Ben Stiller , hann er með einkasminku .
En ég var yfir sminkdeildinni í myndinni á Íslandi , fyrir utan hönnuðinn , " segir hún en tökurnar stóðu yfir í fimm vikur .
Kristín er ekki með stjörnur í augunum yfir Ben Stiller .
" Ég kynntist honum ekkert mikið .
Hann er svo sem ósköp venjulegur maður .
Ég var ekki " starstruck " , " segir hún .
" Maðurinn sem ég var " starstruck " yfir var Sean Penn .
Ég hefði aldrei trúað því .
Ég hélt að ég myndi aldrei verða það .
Það er bara mottó hjá mér að það er enginn æðri en annar , " segir Kristín og lýsir því hvernig það var þegar hún sá Sean Penn í fyrsta sinn .
" Við vorum fyrir austan í tökum þegar Sean Penn kom .
Hann labbar inn á hótelið , lítill og hjólbeinóttur " hillbilly " í kúrekaskyrtu og gallabuxum , í bomsum með derhúfu .
Sko , svo mikill " hillbilly " ! Hann labbar bara inn og í alvörunni , þá gerist það sem fólk talar um , ég fékk í hnén ! Ég kiknaði bara , " segir hún og brosir .
Hún segir Penn hafa verið alþýðlegan og hann hafi til að mynda afþakkað bílstjóra og viljað keyra sjálfur .
" Hann kveikti sér bara í sígarettu inni og enginn þorði að segja neitt og svo drap hann bara í á matardiskinum .
Og það voru bara allir eins og ég með í hnjánum , " segir hún og hlær .
" Einu sinni hlammaði hann sér við hliðina á mér í matartjaldinu ! Og þá gat ég ekki borðað , " segir hún og sýpur hveljur yfir tilhugsuninni .
Frjáls eins og fuglinn á jöklum Starfið hefur leitt Kristínu víða en hún hefur ferðast bæði innanlands og erlendis til að farða .
Hún segir það , ásamt að búa til karaktera , það skemmtilegasta við starfið .
" Það er eitt það skemmtilegasta sem ég geri , þessi forréttindi að fá að ferðast svona mikið .
Þó að mér hafi alltaf þótt gaman að skoða landið mitt þá gerum við það ekki eins í þessum bransa , því við erum oft að fara á einhverja leynda staði .
Ég er alveg sjúk í jöklana , bæði Langjökul og Vatnajökul .
Það er heilun að vinna á þessum stöðum .
Að vera uppi á jökli í heilan dag og ekki í símasambandi .
Og í alvörunni , maður verður eins og fuglinn , svo frjáls .
Maður losnar við allt , allar áhyggjur , " segir hún uppnumin .
" Svo hef ég unnið í svissnesku Ölpunum .
Það var mikil upplifun að vinna í 3.000 metra hæð og fara í kláf í vinnuna .
Ég að deyja úr lofthræðslu , ég hugsa að ég geri þetta aldrei aftur í lífinu ! " segir hún .
Fengum hláturskast í stórhríð Ég spyr hvað sé það klikkaðasta sem hún hafi lent í .
" Það er þegar við lentum í Grænlandsstorminum uppi á Langjökli 2012 .
Það var í janúar og svokallaður Grænlandsstormur gekk yfir landið og við vorum að taka upp bíómyndina Frost .
Við erum uppi í tökum þegar stormurinn skellur á .
Þetta var frábært fyrir myndina .
Það var rosalegt , ég held að það hafi farið upp í 50 metra .
Við vorum með tvo skúra þar sem við héldum til og það var kaðall sem var strengdur á milli kamarsins og skúranna .
Við máttum aldrei fara færri en tvö og helst þrjú í einu á kamarinn .
Ég og Magga Einars búningahönnuður þurftum að fara og fórum saman .
Við skriðum .
Á miðri leið komumst við ekki lengra , við gátum ekki andað .
Þá lögðumst við niður , haldandi í kaðallinn , og fengum hláturskast ! Þegar ég hugsa til baka hugsa ég : vorum við að gefast upp ? Ég veit það ekki .
Við vorum að kafna .
Við hefðum auðvitað verið rammvilltar ef við hefðum ekki verið með kaðallinn .
Svo bara hlógum við og hlógum .
Á endanum þegar við komumst að kamrinum og opnuðum hann , þá var hann alveg lokaður af snjó , " lýsir hún .
Þau voru svo kölluð niður af jöklinum af Almannavörnum .
" Og þegar við fórum í trukkinn þá var hann bilaður .
Við héldum þar til í nokkra klukkutíma , " segir hún en saman voru þau um tuttugu manns .
" Maður hefur oft lent í einhverju , en þetta er minnisstæðast .
" Eddan er heiður og virðing Við tölum um Edduna .
Og það tvær .
" Það er ótrúlega gaman að fá viðurkenningu á störfum sínum , það er ákveðin virðing .
Og flott að vera með það á ferilskránni , " segir Kristín en hún segist hafa orðið hissa að vinna Edduna í ár .
" Ég er ekki að segja að ég eigi það ekki skilið , því ég er mjög ánægð með þessa mynd , Hrúta .
En hinar , Heba Þóris og Áslaug Sigurðar sem voru tilnefndar með mér gerðu líka flotta hluti .
Mér fannst við allar eiga hana skilið .
" Kristín talar um heiðursverðlaun Eddunnar sem að þessu sinni komu í hlut Rögnu Fossberg .
" Ég er svo ánægð að Ragna Fossberg , móðir þessarar starfstéttar , skyldi fá heiðursverðlaunin .
Það er svo mikil virðing og heiður fyrir okkar stétt .
Mér fannst með þessu að okkar stétt færi upp á næsta plan .
Það loðir ennþá við að framleiðendur spyrji , þarf sminku ? " Hollywood heillar ekki Ýmislegt er á döfinni á næstunni .
" Ég er að fara að gera stuttmynd sem Nanna Kristín er að leikstýra og Ólafur Darri leikur aðalhlutverk .
Síðan er alls konar sem ég er ekki búin að skrifa undir , " segir hún dularfull .
" Hvað um Hollywood , kallar það ? " " Nei , ég hef neitað mörgum verkefnum .
Þetta heillar mig ekki neitt .
Mig langar frekar að vera gervahönnuður að íslenskri bíómynd , heldur en að vera aðstoðarmaður að erlendri .
Fínt að vera góð á Íslandi .
" Kaffið okkar er orðið kalt og kominn tími til að kveðja .
Ég spyr að lokum : " Hefurðu lent í að gervinefið af einhverjum festist bara ekki ? " " Já , iðulega , " segir hún og hlær .
Spennandi verkefni Hjartasteinn : Hár og förðun , 2015 .
Réttur III : Hár og förðun , 2015 .
Regnbogapartý : Hár og förðun , 2015 .
Hrútar / Rams : Hár og förðun , 2014 .
Blóðberg : Hár og förðun , 2014 .
Drekasvæðið : Hár og förðun 2014 .
Vonarstræti / Life in a fishbowl : Hár og förðun , 2013 .
Hraunið : Hár og förðun , 2013 .
Fólkið í blokkinni : Hár og förðun , 2013 .
Game of Thrones : Aðstoðarförðunarmeistari , 2012 .
The secret life of Walter Mitty : Yfir Íslandsdeildinni í förðun , 2012 .
Hæ Gosi 3 : Hár og förðun , 2012 .
Wegener : Hár og förðun , 2011 .
Amundsen vs .
Scott : Hár og förðun , 2010 .
Sumarsól : Hár og förðun , 2011 .
Okkar eigin Ósló : Hár og förðun , 2010 .
Rokland : Hár og förðun , 2009 .
Jóhannes : Hár og förðun , 2009 .
Hæ Gosi 2 : Hár og förðun , 2011 .
Hæ Gosi 1 : Hár og förðun , 2010 .
Hamarinn : Aðstoðarmanneskja við hár og förðun , 2008 .
Frost : Hár og förðun , 2012 .
XL : Hár og förðun , 2012 .
Öðruvísi maður : Hár og förðun , 2011 .
