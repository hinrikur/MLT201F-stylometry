Það er alkunna að íþróttastarf og annað skipulagt tómstundastarf getur haft margvísleg jákvæð áhrif á börn og unglinga .
Hafa rannsóknir þannig sýnt fram á jákvæð áhrif á námsárangur , andlega líðan og félagslega virkni sem og minni líkur á reykingum og drykkju ef börn fá að stunda eitthvað uppbyggilegt utan skólatíma .
En málið er ekki svona einfalt , að sögn Viðars Halldórssonar .
Viðar er lektor í félagsfræði við Háskóla Íslands og hefur gert ítarlegar rannsóknir á íþróttastarfi barna .
" Það eitt að stunda íþróttir hefur lítið að segja um þau jákvæðu áhrif sem sóst er eftir og skiptir máli í hvers konar félagslegu umhverfi íþróttastarfið fer fram .
Börn og unglingar sem stunda íþróttir utan íþróttafélaga , t.d. með því að hitta félagana reglulega til að spila körfubolta , virðast ekki njóta sömu jákvæðu áhrifa á lífsstíl og viðhorf og þau sem taka þátt í skiplögðu íþróttastarfi .
" Viðar segir líklegustu skýringuna á þessu að í gegnum starf íþróttafélaganna fái börnin aga og aðhald og smitist af þeim gildum og hefðum sem skapast hafa hjá félögunum í gegnum tíðina .
" Þau eru undir leiðsögn fullorðins þjálfara , sem oft er með töluverða sérþekkingu og menntun á sínu sviði , og að auki eru foreldrarnir alla jafna virkir þátttakendur í starfinu .
" Þar með er ekki öll sagan sögð , heldur virðast áhrif íþróttastarfsins mismunandi eftir löndum og heimshlutum .
" Það á til dæmis við í löndum Austur-Evrópu en þar geta áhrifin jafnvel verið þveröfug , þar sem líkur eru á að þátttaka ungmenna í íþróttastarfi tengist aukinni áfengisneyslu .
En það er ekki heldur hægt að segja að það sé endilega óæskilegt að börn stundi íþróttir utan íþróttafélaga , því þar læra þau að taka ákvarðanir og leysa úr málunum , skipta í lið , fylgja reglum og taka á þeim vandamálum sem upp koma – á eigin forsendum .
" Atvinnuvæðing leiksins Fleira hangir á spýtunni .
Greina má merki þess að hjá sumum íþróttafélögum sé íþróttastarf barna í vaxandi mæli skipulagt með það fyrir augum að búa til afreksfólk .
Mörg börn , og einnig marga foreldra , dreymir um að búa til litla knattspyrnu- eða handboltastjörnu þar sem framtíðar " atvinnumennska " verður útgangspunkturinn í íþróttastarfinu .
Birtist þetta meðal annars í tíðari æfingum en áður hjá yngri hópunum .
Er Viðar ekki svo viss um að þetta sé æskileg þróun , bæði hvað varðar jákvæðu áhrifin á þroska og lífsvenjur barnanna og líka hvað varðar árangur úti á vellinum þegar komið er í efstu flokka .
" Það er talað um atvinnuvæðingu leiksins í þessu tilliti , þar sem ofuráhersla er lögð á að sigra frekar en að hafa einfaldlega gaman af leiknum .
Þessi nálgun getur verið óæskileg og m.a. leitt til ofþjálfunar , álagsmeiðsla , kvíða , átröskunar og brottfalls úr íþróttastarfinu , en að sama skapi skapað einstaka leikmenn sem gengur vel úti á vellinum , " útskýrir Viðar .
Er það einmitt rétt blanda atvinnumennsku og leiks , að sögn Viðars , sem kann að skýra góðan árangur íslenskra landsliða í alþjóðlegum keppnum .
" Það má halda því fram að íslensku atvinnumennirnir búi enn yfir einhvers konar " hreinleika " og iðki íþrótt sína ekki aðeins til að sigra andstæðinginn heldur vegna þess að þeir eru að gera eittthvað sem þeir elska að gera .
Íslensku landsliðin , sem nú er að ná miklum árangri á alþjóðavettvangi , einkennast af vinskap og jákvæðri stemningu og virðast fyrir vikið standa betur að vígi á mótum .
Er skemmst að minnast evrópskra stórliða , eins og Chelsea , Manchester United eða Real Madrid , sem nú um stundir hafa á að skipa frábærum knattspyrnumönnum en virðast ekki ná árangri því það vantar einhverja gleði , stemningu og vinskap í leikinn .
" 