Fjórir var fínt .
Sex allt í lagi .
Átta heldur mikið .
Tíu undarlegt og nú er þetta eiginlega bara orðið vandræðalegt .
Hvað ætla frambjóðendur til embættis forseta Íslands eiginlega að verða margir ? Tuttugu , þrjátíu ? Smart yrði að hafa þá 23 , eða jafnmarga og íslensku landsliðsmennina á EM í Frakklandi .
Þannig mætti knýta þessa tvo merkisviðburði í júní-mánuði órofa böndum .
24 hafa sóst eftir embættinu til þessa , í sjö forsetakosningum .
Freistandi væri líka að slá þeim uppsafnaða fjölda við .
Annars heyrist mér fólk hafa mismikinn húmor fyrir þessu .
" Hefur enginn boðið sig fram í dag ? " -spaugið er orðið landlægt , og eins " Ertu undir feldi ? " Forsetakjörið er að verða eitt allsherjar djók .
Og þeim fjölgar stöðugt sem lýsa því yfir í mín eyru að þeir hafi hreinlega ekki lyst á því að kjósa í sumar .
Það held ég að sjónvarpsstöðvarnar séu farnar að svitna milli tánna .
Hvernig verður eiginlega staðið að kappræðum frambjóðenda í vor ? Sjálfstæðu stöðvarnar geta vitaskuld valið og hafnað en Ríkissjónvarpið þarf að bjóða allri hersingunni inn á gafl .
Verða þeir allir í settinu í einu , í maraþonútsendingu , tólf eða fjórtán klukkutíma ? Eða verður þeim hleypt inn í hollum , mögulega eftir stafrófsröð ? Myndi þá útsendingin hefjast í bítið ? Venjulega hafa kappræður forsetaframbjóðenda tekið eina til tvær klukkustundir .
Alltént í minningunni .
23 frambjóðendur koma ekki miklum upplýsingum á framfæri innan þess ramma .
Sé fyrir mér opinbert Íslandsmót í símaskeytasendingum ! Kjósið mig .
Stopp .
Ég er bestur ! Stopp .
Rosalega hefur sitjandi forseti , Ólafur Ragnar Grímsson , gert embættið aðlaðandi .
Mest hafa sex sóst eftir embættinu í einu til þessa .
Í sögulegu samhengi hafa forsetaframbjóðendur einkum og sér í lagi verið af tvennum toga ; annars vegar fólk sem gegnt hefur áberandi embættum eða störfum og hins vegar sérvitringar .
Nú hefur gefið kost á sér fjöldi fólks sem heyrir til hvorugum flokknum .
Bara venjulegt fólk úti í bæ ; Jói á bolnum .
Án efa allt hið mætasta fólk , með raunverulegan metnað fyrir sína hönd og þjóðarinnar .
Hvað dregur allan þennan fjölda að embættinu ? 26. greinin ? 