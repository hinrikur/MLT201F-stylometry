Ef þú ert einn af þeim sem loka öllum öppum sérstaklega til þess að kreista smávegis aukaorku út úr rafhlöðunni í iPhone-símanum þínum ættirðu bara að hætta því núna .
Yfirmaður hjá Apple , Craig Federighi , blæs á þá mýtu að það að " drepa " öpp sem ekki er verið að nota hjálpi til við að auka rafhlöðuendinguna .
Hann segist sjálfur ekki gera þetta og ítrekar að það sé ekki nauðsynlegt .
Þetta kemur fram í svari Federighi , sem er yfir iOS og OS X , við tölvupósti sem barst Tim Cook , forstjóra Apple .
Federighi fékk tölvupóstinn áframsendan og tók sér dag í að svara og var svarið afdráttarlaust .
Þetta er ekki í fyrsta skipti sem reynt er að varpa ljósi á þetta en á stuðningssíðu Apple kemur fram að engin þörf sé á að loka appi nema það sé frosið .
Öppin sem birtast þegar tvísmellt er á heimahnappinn eru ekki í raun og veru í gangi í bakgrunninum .
Það sem fólk þarf þó að varast ef það vill spara batterí er að öpp séu ekki að nota staðsetningu að óþörfu því staðsetningarþjónusta er frek á rafhlöðuna .
