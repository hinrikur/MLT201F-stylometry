Ég hef nú þekkt þetta verk lengi , frá þeim tíma þegar ég var að læra á klassíska gítarinn .
En þetta verður í fyrsta skipti sem ég flyt það , og í fyrsta skipti sem ég flyt klassískan gítarkonsert , " segir Guðmundur Pétursson gítarleikari .
Hann stígur á sunnudag á svið Menningarhússins Hofs á Akureyri , ásamt Sinfóníuhljómsveit Norðurlands , og flytur fyrir hlé verkið sem hann er að tala um , hinn rómaða konsert fyrir klassískan gítar og hljómsveit , Concierto del Sur , eftir Manuel Ponce .
Eftir hlé leikur hann síðan splunkunýjan konsert eftir sjálfan sig , Konsert fyrir rafmagnsgítar og hljómsveit .
Hvað varðar fyrri konsertinn hefur Guðmundur meðal annars leikið á klassískan gítar með Kammersveit Reykjavíkur og það segir hann það næsta sem hann hefur komist því að leika konserta að flytja verk fyrir gítar og kammersveit eftir Þorkel Sigurbjörnsson .
Þá hefur hann leikið í verkum eftir Leif Þórarinsson , Atla Heimi Sveinsson og fleiri .
" Flutningur slíkrar klassískrar eða samtímatónlistar hefur ekki verið mitt helsta viðfangsefni , " segir Guðmundur sem hefur þó komið afar víða við í íslensku tónlistarlífi með gítara í höndunum .
" Mér var boðið að flytja annars vegar klassískan gítarkonsert og hins vegar annan með rafmagnsgítar og ýmsir klassískir komu til greina .
Flestir þeir frægustu eru í þessum spænska og suðurameríska stíl og þekktastur þeirra er konsert eftir Aranjuez en það má segja að þessi eftir Ponce sé sá næsti þar við .
Hann er mjög mikið fluttur .
Mér fannst liggja of beint við að velja konsert Aranjuez og valdi hinn .
" Þetta er konsert í þremur þáttum og Guðmundur segist hafa byrjað að skoða hann og læra fyrir tæpu ári .
Fjárfesting gítarleikarans " Hvað rafmagnsgítarkonsertinn varðar þá byrjaði ég á að skoða nokkra slíka en var satt best að segja ekkert mjög hrifinn af þeim .
Ég fékk þá þessa hugmynd , að skrifa sjálfur konsert í mínum stíl .
Þegar verki er lýst með þessum orðum , konsert fyrir rafmagnsgítar og sinfóníuhljómsveit , þá kann sumum að þykja gítarinn virka eins og hálfgerð boðflenna með hinni klassísku hljómsveit .
Þannig virkaði það að minnsta kosti á mig en ég taldi að ef ég myndi skrifa konsert þar sem ég byggði á mínum eigin stíl gæti ég látið hljómsveitina mæta rafmagnsgítarnum með þeim hætti sem ég myndi sjálfur vilja heyra , " segir Guðmundur og bætir við að þar sem gríðarleg vinna felist í því að undirbúa sig fyrir flutning á slíkum konsert líti hann nú á það sem ákveðna " fjárfestingu " fyrir sig að hafa samið og undirbúið fyrir flutning eigið tónverk .
Guðmundur segir rafmagnsgítarkonsertinn taka um 35 mínútur í flutningi og er hann einnig í þremur þáttum .
En þegar hann segir konsertinn vera í sínum stíl , hvað á hann þá við ? " Í báðum þessum konsertum er gítarinn vitaskuld í forgrunni og hvað varðar klassíska konsertinn sem ég leik má tala um stöðluð stílbrigði .
Verk Ponce er vissulega dæmigerð síðrómantísk tuttugustu aldar gítarmúsík .
Það er ákveðinn stíll , ákveðinn skóli .
En þegar kemur að því að ég leiki konsert með rafmagnsgítar finnst mér það kalla á persónulegri nálgun .
Ég vildi mæta þeirri nálgun og spila eins og mér er eiginlegt .
Næsti maður sem leikur á rafmagnsgítar leikur allt öðruvísi en ég .
" Það eru sóló Eins og landsmenn þekkja er Guðmundur gríðarlega fjölhæfur gítarleikari sem virðist geta stigið inn í hvaða kombó sem er .
" Út frá músíklegu sjónarmiði hef ég samt minn stíl og mína nálgun á rafmagnsgítarinn þótt ég flytji ýmsar tegundir af tónlist .
Á undanförnum árum hef ég líka gefið út þrjár plötur með eigin músík og með það í huga taldi ég líka , þegar ég ákvað að semja konsertinn sjálfur , að þá hlyti að koma eitthvað áhugavert út úr því , og líklega frekar en ef ég væri að rýna í nótnaparta sem einhver annar hefur skrifað fyrir gítar og hljómsveit .
" Finnst Guðmundi vera skyldleiki milli konsertsins nýja og nýjustu plötunnar , Sensus , sem hann sendi frá sér í haust ? " Ákveðin höfundareinkenni koma augljóslega fram en formið er annað ; orkestran kallar á öðruvísi músík , " svarar hann .
" Síðasta platan mín er frekar ryþmískt statísk og konsertinn er það á köflum en ég geri líka ýmislegt sem er orkestralt og vitna einnig í hluti af allt öðrum toga .
" Eru engin gítarsóló ? " Jú , " svarar Guðmundur og glottir .
" Það eru sóló .
Og það mætti segja að það væru nánast fleiri sóló í konsertinum en á plötunum mínum .
Þetta er önnur músík en ég hef áður gert þótt það séu alltaf höfundareinkenni í hverju sem maður er að gera ; í konsert sem þessum , þegar maður semur djassmúsík eða annað .
" Talandi um djassinn , þá hlaut lagið Henrik eftir Guðmund með hljómsveitinni Annes Íslensku tónlistarverðlaunin á dögunum , og hann hefur líka leikið allrahanda rokk og popp og meðal annars farið á kostum með ýmsum útgáfum Memfismafíunnar og Senuþjófum Megasar , og þá hefur hann leikið blús frá unga aldri og vakti sjálfsagt þar fyrst athygli margra .
Finnst honum þetta allt skemmtilegt ? " Já .
Þetta er allt skemmtilegt .
En enn og aftur þá finnst mér vera einn og sami þráðurinn gegnum þetta allt saman – þetta eru mismunandi hljóðheimar en ég er alltaf að tala upp úr sama grunnhjartanu .
" Blúsinn sé einfaldur , " mjög verbal " og spilaður á " lýrískum miðum á skapandi hátt " .
Sama sé með djassinn , " þótt hann sé aðeins flóknara format og ryþmískt öðruvísi , og þegar maður semur konsert sem þennan er maður enn og aftur að gera það sama nema það er meiri arkitektúr í því , mörgum röddum og hugmyndum er teflt saman .
Maður er alltaf að músisera út úr sömu tilfinningunni ...
Í raun og veru er maður líklega alltaf að gera það sama nema hver tónlistartegund hefur mismunandi takmarkanir .
Í gítarkonsert sem þessum er ramminn til að mynda mjög víður , " segir Guðmundur og segist eiga nóg af hugmyndum í næstu verk .
Gítarleikarinn heldur áfram að þenja tónlistarheim sinn út .
