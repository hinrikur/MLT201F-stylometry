Maria Sharapova , ein fremsta tenniskona heims , kunngjörði í vikunni að hún hefði fallið á lyfjaprófi á Opna ástralska meistaramótinu í janúar síðastliðnum og á hún nú yfir höfði sér allt að fjögurra ára keppnisbann .
Sharapova , sem er 28 ára gamall Rússi , viðurkennir að hafa tekið inn hjartalyfið meldonium í um áratug en segir það hafa verið að læknisráði vegna veikinda sem hún glímdi við á unglingsaldri .
Löglegt var að neyta meldonium þangað til um síðustu áramót , að lyfið var sett á bannlista hjá keppnisíþróttafólki .
Sharapova segir þá breytingu á hinn bóginn hafa farið framhjá sér .
Hún hafi þekkt lyfið undir samheitinu mildronate og ekki gert sér grein fyrir því að um eitt og sama lyfið væri að ræða .
Þess má geta að Sharapova er hvorki fyrsti né síðasti íþróttamaðurinn til að falla á lyfjaprófi vegna neyslu meldonium á þessu ári .
Þeir hafa fallið hver um annan þveran , Sharapova er bara langfrægust þeirra , og þess vegna hefur kastljós fjölmiðla beinst að þessu líttþekkta lettneska lyfi .
Eins undarlega og það hljómar voru tíðindin ekki slæm fyrir framleiðandann en meldonium hefur runnið út eins og heitar lummur eftir játningu Sharapovu .
Neytendur ættu þó að sleppa því að skrá sig til þátttöku á íþróttamótum á næstunni .
Viðbrögð við málinu hafa verið blendin .
Sumir trúa skýringum Sharapovu og segja hana aðeins hafa verið óheppna .
Hún hafi ekki vísvitandi verið að taka inn ólöglegt lyf og taka beri tillit til þess þegar dómur verður kveðinn upp í málinu .
Aðrir eru sannfærðir um að aðeins sé um yfirklór að ræða , rannsóknir bendi ótvírætt til þess að meldonium hafi jákvæð áhrif á árangur íþróttamanna í keppni og það hljóti Sharapova , þjálfarar hennar og læknar að hafa vitað .
Ekki er langt síðan framleiðandi lyfsins upplýsti á alþjóðlegri ráðstefnu að meldonium hefði í senn áhrif á spartverskt atgervi íþróttamanna , þol þeirra og endurheimt eftir keppni .
Nú í vikunni var allt annað hljóð komið í strokkinn ; eftir að Sharapova upplýsti um málið sagði hann lyfið aðeins hafa áhrif á endurheimt og líkti áhrifunum við það að fá sér góða steik eftir keppni til að koma líkamanum aftur í toppstand .
Hvers vegna pantaði Sharapova sér þá ekki bara blóðuga nautalund í Ástralíu ? orri@mbl.is 