Edda Sif Pálsdóttir , dagskrárgerðarmaður á RÚV , þurfti á sérstökum gesti að halda til að birtast á skjánum hjá sér og auglýsti eftir honum á Facebook .
" Jæja nú jæja ...
Á einhver ykkar eða þekkir svartan kött á höfuðborgarsvæðinu sem langar til að verða sjónvarpsstjarna og á lausar mínútur á miðvikudaginn ? " Nokkur svör bárust og var ráðið í starfið samdægurs .
" Kötturinn Maximus sló öðrum við í viðbragðshæfni og mun vonandi fara verkið vel úr hendi , " skrifar Edda stuttu síðar .
Fleiri sjónvarspmenn tjáðu sig á samfélagsmiðlum í vikunni .
Helgi Seljan , fréttamaður Kastljóss , skýtur fast á Gísla Martein Baldursson sjónvarpsmann , eða réttara sagt er " skotið " frá dóttur hans .
Á Twitter skrifar hann að fimm ára dóttir sín hafi sagt að það hafi verið svo fyndið þegar ein af Reykjavíkurdætrum hafi kysst gamla karlinn .
Gísli Marteinn svarar að bragði : " Fyrst vinnur hann mig í Eddunni , svo skellir hann þessu á mig .
Maður þarf ekki óvini þegar maður á vini eins og Helga .
" Mottumars er hafinn með tilheyrandi yfirvaraskeggjum .
Ekki eru allar konur jafn hrifnar .
Guðný Lára Ingadóttir , kona Hauks Holm , birti þessa mynd af manni sínum á Facebook og ritar : " Mottumars – ég ekkert að rifna úr gleði en málefnið er gott .
Koma svo strákar – allir að safna og svo í tékk .
" Donald Trump er vinsælt umræðuefni á netsíðum víða um heim .
Björg Magnúsdóttir útvarpskona ræðir um hann á Facebook .
" Það er alveg að verða staðreynd að Donald Trump virðist á hraðri siglingu í átt að Hvíta húsinu .
Í aðra röndina finnst mér Bandaríkin ( og heimurinn ) eiga það skilið ; Trump er sprottinn þráðbeint upp úr þeim kúltúr sem við öll með hjálp samfélagsmiðla höfum skapað , menningu þar sem öllu ægir saman .
Filterslausar og óritstýrðar upplýsingar blandast gáfulegum og útpældari innleggjum og allt er skilgreint sem jafnmerkilegt þannig að idjótar og drasl er sett í sama flokk og rest .
Á hinn bóginn er Trump beinlínis hættulegur ; hann er opinber rasisti sem gæti vel hafið þriðju heimsstyrjöldina .
" 