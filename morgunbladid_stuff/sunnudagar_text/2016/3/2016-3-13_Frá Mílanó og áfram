Tískuborgin Mílanó fellur oft í skuggann af öðrum ítölskum borgum , en það er vel þess virði að verja nokkrum dögum í að rápa þar um , skoða fræg kennileiti og þræða matarmarkaði .
Þá er tilvalið að taka lest frá Mílanó og sóla sig á ítölsku rívíerunni eða heimsækja falleg strandþorp .
Eyrún Magnúsdóttir eyrun@mbl.is Góður matur og afslappað andrúmsloft er það sem margir tengja við ítalskan lífsstíl .
Fá lönd hafa náð jafn langt í að laða að sér ferðamenn eins og Ítalía , en samt er hægt að fara þangað án þess að þurfa að tæma budduna eða lenda í endalausum túristagildrum .
Mílanóborg er ekki endilega sú borg sem fer efst á listann yfir þær sem taldar eru eftirsóknarverðar til að heimsækja á Ítalíu .
Margir einfaldlega aka í gegnum borgina eða nota flugvöllinn til millilendingar .
Verona , Flórens og Feneyjar eru rómantískari og Róm toppar allar aðrar þegar kemur að menningarverðmætum og flúruðum minjum .
En Mílanó er lifandi og skemmtileg borg sem er gaman að heimsækja og tiltölulega þægileg yfirferðar .
Beint flug frá Íslandi yfir sumarið Beint flug er til Mílanó hjá Icelandair frá því í lok maí og til loka ágúst .
Hjá WOW er flogið beint til Mílanó frá því í byrjun júní og þar til í byrjun október .
Borgin sjálf hefur upp á margt að bjóða .
Það er vel þess virði að skoða Duomo , dómkirkju borgarinnar og helsta kennileiti hennar .
Meðal merkra minja borgarinnar sem er erfitt að láta framhjá sér fara , eigi að heimsækja borgina á annað borð , er síðasta kvöldmáltíðin eftir Leonardo da Vinci í kirkjunni Santa Maria delle Grazie .
En eins og með alla fjölfarna staði er gott að kynna sér vandlega fyrirfram hvenær þeir eru opnir ( og helst mæta snemma morguns áður en röð tekur að myndast ) .
Mílanó eru auðvitað þekkt sem tískuborg og það er ekki erfitt að finna fatabúðir í borginni .
En það er líka vel þess virði að kynna sér matarmarkaði sem eru víða um borgina .
Þá koma bændur úr nágrannabæjum og selja sínar vörur beint úr þar til gerðum bílum .
Flest hverfi borgarinnar eru með sína markaði á vissum dögum .
Vart er hægt að hugsa sér ferskari afurðir en þær sem er ekið rakleitt frá býli , auk þess sem verðið á matarmörkuðunum er jafnan lægra en í matvöruverslunum .
Fyrir utan hvað stemningin er góð .
Innan borgarinnar er neðanjarðarlestarkerfi sem er þægilegt og einfalt í notkun .
Fyrir þá sem vilja njóta útsýnis meðan farið er milli staða í borginni er upplagt að ferðast með sporvögnum .
Mílanóborg er ekki sérlega stór svo það er líka auðvelt að komast fótgangandi milli staða .
Fyrir þá sem vilja sjá meira af Ítalíu , og jafnvel komast á strönd , er til dæmis hægt að verja 3-4 dögum í Mílanó og halda svo af stað í að skoða fleiri staði á Ítalíu .
Þótt Mílanóborg sé ekki við sjó er tiltölulega einfalt að taka lest frá borginni og komast þannig á fallega ítalska strandstaði .
Lestarsamgöngur eru almennt góðar á Ítalíu og tiltölulega ódýrt að ferðast með lestum milli staða .
Nágrannaborgin Genóa er miðjan á hinni svokölluðu ítölsku rívíeru , en strandlengja Liguria-héraðs gengur jafnan undir því nafni .
Um einn og hálfan tíma tekur að komast með lest frá Mílanó til Genóa .
Þessi aldna hafnarborg er mikil matar- og menningarborg og hluti gamla bæjarins í Genóa er á heimsminjaskrá UNESCO .
Cinque Terre eru vinsæll viðkomustaður ferðamanna , enda fátt sem toppar fegurð þessara fimm þorpa .
Þessi víðfrægu þorp hanga nánast utan í klettum á ströndinni vestur af La Spezia á vesturströnd Ítalíu .
Það er vel þess virði að gera sér ferð þangað , en um þrjá tíma tekur að komast með lest til Cinque Terre frá Mílanó .
Þá má nefna að frá Mílanó er aðeins klukkustundar lestarferð til hins fagra Gardavatns þar sem finna má skemmtigarða og fádæma náttúrufegurð .
Frá Mílanó eru ferðamönnum því nánast allir vegir færir .
