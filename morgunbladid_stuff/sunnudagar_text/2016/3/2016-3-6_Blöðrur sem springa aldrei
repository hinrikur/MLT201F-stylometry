Fá lög nutu meiri lýðhylli hér um slóðir árið 1983 en " 99 Luftballons " með þýsku nýbylgjusveitinni Nenu .
Lagið var á fyrstu plötu sveitarinnar sem bar nafn söngkonunnar .
Ári síðar var textanum snarað yfir á ensku og lagið endurútgefið undir heitinu " 99 Red Balloons " .
Urðu vinsældir þeirrar útgáfu síst minni en hún komst meðal annars á topp breska vinsældalistans og í annað sætið á þeim bandaríska , á eftir erkismellinum Jump með bandarísku rokksveitinni Van Halen .
Til að gera langa sögu stutta varð " 99 Red Balloons " eini alþjóðlegi smellur Nenu .
Réttið upp hönd ef þið getið nefnt annað lag með sveitinni ? Nena naut þó áfram hylli heima fyrir og í fleiri Evrópulöndum næstu misserin .
Sveitin leystist upp árið 1987 og síðan hefur söngkonan starfað á eigin vegum , undir sama nafni .
Gabriele Susanne Kerner fæddist í þýsku borginni Hagen árið 1960 og verður 56 ára síðar í þessum mánuði .
Gælunafnið , Nena , fékk hún þriggja ára gömul í sumarfríi með foreldrum sínum á Spáni .
Það þýðir einfaldlega " lítil stúlka " á spænsku .
Nena lærði til gullsmiðs en hellti sér út í tónlistina nítján ára gömul , fyrst með hljómsveitinni Stripes en síðan bandinu sem kennt var við hana sjálfa .
Nena gerði út frá Vestur-Berlín og meðal meðlima í sveitinni var ástmaður söngkonunnar , trommuleikarinn Rolf Brendel .
The Stripes sendi frá sér eina breiðskífu , hljómsveitin Nena fimm og söngkonan hefur gefið út tólf plötur undir eigin nafni .
Þá síðustu " Oldschool " í fyrra .
Hún er sumsé ennþá virk og nýtur bærilegra vinsælda í Þýskalandi .
Auk söngsins hefur Nena starfað annað veifið í sjónvarpi , einkum við tónlistar- og skemmtiþætti .
Hætt komin í fæðingu Upp úr sambandi Nenu og Brendels slitnaði árið 1987 , um sama leyti og hljómsveitin leystist upp .
Fljótlega eftir það tók hún saman við svissneska leikarann Benedict Freitag og ól honum þrjú börn .
Fyrsta fæðingin gekk afar illa og var Nena hætt komin .
Barnið var fatlað , mögulega vegna læknamistaka , og lést skömmu fyrir fyrsta afmælisdag sinn .
Árið 1990 eignuðust þau tvíbura , dreng og stúlku , sem í dag syngja bakraddir hjá móður sinni .
Nena og Freitag skildu og hún tók næst saman við trymbilinn og upptökustjórann Philipp Palm .
Þau eiga tvo syni , fædda 1995 og 1997 , og núna á Nena líka þrjú barnabörn .
Nena og Palm eru ennþá saman og búa í Hamborg , eins og frúin forðum .
