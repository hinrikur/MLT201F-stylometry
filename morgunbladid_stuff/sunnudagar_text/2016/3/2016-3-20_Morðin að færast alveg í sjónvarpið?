Morð hafa fylgt mannkyninu frá því að Kain drap Abel en tíðni þeirra hefur verið misjöfn .
Á Vesturlöndum fjölgaði morðum víðast hvar stöðugt á seinni hluta 20. aldar en á undanförnum tveim til þremur áratugum hefur þróunin snúist við .
Og athyglisvert er að morðum og öðrum ofbeldisglæpum fækkaði í fjármálakreppunni 2008 .
Enginn hefur enn getað skýrt þessa breytingu svo að öllum líki en líklega er um að ræða margar , samverkandi orsakir .
Glæpasöguhöfundar halda samt áfram að gera það gott og fátt nýtur meiri hylli í sjónvarpsþáttum en krassandi morð .
Hér skal tekið fram að ekki er verið að fjalla um hryðjuverk og stríð og alla þá glæpi sem tengjast þeim .
Aðeins morð í hefðbundnum skilningi hugtaksins .
Þegar morðum og fleiri ofbeldisglæpum fór að fjölga á 20. öld veltu menn fyrir sér ýmsum orsökum .
Upplausn fjölskyldunnar , gömul gildi væru á undanhaldi .
En nú spyrja menn hvað valdi jákvæðri þróun .
Færri morðum , færri ránum , færri bílþjófnuðum .
Eitt virðist blasa við : við lifum að jafnaði lengur .
Mun hærra hlutfall vestrænna þjóða en áður er nú aldrað fólk og ólíklegra en ungir ribbaldar til að fremja alvarlega ofbeldisglæpi þótt frá því séu auðvitað undantekningar .
Góð tilraun en skýrir ekki mikið : í London hefur ungu fólki hlutfallslega fjölgað verulega og þar hefur glæpatíðnin einnig lækkað mikið .
Við erum að jafnaði mun efnaðri en fólk fyrir nokkrum áratugum .
Dregur ríkidæmið kannski úr ofbeldishneigð ? En ofbeldisglæpum fækkaði í kreppunni miklu á fjórða áratugnum .
Þá var mikið atvinnuleysi , í Bretlandi og fleiri löndum rauk það upp í 25% .
Samt dró úr ofbeldisglæpum .
Bandaríkin fangelsa mun fleiri afbrotamenn en Kanada og það minnkar líkur á ofbeldi , segja sumir .
En í Kanada og Hollandi er lítið um fangelsanir og þeim fer fækkandi , samt dregur þar líka hratt úr ofbeldisglæpum .
Alltaf reynist erfitt að sýna fram á orsakasamhengi þegar menn nefna hugsanlegar orsakir færri ofbeldisglæpa .
Enn aðrir benda á að ef til vill sé bara um enn óútskýrðan afturkipp að ræða ; óhroðinn gæti aftur tekið völdin .
Tölur um glæpatíðni , statistíkin , eru reyndar ekki alltaf áreiðanlegar .
Í sumum fátækum löndum er ekki safnað traustum upplýsingum um alvarlega glæpi eins og morð að yfirlögðu ráði .
Í Bandaríkjunum skortir oft upp á að aðferðir við að safna upplýsingum séu samræmdar milli sambandsríkja .
Stundum en ekki alltaf telja menn t.d. sjálfsvíg með þegar menn ræða um heildarfjölda morða með skotvopnum .
Þau eru meira en helmingur slíkra morða í landinu .
En þetta veldur rugli og misskilningi sem jafnvel forsetaframbjóðendur vara sig ekki á .
Hættulegt að búa í Hondúras Ein af stofnunum Sameinuðu þjóðanna , UNODC , safnar m.a. upplýsingum um alvarlega ofbeldisglæpi í heiminum .
Í skýrslu frá 2012 er áætlað að morð ( undanskilin eru manndráp af slysni ) að yfirlögðu ráði hafi verið alls 437 þúsund .
Langhæst er morðtíðnin í sunnanverðri Afríku og Mið-Ameríku .
Í Hondúras féllu 90,4 af hverjum 100 þúsund íbúum fyrir morðingjahendi 2011 og í Venesúela var hlutfallið 53,7 .
Þess má geta að hlutfallið á Íslandi var 0,3 .
Um mestalla Evrópu var hlutfallið lágt nema í Rússlandi , þar var það 9,2 .
Það var einnig lágt í Austur-Asíu nema á Filippseyjum .
Síðustu áratugi hefur morðum og öðrum alvarlegum ofbeldisbrotum fækkað nær stöðugt í Bandaríkjunum .
Sama er að gerast mjög víða um heim , í Bretlandi voru framin 944 morð árið 2002 en 517 í fyrra .
Fram kemur í grein breska glæpasöguhöfundarins Andrews Taylors í Spectator að morðtíðnin sé nú að verða svipuð og um aldamótin 1900 .
Öðru hverju eru samt sveiflur í glæpatíðni .
Í fyrra fjölgaði morðum í allmörgum stórborgum Bandaríkjanna og lögreglumenn og fleiri lýstu yfir áhyggjum af því að nú væri allt að fara aftur um koll .
En blaðamaðurinn Max Ehrenfreund kannaði málið í september .
Hann sagði í Washington Post að tölurnar sýndu í heild litla breytingu frá síðustu árum .
Í þrem stærstu borgunum , New York , Los Angeles og Chicago , væru framin færri morð en reyndin hefði verið í áratugi .
" Þróunin er almennt séð skýr , " sagði Ehrenfreund .
" Tíðni morða í helstu borgum Bandaríkjanna hefur lækkað geysilega hratt og svo virðist sem göturnar séu mun öruggari en þær voru fyrir bara nokkrum árum .
" Löggan finnur allt Kannski má útskýra fækkun ofbeldisglæpa að hluta með því að líkurnar á að sleppa við refsingu hafa minnkað .
Lögreglumenn ráða nú yfir betri búnaði en Hercule Poirot .
Hvarvetna eru eftirlitsmyndavélar , þær sýna bílnúmer sem síðan eru rakin .
Hægt er að rekja ferðir fólks með því að rannsaka hvar snjallsíminn hafi verið þegar brotið var framið .
Og lögreglan finnur nú DNA-leifar þótt aðeins sé um að ræða örlítið munnvatn á síga-rettustubbi .
