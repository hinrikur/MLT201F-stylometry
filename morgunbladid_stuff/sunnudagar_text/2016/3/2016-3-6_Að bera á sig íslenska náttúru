Rísandi Fegurð ( Emerging Beauty ) frá TARAMAR kallast nýjar lífvirkar húðvörur sem komnar eru á markað hér á landi .
Þær eru afrakstur rannsókna dr. Guðrúnar Marteinsdóttur líffræðings , sem lagði upp í þá vegferð af illri nauðsyn ; þoldi sjálf engar húðvörur sem fyrir voru á markaðnum .
Guðrún segir viðtökur hafa verið vonum framar og nú er unnið að markaðssetningu TARAMAR á erlendri grundu .
Orri Páll Ormarsson orri@mbl.is Haltu ró þinni , tíminn er blekking .
" Þetta forvitnilega mottó fylgir með tölvupóstum frá dr. Guðrúnu Marteinsdóttur , prófessor við Líf- og umhverfisvísindadeild Háskóla Íslands og konunni á bak við TARAMAR-húðvörurnar sem komu á markað hér heima síðastliðið haust .
Þörf áminning enda í mörg horn að líta hjá Guðrúnu þessi misserin eftir að hún fór nokkuð óvænt að framleiða og markaðssetja lífvirkar húðvörur samhliða störfum sínum við háskólann .
Vörurnar , sem hlotið hafa nafnið Rísandi Fegurð , byggja á tilraunum Guðrúnar sjálfrar með notkun efna úr náttúru Íslands .
Rótin að þeim tilraunum er sú að sjálf þoldi Guðrún engar húðvörur sem fyrir voru á markaðnum .
Hún byrjaði að safna jurtum og þangi í náttúrunni fyrir um áratug .
Tækni til að einangra lífvirk efni hafði þróast mikið og fönguðu þær rannsóknir athygli Guðrúnar .
" Ég fór út af mínu sviði , fiskifræðinni og inn á rannsóknasvið mannsins míns ; hann hafði raunar unnið með matvæli en ekki snyrtivörur .
Við fórum að ræða málin og þá kom í ljós að hann hefur verið að gera mjög áhugaverðar rannsóknir , sem ég fékk hann til að flytja yfir í húðvörurnar , " segir Guðrún , en eiginmaður hennar er dr. Kristberg Kristbergsson , prófessor við Matvæla- og næringarfræðideild Háskóla Íslands .
Næsta skref var að stofna fyrirtæki , ekki endilega með framleiðslu og útflutning í huga , heldur til að eiga möguleika á styrkjum til frekari rannsókna .
" Þetta var árið 2010 og snerist á þeim tíma um að geta haldið áfram rannsóknum .
Meðal þess sem við gerðum var að flytja aðferðir úr krabbameinsrannsóknum inn í húðvörurannsóknir með því að nota lifandi frumulíkön til að sannprófa virknina á efnunum sem við vorum að einangra úr þörungum .
Ég veit ekki um neinn annan í heiminum sem hefur gert það , " segir Guðrún .
Góðir hlutir gerast hægt Góðir hlutir gerast hægt og segir Guðrún tvö ár hafa farið í að þróa aðferðirnar sem gera þeim kleift að sleppa öllum rotvarnarefnum og öðrum efnum sem geta verið skaðleg og reynst fólki erfið .
Hún segir ótrúlegustu gerviefni notuð við framleiðslu á húðvörum , svo sem vínyl- og sílíkon afleiður , sem eðlilegra sé að nota við að flísaleggja baðið en til að bera á húðina .
Tilgangurinn með notkun þessara gerviefna mun vera að tryggja stöðugleika betri endingu vörunnar .
" Við tókum þessar aðferðir ekki upp úr vasanum en þessi vinna borgaði sig klárlega og núna erum við að sækja um einkaleyfi fyrir þeim aðferðum sem við notum í framleiðslunni .
Það er mikið til þess unnið að losna við þessi óæskilegu efni og þá sérstaklega hin eiginlegu rotvarnarefni en þau eru almennt tekin hratt upp í gegnum húðina og geta safnast fyrir í frumum .
Hvers vegna ætti fólk að bera á sig efni sem brotna ekki einu sinni niður í náttúrunni ? " spyr hún .
Áformað er að birta allar niðurstöður rannsókna í ritrýndum greinum .
" Það er væri hugsanlega freistandi að sitja á niðurstöðum , svo að aðrir geti ekki notað þær , en með því að birta þær fáum við einskonar gæðastimpil á framkvæmd rannsóknanna og náum að framfylgja starfi okkar sem prófessorar við viðurkenndan og hratt vaxandi alþjóðlegan háskóla , " segir Guðrún .
Meðal samstarfsaðila Guðrúnar og Kristbergs við rannsóknirnar eru bæði Háskóli Íslands og Háskólinn í Reykjavík , auk háskóla á Ítalíu , í Bandaríkjunum og Þýskalandi .
Verðmæti úr íslenskri náttúru Það er yfirlýst markmið TARAMAR að sem flest efni í vörunum komi úr íslenskri náttúru .
" Við búum að gríðarlega mögnuðu hráefni hér á Íslandi og ég tala af reynslu því ég hef fengið hundruð sýna alls staðar að úr heiminum .
Okkar hráefni ber af og þeir sem standa undir framleiðslu á þessu hráefni eins og Símon í Bláskel og Eygló hjá Móðir Jörð hafa unnið gríðarlega flotta undirbúningsvinnu .
" Um þessar mundir eru Guðrún og Kristberg að rannsaka íslensku repjuolíuna og segja hana ákaflega kröftuga .
" Þetta er í fyrsta skipti sem hægt er að framleiða olíu úr jurtum sem koma úr íslensku lífríki og við teljum að hægt sé að margfalda verðmæti olíunnar með þróun á sérhæfum efnum fyrir matvæli , húðvörur og lyf .
Þetta þýðir að rannsóknirnar okkar eru komnar inn á svið landbúnaðarins , sem er mjög spennandi .
" Fyrsta TARAMAR-varan kom á markaðinn hér heima í október á síðasta ári og segir Guðrún viðtökur hafa verið mjög góðar .
" Maður er djúpt snortinn yfir viðtökunum .
Við höfum fengið gríðarlega jákvæð viðbrögð frá fólki sem hefur prófað vörurnar og ég hafði ekki gert mér grein fyrir því að svo margir þyldu ekki neinar aðrar húðvörur .
Þetta gengur mun hraðar en okkur óraði fyrir ; við erum eiginlega eins og hamstrar á hjóli til að anna eftirspurn .
" Hún hlær .
Þrjár vörur , allar fyrir andlit , eru þegar komnar í verslanir og sú fjórða er á leiðinni nú í mars , næturkrem .
Á næsta ári er von á fyrstu vörunni fyrir líkama .
Að sögn Guðrúnar eru fimm vörur í viðbót á teikniborðinu og er ætlunin að kynna þær á fjögurra til fimm mánaða fresti .
Rannsóknir munu svo halda áfram , þannig að vöruþróunin er í raun bara að byrja .
" Það næsta sem við ætlum að skoða er sólarvörn , sem er stórt vandamál vegna þeirra efna sem þar hafa verið notuð , " segir Guðrún .
Vörnar fást á um fimmtán útsölustöðum og er Fríhöfnin stærsta verslunin .
Einnig má nefna Hagkaup , Lyf og heilsu og Lyfju .
" Við ákváðum að fara ekki í fulla dreifingu meðan við erum enn að prófa vöruna og læra hvernig er best að dreifa svona ferskri vöru , " segir Guðrún .
TARAMAR er einnig með heimasíðu á netinu , auk þess sem hægt er að setja í " körfuna " sína á nammi.is .
TARAMAR er þar búð í búðinni .
Hreinleiki vörunnar þýðir að geymsluþolið er minna og fyrir vikið þarf dreifingin að vera úthugsuð .
" Venjan er að húðvörur geti setið í hillum verslana árum saman og okkur er sagt að það sé í lagi en við vitum betur og bendum á að best er að nota lífvirk efni sem fyrst .
Varan okkar geymist í 7-11 mánuði .
Það er misjafnt eftir vörum .
Við leggjum áherslu á það í öllu kynningarefni að fólk noti vöruna fljótt , geymi hana ekki uppi í hillu , " segir Guðrún .
" Þetta snýst ekki um það að varan skemmist , heldur sýna mælingar okkar að lífvirknin byrjar að dala eftir þennan tíma .
Það er keppikefli okkar að neytandinn fái vöruna eins ferska og hún var þegar við bjuggum hana til og að hún verði það þangað til hann hættir að nota hana .
Þetta byggir á fimmtán ára rannsóknum .
" Spurð um markhópinn segir Guðrún það fyrst og fremst vera fólk frá 35 ára aldri og upp úr og eru vörurnar bæði ætlaðar konum og körlum .
Hún segir yngra fólk nota vörurnar og nýjasta varan , sem kemur á markað í haust , er ætluð " vandamálahúð " og hefur til dæmis reynst vel við unglingabólum .
Stefna á Bandaríkjamarkað TARAMAR hefur sett framleiðsluna upp í Sandgerði , fékk gott húsnæði í gamla bókasafninu , Vörðunni .
" Sandgerði stendur þétt við bakið á okkur og Eignarhaldsfélag Suðurnesja er fyrsti kjölfestufjárfestirinn okkar .
Kom inn og trúði á okkur þegar við vorum í startholunum .
Eins hefur Sigrún Árnadóttir bæjarstjóri tekið ótrúlega vel á móti okkur .
" Fimm manns koma að framleiðslunni í dag en gangi markaðssetning erlendis upp gerir Guðrún ráð fyrir að fjölga þurfi starfsmönnum upp í allt að 25 .
Spurð um framhaldið svarar Guðrún því til að TARAMAR ætli sér stóra hluti .
" Við vitum að við getum framleitt í það minnsta fjörutíu þúsund einingar á viku og hugsanlega tvöfaldað það síðar .
Það hentar fyrir annaðhvort einn stóran markað eða tvo minni markaði .
Við munum bara fara inn á einn markað í einu og að öllum líkindum verður það Bandaríkin , enda þótt við höfum líka rætt við fólk í Bretlandi , sem er mun minni markaður .
Við erum menntuð í Bandaríkjunum og bjuggum þar í tíu ár , þannig að það er okkar heimavöllur , " segir Guðrún , en viðræður standa nú yfir við aðila sem búa að mikilli markaðs- og sölureynslu á ferskvörum í Bandaríkjunum .
Til lengri tíma litið segir Guðrún mikilvægt að slá hvergi af gæðakröfum .
" Meðan ég er í þessu fyrirtæki kemur ekki annað til greina en að halda gildunum og standa við gefin loforð ; að varan sé handgerð og aðeins notast við hágæðahráefni .
Það getur verið varasamt að vaxa of hratt .
" Áberandi mikil nýsköpun Guðrún segir TARAMAR hafa þá sérstöðu að gríðarmikil nýsköpun hafi átt sér stað á öllum stigum , ekki bara í rannsóknum og þróun á vörunni .
" Við erum líka að tala um fjármögnunarleiðirnar , auk þess sem við sjáum fram á að verða með töluverða nýsköpun í markaðssetningunni , " segir hún .
Varðandi fjármögnunina nefnir Guðrún sérstaklega svokallaða B-hluthafahugmynd .
Hún snýst um að venjulegt fólk , hver sem er , gangi inn af götunni og kaupi hlut í fyrirtækinu .
Hver hlutur er 100.000 krónur og kaupir fólk ýmist einn hlut eða fleiri .
" Þegar fólk gerir það verður það hluti af hjarta fyrirtækisins , en ástæðan fyrir því að þeir heita B-hluthafar er sú að þeir fá arð og allt sem aðrir eigendur fá en hafa engar skyldur , hvorki fjárhagslegar né stjórnunarlegar .
Þetta er að verða tvö hundruð manns og við munum mjög líklega loka þessum hópi fljótlega , áður en við verðum komin með þrjú hundruð hluthafa .
Þessi leið hefur verið mjög skemmtileg og dýnamíkin í hópnum mikil .
" B-hluthafarnir leggja ekki bara til fé , þeir taka líka þátt í að prófa vöruna og hafa fyrir vikið aðgang að henni áður en hún kemur á markað .
Nýjasta TARAMAR-varan kemur á markað nú í mars en hluthafarnir hafa haft aðgang að henni frá í nóvember síðastliðnum .
Að sögn Guðrúnar er stefnt að því að prófa þessa hugmynd í Bandaríkjunum líka .
" Við erum að undirbúa fyrsta B-hluthafafundinn vestra , þar sem saman munu koma sextíu til sjötíu manns .
Nú þegar er komið fólk á lista sem býður eftir að geta tekið þátt og stofnað með okkur bandaríska félagið .
Straumalíkan er lýsir flæði sjávar í kringum Ísland Háskóli Íslands á hlut í TARAMAR og upplýsir Guðrún að rannsóknarvinna hennar við skólann tengist nú jafn mikið þörungum og fiski .
Hún kemur raunar að öðru fyrirtæki , Marsýn , sem einnig tengist Háskóla Íslands .
Helsta verkefni þess hefur verið að þróa gríðarstórt straumalíkan sem lýsir hafinu í kringum Ísland í þrívídd og öllum eðlisþáttum þess ; hitastigi , seltu , straumum , lagskiptingu og svo framvegis .
" Það sem er merkilegt við þetta stærðfræðilíkan er að það tekur inn gögn og leiðréttir þannig líkankeyrslur með öllum fáanlegum gögnum sem við getum fundið , svo sem frá baujum , skipum eða gervitunglum .
Við þetta bætist svo gagnagrunnur Hafrannsóknastofnunar .
Við höfum notað öll þessi gögn og varpað líkaninu aftur til ársins 1948 til þess að fá sem gleggsta mynd af öllu sem hefur gerst í hafinu kringum landið á þessum tíma , " segir Guðrún .
Þetta gerir vísindamönnum kleift að hverfa inn í líkanaheiminn og reyna að leggja mat á aðstæður í hafinu á hverjum tíma .
Hvað var til dæmis á seyði þegar síldin hvarf fyrir norðan árið 1968 ? " Við erum að nota söguna til að læra og varpa þekkingunni inn í framtíðina .
Þetta er gríðarlega spennandi , " segir Guðrún , en líkanið spáir nú fyrir eðlisþáttum sjö daga fram í tímann .
Sjá má spárnar á www.marsyn.is / sjospa .
Ekki eru enn komnar almennilegar fiskspár en að sögn Guðrúnar bendir margt til þess að það verði hægt í nálægri framtíð .
Verkefnið er komið á það stig að farið er að leita eftir fjárfestum og segir Guðrún áhugann að vonum mestan fyrir samstarfi við sjávarútveginn .
Með upplýsingum frá skipum geti spárnar orðið enn nákvæmari og farið mjög nálægt því að lýsa sjónum eins og hann er .
Sólarhringurinn mætti vera lengri Að sögn Guðrúnar gengur merkilega vel að sameina þetta tvennt , það er verkefnin á vettvangi TARAMAR og háskólans .
Hún viðurkennir þó að stundum mætti sólarhringurinn vera aðeins lengri .
" Eins og núna þegar við fórum inn á markaðinn með TARAMAR fannst mér ég ekki hafa nægan tíma fyrir Marsýn og seinna á það eflaust eftir að snúast við .
Aðalmálið er hins vegar að finna gott fólk með sér og það er ekki síst ástæðan fyrir góðu gengi TARAMAR ; við höfum fengið alveg frábært fólk til liðs við okkur , " segir Guðrún .
Hún reiknar fastlega með því að starfa áfram við Háskóla Íslands .
Hún er með kennsluskyldu en er svo heppin að í fyrra kom til starfa við deildina Dr. Steve Campana , sem Guðrún segir einn færasta vísindamann í heimi á sviði fiskvísinda , og fyrir vikið er hægt að dreifa kennslunni á hennar fagsviði á fleiri .
" Það opnar mér möguleika á að borga mig út úr kennslu og það mun ég án efa nýta mér í framtíðinni .
" Allar skrítlur um tengdamæður eru bull Guðrún Marteinsdóttir er fædd árið 1955 og ólst upp á Selfossi .
Hún kveðst alltaf hafa haft ríka þörf fyrir sterkan tilgang í öllu sem hún tekur sér fyrir hendur .
Það kom strax í ljós þegar hún , tíu ára gömul , tók að sér að gefa út fréttabréf og dreifa því í húsin í grenndinni .
" Ég man að hvatinn var sá að mér fannst fréttamiðlarnir á þeim tíma ekki vera að ná því hvað ástandið í Afríkuríkinu Biafra væri alvarlegt .
Börn væru að svelta og þar fram eftir götunum .
" Þetta mun hafa verið fyrsta viðskiptahugmynd Guðrúnar en hún seldi fréttabréf sitt á fimm aura stykkið .
" Ef það gekk , annars gaf ég þetta .
Mig minnir að ég hafi haldið þessu gangandi í heilt ár .
" Guðrún kveðst hafa verið svo heppin að hafa átt foreldra sem hún gat talað við .
Faðir hennar , Marteinn Björnsson , var verkfræðingur og hún á margar góðar minningar um samtöl þeirra fram á rauðanótt um allt milli himins og jarðar .
" Pabbi talaði mikið um náttúrufræði , stjörnurnar og himingeiminn og svo var hann alltaf að reyna að kenna mér stærðfræði .
Ég man þegar hann var að kenna mér kvaðratrót og sagði mér að taka loftbita og byrja á að helminga hann í huganum .
Eftir á að hyggja hefði líklega verið betra ef pabbi hefði verið bakari , það hefði verið auðveldara að skilja þetta þannig , " segir hún og hlær .
Ætlaði að verða listamaður Móðir Guðrúnar hét Arndís Þorbjarnardóttir , hún sat í sveitarstjórn og var mjög öflug í félagsmálum á Selfossi .
Bróðir Guðrúnar er Björn Marteinsson , sem er verkfræðingur og arkitekt á Nýsköpunarmiðstöð og kennir einnig við Háskóla Íslands .
Sjálf ætlaði Guðrún að verða listamaður en skráði sig í líffræði við Háskóla Íslands eftir stúdentspróf til að geðjast föður sínum sem lagði ríka áherslu á að hún byggi að praktískri háskólamenntun .
Í lok líffræðinámsins kynntist hún manninum sínum , Kristberg Kristbergssyni , matvælafræðingi , og elti hann til Ameríku .
Þar ætlaði hún í listnám og sótti um námslán en var synjað .
Samkvæmt lánareglunum var ekki hægt að skipta um hest í miðri á og hún varð að halda áfram í líffræðinni .
Lauk fyrst mastersprófi og síðan doktorsprófi .
" Mér leiddist líffræðin svo sem aldrei og sé ekki eftir að hafa lagt hana fyrir mig .
Þörfin fyrir að skapa hefur hins vegar alltaf verið fyrir hendi og núna er ég að fá útrás fyrir hana með rannsóknum mínum og markaðssetningu á TARAMAR-vörunum .
Húðvörur eru út af fyrir sig ekki list en það er samt ákveðin list að vinna með þessar vörur , " segir hún .
Eftir á að hyggja segir Guðrún ágætt að hún haslaði sér ekki völl í listum .
" Ég á vini sem eru listamenn og þeir eru meiri hugsjónarmenn en ég ! " segir hún .
Bjargaði ættleggnum Af áhugamálum sínum nefnir Guðrún útskurð og listmálun , göngur , skíði og útivist almennt .
Hún kveðst vera með gríðarlega sterka tengingu við íslenska náttúru og þess vegna hafi ekki komið annað til greina en að leita fanga þar vegna húðvaranna .
Guðrún og Kristberg eiga eina dóttur , Hlín Kristbergsdóttur , sem leggur stund á doktorsnám í sálfræði .
Eiginmaður Hlínar , Kristinn Hafliðason , hefur tekið þátt í uppbyggingu TARAMAR með Guðrúnu .
" Ég get staðfest að allar skrítlur um tengdamæður eru bull , " segir hún hlæjandi .
Hlín og Kristinn eiga tvær dætur , Evu og Emblu .
" Hlín tók að sér að bjarga ættleggnum en það eru fá börn okkar megin í ættinni og við vorum við það að deyja út .
" 