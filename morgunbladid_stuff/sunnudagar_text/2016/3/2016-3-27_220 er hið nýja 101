Stemning er að stigmagnast við hafnarsvæðið í Hafnarfirðinum , nánast vikulega er opnuð einhver ný og spennandi rekstrareining við sjóinn í firðinum fagra .
Þar á meðal er Von Mathús , veitingastaður þar sem einfaldur , árstíðabundinn matur , hlýlegt andrúmsloft og kætandi kokteilar ráða ferðinni .
Jón Agnar Ólason jonagnar@mbl.is Allir þekkja söguna af því hvernig gamla hafnarsvæðið í Reykjavík hefur gengið í endurnýjun lífdaga síðustu árin , frá því að vera niðurnítt og mannlaust yfir í kraumandi hverfi fullt af matsölustöðum og hönnunarbúðum .
Svipuð þróun virðist vera hafin í Hafnarfirði og þar er hin fornfræga Strandgata í brennidepli því eftir henni endilangri hafa nýjar og áhugaverðar rekstrareiningar sprottið upp , allt frá litlum og huggulegum hönnunarbúðum og kaffihúsum upp í Íshús Hafnarfjarðar , þar sem tugir hönnuða og skapandi einstaklinga hafa aðstöðu til sköpunar .
Einn hinna nýju viðkomustaða á Strandgötunni er Von Mathús , en það er til húsa í Drafnarhúsinu svokallaða sem forðum hýsti vélsmiðju er þjónustaði báta og skip sem lögðust við bryggju í Hafnarfjarðarhöfn .
Hamingja í Hafnarfirði Eigendurnir , þau Einar Hjaltason og Kristjana Þura Bergþórsdóttir , kynntust fyrst er þau störfuðu saman á öðrum veitingastað í höfuðborginni .
Nokkrum árum síðar hafa þau sett á stofn sinn eigin veitingastað í hjarta Hafnarfjarðar og eru alsæl með staðsetninguna .
" Kristjana er borinn og barnfæddur Hafnfirðingur og vildi helst hvergi annars staðar búa , " segir Einar þegar talið berst að hinni skemmtilegu staðsetningu mathússins .
" Einar er aftur á móti uppalinn í Kópavoginum .
Til að byrja með sá hann ekkert annað en heimahagana en í dag er hann kolfallinn fyrir firðinum og hampar honum við hvert tækifæri , " bætir Kristjana við og lítur brosandi á eiginmanninn .
Þau skötuhjúin höfðu verið á höttunum eftir hentugu húsnæði til veitingareksturs um nokkurra mánaða skeið þegar þau römbuðu á rýmið í Drafnarhúsinu .
Rétt eins og gerst hefur á hafnarsvæðinu í Reykjavík er helst eitthvað að finna fyrir bragðlaukana og skapandi hugsun í Drafnarhúsinu í dag því nágrannar Vonar eru meðal annars Pallett Kaffikompaní og Föndurlist .
Áðurnefnt Íshús Hafnarfjarðar er svo handan við götuna .
Tenging við sögu hússins " Við erum svo heppin að hafa dásamlegt fólk í kringum okkur sem hjálpaði mikið til við undirbúninginn og innréttingarnar , " segir Kristjana .
" Tengdamóðir mín er til dæmis alger snillingur og hún var ómissandi hjálp við að hugsa upp útlit og skipulag staðarins .
" Einar bætir því við að hann hafi ásamt föður sínum smíðað borðin , og gegnheila eikin í borðplötunum sé skipatimbur sem þeir hafi fundið í geymslu við Hafnarfjarðarhöfn og keypt í kjölfarið .
" Okkur var frá upphafi umhugað um að innréttingarnar og útlit staðarins endurspegluðu sögu hússins , " útskýrir Einar ennfremur en Drafnarhúsið var um áratugaskeið snar þáttur í atvinnusögu bæjarins .
Hann bendir máli sínu til stuðnings á skemmtileg loftljós sem hanga yfir langborði í miðjum veitingasalnum .
" Þessi netakúluljós smíðaði Ólafur Gunnar Sverrisson , Óli í Íshúsinu , og þegar ég sá þau vissi ég undireins að við bara yrðum að fá þau hingað .
" Samlegðaráhrifin við Íshúsið sjást meðal annars líka í fallegum og sérstæðum keramik-kaffibollanum sem borinn er á borð fyrir blaðamann því hann er eftir Hönnu Grétu Pálsdóttur , einn leirlistamannanna sem hafa aðsetur í Íshúsinu .
Þegar talið berst svo að eldhúsinu og áherslunum þar segir Einar að þau reyni að hafa réttina á matseðlinum eins árstíðabundinn og hægt er , ásamt því að ferskleikinn sé í fyrirrúmi .
" Við fáum allt kjöt og allan fisk hér innanlands og fiskur dagsins ræðst yfirleitt af því hvað við fáum þann daginn hjá okkar ágæta fisksala .
Ef við yrðum spurð snemma dags hver fiskurinn væri þann daginn þá myndum við einfaldlega ekki vita það , " segir Kristjana Þura og kímir við .
" Til að hafa hráefnið sem ferskast höfum við tiltölulega einfaldan hádegismatseðil , " útskýrir Einar .
" Á honum er einn kjötréttur , einn fiskréttur , súpa og salat .
Kjötréttirnir okkar eru oft hægeldaðir , jafnvel yfir nóttina , og súpurnar eru oft maukaðar , silkimjúkar og matarmiklar grænmetissúpur .
En þessi fjögurra rétta matseðill er mjög breytilegur frá degi til dags .
" Þegar hádegisverðargestir halda saddir og sælir út í daginn á ný er eldhúsinu lokað , um kl. 14:00 , og svo opnað aftur kl. 17:30 .
Í millitíðinni , frá 16:00 til 18:00 , er svo " happy hour " á barnum .
" Við leggjum áherslu á að bjóða upp á góðar og spennandi bjórtegundir , bæði á krana og í flöskum , og einnig er áhersla lögð á metnaðarfulla kokteila , " segir Einar .
" Þar erum við með sígilda " standarda " á borð við Whiskey Sour í bland við frumsamda drykki .
Einn þeirra er sá nýjasti á listanum okkar , kokteill sem heitir Brennivinur .
Í honum eru meðal annars brennivín , sítrónubitter , sítróna og heimapikklaðar gúrkur úr eldhúsinu okkar .
Svo erum við einn örfárra staða á höfuðborgarsvæðinu sem eru með kokteil á krana ! " Á kvöldin er svo matseðill " à la carte " og líka hægt að fá þriggja rétta matseðil eða fimm rétta upplifun , með víni eða án .
Allt að gerast í 220Hfj Þau hjónin hafa orð á því hve mikil dýnamík hefur skapast á síðustu mánuðum og misserum við hafnarsvæðið .
Bæði bæjaryfirvöld og rekstraraðilar hreinlega iði í skinninu eftir því að halda áfram með uppbygginguna og virk umræða sé milli aðila um framhaldið .
" Það er auðvelt að smitast af þessum krafti því stemningin hér í Hafnarfirði er svo mögnuð , " segir Kristjana Þura .
" Núorðið merki ég myndirnar mínar sem ég tek í firðinum á Instagram og annars staðar með myllumerkinu 220Hfj til að sýna öllum að hér sé allt að gerast .
Framtíðin er björt hér í Hafnarfirði .
" Kjúklingaskinn " Kjúklingaskinnið er einstaklega skemmtilegur réttur sem kemur öllum á óvart sem smakka hann .
Við héldum að við myndum örugglega ekki selja mikið af honum en hann er vinsæll og ánægjan leynir sér ekki .
" Kjúklingaskinn 2 kg kjúklingaskinn Salt og pipar 300 g möndlur Ólívuolía 15 stk rauð vinber steinlaus Aðferð : Kjúklingaskinnið er skolað í köldu vatni , svo raðað í bakka með plastfilmu undir , Best er að raða skinnunum flötum þannig að þú ert að búa til mörg lög af skinni og alltaf sett smávegis salt og pipar milli laga þar til skinnið er búið .
Við eldum skinnið yfir nótt í gufu á 80 gráðum á Celsíus en hægt væri einnig að elda yfir daginn á bakstri við 120 gráður heima við , en þá væri gott að nota smjörpappír í staðinn fyrir plastfilmu .
Því næst er skinnið pressað með fargi og kælt í nokkra tíma og svo skorið út í hæfilega bita og steikt í sárið .
Það á að vera gullið , stökkt en mjúkt og djúsi hið innra .
Meðlæti : Möndlur eru bakaðar þar til gylltar og stökkar , því næst unnar í matvinnsluvél með smá ólívu-olíu og kryddaðar til með salti einnig er gott að setja smá eldpipar eða þurrkaðan pipar .
Vínberjum er velt upp úr skvettu af hvítvínsediki , salti og sykri , og svo bökuð í ofni við vægan hita þar til meyr .
Gott er að borða skinnið með ferskum jurtum eða sýrðum lauk einnig .
Ginskellur 45 cl tanqueray-gin 30 cl sykursíróp 30 cl sítrónusafi 1/4 af stjörnuanís Árstíðabundin jurt ( nú hentar t.d. garðablóðberg en í sumar mætti prófa basilíku ) .
Örlítið af jurt sett í kokteilhristara og mulið ásamt stjörnuanís .
Hinum hráefnunum bætt við og allt hrist vel ásamt klaka .
Því næst hellt í gegnum fínt sigti yfir í kokteilglas .
Skreyting : Lauf af jurtinni .
Grafinn urriði " Grafinn urriði að vestan er einn af okkar uppáhaldsréttum .
Fiskurinn er grafinn vel og vandlega eða í kringum 12 klst. þannig að áferð og bragð er skemmtilegt ; ögn saltur og mjúkur en samt seigur undir tönn .
Eftir að búið er að grafa fiskinn þá skolum við hann ekki heldur sköfum bara einfaldlega af honum fyrst gróflega og svo aðra umferð betur og sköfum allt salt af honum , okkur finnst þessi tækni betri heldur en að skola .
" Grafinn urriði Borinn fram með rauðrófu , hreðku , sýrðum agúrkum og rúgbrauði Uppskrift miðast við 4 manneskjur .
Graf fyrir fisk .
1 flak fiskur 150 g salt 150 g púðursykur 5 stk. stjörnuanís 10 stk. kardimommur 1 msk .
kóríanderfræ 2 ágætar greinar fáfnisgras eða dill 20 stk. rósapipar 1 stk. börkur af appelsínu , raspaður 1 stk. börkur af sítrónu , raspaður Aðferð : Fræ og pipar sett í blandara og unnið þar til fínt , síðan allt hráefni sett saman í skál og blandað .
Næst er sett vel af blöndunni á fiskinn og látinn liggja í fati eða bakka í kringum 12 klst. Inn á kæli , við gröfum fiskinn með roðinu en einnig er hægt að taka roðið af en þá verður fiskurinn aðeins stífari .
Meðlæti : 1 stk. meðalstór rauðrófa ½ agúrka 1/5 kínahreðka ½ rúgbrauð Aðferð : Rauðrófuna bökum við heila í 1 til 2 klst. Þar til meyr og vinnum síðan í matvinnsluvél með rauðrófudjús .
Kryddað til með salti .
Agúrkuna skerum við í skífur og marinerum í skvettu af hvítvínsediki , kúmeni og smá sykri .
Hreðka skorin í þunnar skífur og velt upp úr safanum sem kemur af agúrkunni .
Rúgbrauð er rifið niður í rifjárni og steikt upp úr smjöri þar til stökkt .
Þegar rétturinn er borinn fram er einstaklega gott að rífa ferska piparrót yfir .
