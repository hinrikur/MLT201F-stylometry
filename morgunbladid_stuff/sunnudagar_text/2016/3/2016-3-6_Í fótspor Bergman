Alicia Vikander varð um síðustu helgi önnur norræna leikkonan í sögunni , á eftir Ingrid Bergman , til að vinna Óskarsverðlaun .
Það gerði þessi sænska stúlka fyrir bestan leik í aukahlutverki í kvikmynd Toms Hoopers , The Danish Girl .
Vikander skaut þar með goðsögnum á borð við Gretu Garbo , Liv Ullman , Ann-Margret og Lenu Olin ref fyrir rass .
Enginn norrænn leikari hefur hreppt hin eftirsóttu verðlaun en Max Von Sydow hefur tvisvar verið tilnefndur .
Vikander má hins vegar halda vel á spöðunum ætli hún að skáka Bergman , sem hlaut í tvígang Óskar fyrir leik í aðalhlutverki og einu sinni fyrir leik í aukahlutverki .
Það var í kvikmyndunum Gaslight ( 1944 ) , Anastasia ( 1956 ) og Murder on the Orient Express ( 1974 ) .
Allt löngu áður en Vikander fæddist .
The Danish Girl hefur gegnumsneitt fengið glimrandi viðtökur og dóma , ekki síst frammistaða aðalleikaranna , Vikander og Eddies Redmaynes , en þau þykja fara einstaklega vel með viðkvæmt efni .
Myndin byggist á lífi dönsku málaranna og hjónanna Einars og Gerdu Wegeners en Einar var einn fyrsti maðurinn sem gekkst undir aðgerð til að leiðrétta kyn sitt árið 1930 .
Varð að Lili Elbe .
Gerda Wegener stóð þétt við bakið á honum / henni gegnum allt ferlið og þykir Vikander ná afar vel utan um þær flóknu tilfinningar sem bærðust með henni á meðan .
Fáir utan Svíþjóðar höfðu líklega heyrt um Aliciu Vikander fyrir árið 2015 en hvorki fleiri né færri en fimm kvikmyndir á því ári hafa gjörbreytt því .
Flestar vöktu þær umtalsverða athygli .
Hinar myndirnar fjórar eru Ex Machina eftir Alex Garland , Burnt eftir John Wells , The Man from U.N.C.L.E .
eftir Guy Ritchie og heimildarmyndin Ingrid Bergman : In Her Own Words , þar sem Vikander var í hlutverki sögumanns .
Engin lognmolla er heldur framundan hjá Vikander en hún verður í að minnsta kosti þremur myndum á þessu ári .
Jason Bourne með Matt Damon , The Light Between Oceans með Michael Fassbender og Rachel Weisz og Tulip Fever ásamt Justin Chadwick , Dane DeHaan og Christoph Walz .
Þá er í pípunum spennumyndin Submergence , þar sem Vikander leikur á móti James McAvoy .
Ekki er um að villast : Stjarna er fædd .
orri@mbl.is Eini Norðurlandabúinn Óskar Alicia Vikander var ekki í amalegum félagsskap á Óskarnum .
Brie Larson var valin besta leikkona í aðalhlutverki , Leonardo DiCaprio besti leikari í aðalhlutverki og Mark Rylance besti leikari í aukahlutverki .
Þess má geta að Larson er ekki af norrænu bergi brotin , þrátt fyrir nafnið .
Hún er bandarísk en af fransk / kanadískum ættum .
Ættarnafn hennar , Desaulniers , fer hins vegar illa í munni vestra og fyrir vikið tók hún sér nafnið Larson – eftir dúkku sem hún átti sem barn , Kirsten Larson .
Vildi verða ballerína Ævi Alicia Vikander fæddist í Gautaborg 3. október 1988 og er því á 28. aldursári .
Faðir hennar er geðlæknir en móðirin leikkona .
Þau skildu þegar hún var nýfædd .
Vikander á fimm hálfsystkini , föður síns megin .
Vikander byrjaði að leika á sviði sjö ára gömul en stefndi þó leynt og ljóst að því að verða ballerína .
Á unglingsárum gerðu meiðsli út af við þann draum og hún einbeitti sér upp frá því að leiklistinni .
Fall er fararheill og tveir fyrstu skólarnir sem Vikander sótti um höfnuðu henni .
Loks komst hún þó að .
Hafði að vísu skráð sig í lögfræði í millitíðinni en aldrei reyndi á það nám því hún vildi frekar reyna til þrautar við leiklistina .
" Þetta er taugatrekkjandi " Frægðin Frami Aliciu Vikander hefur verið skjótur , svo skjótur að hún viðurkennir að hún viti varla í hvorn fótinn hún eigi að stíga .
" Þetta er taugatrekkjandi , " sagði hún nýlega í samtali við tímaritið Vogue .
" Tilfinningarnar eru blendnar .
Allt sem ég hef viljað gera í lífinu er að leika í bíómyndum en nú gerist þetta allt í einu .
Skyndilega er maður staddur í sama herbergi og fólk sem maður hefur litið upp til árum saman , það er Judi Denchurnar .
Maður hlýtur að velta fyrir sér hvort maður sé nógu góður .
Kvíðinn fylgir manni stöðugt og maður spyr sig hvort þetta sé eina tækifærið .
Ég þekki marga leikara sem hugsa svona .
" Alicia Vikander er ógift og barnslaus en hefur verið að slá sér upp með írsk / þýska leikaranum Michael Fassbender í rúmlega ár .
Þau búa í Lundúnum .
