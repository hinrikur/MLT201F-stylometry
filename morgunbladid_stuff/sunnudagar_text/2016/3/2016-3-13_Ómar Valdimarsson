Mest af mínum lestíma undanfarin ár hefur farið í fræðirit enda hef ég verið í fræðilegu námi , mér til skemmtunar og yndisauka , en les annað inn á milli .
Ég hef alltaf verið lestrarhestur og lesið einhver ósköp , bæði gott efni og vont .
Nú orðið nenni ég síður að lesa vondar bækur , hætti jafnvel fyrir miðja bók ef mér sýnist að hún verði ekki skemmtileg eða fræðandi .
Til afslöppunar hef ég lesið talsvert af reyfurum – áður fyrr ameríska en nú er ég eiginlega búinn að fá nóg af ameríska sjónarhorninu , það er einhvern veginn allt eins og ofsminkaðir amerískir fréttaþulir .
Undanfarnar vikur hef ég verið að lesa mig í gegnum jólabækurnar – skemmti mér stórkostlega með Jörundi Einars Más og Hans Jónatan Gísla Pálssonar , ekki alveg eins vel með Syndara Ólafs Gunnarssonar .
Er svo að byrja á Spámönnunum í Botnleysufirði sem lofar góðu strax á fyrstu síðunum .
Inn á milli las ég svo Avenue of Mysteries , nýjustu bók Johns Irving , þess mikla meistara ( hann er undantekning frá hinum Ameríkönunum ásamt Jonathan Franzen – snillingar báðir tveir ) .
