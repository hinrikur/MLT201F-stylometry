Forsendur valsins voru að velja saman ólík verk eftir ólíka listamenn , " segir Hlynur Hallsson sýningarstjóri um sýninguna Fólk sem verður opnuð í Listasafninu á Akureyri í dag , laugardag , klukkan 15 .
Á sýningunni gefur að líta verk eftir sjö listamenn sem Hlynur segir að eigi sameiginlegt að vinna með ljósmyndamiðilinn þótt viðfangsefnið , fólk , sé í sumum tilfellum ekki það fyrsta sem kemur upp í hugann þegar hugsað er um verk þeirra .
Listamennirnir eru Barbara Probst , Hallgerður Hallgrímsdóttir , Hrafnkell Sigurðsson , Hrefna Harðardóttir , Hörður Geirsson , Ine Lamers og Wolfgang Tillmans .
" Útgangspunkturinn var þetta orð , fólk , og mig langaði að birta mjög fjölbreytilegt val , " segir Hlynur .
" Til að mynda dettur manni alls ekki í hug að tengja verk Hrafnkels við fólk en við sýnum myndir hans af litríkum sjóstökkum , á meðan aðrir listamannanna tengjast strax við myndir af fólki .
Hér má sjá allt frá portrettmyndum , eins og til að mynda má sjá í myndum Harðar sem stillir fólki upp í gömlum klæðum og myndar með 19. aldar tækni yfir í myndir Hallgerðar en á vissan hátt er himinn og haf á milli þeirra .
Ég sóttist eftir þessum fjölbreytileika og þá á ég líka við í framsetningunni en hún er ekki síður fjölbreytileg .
" Hann nefnir sem dæmi að eftir Ine Lamers er sýnd 45 mínútna kvikmynd , auk ljósmynda úr sama kvikmyndasetti , ljósmyndir Harðar eru lítil hefðbundin prent , verk Hrafnkels stór og glansandi en verk Hallgerðar eru veggspjöld sem þekja vegg , sett upp með veggfóðurslími .
Íkynningartexta segir að nú á dögum sjálfsmynda hafi portrettmyndir öðlast nýja merkingu og hér gefur að líta fólk í ólíkum aðstæðum séð með augum ólíkra listamanna .
Þannig sýnir Probst þrettán myndir teknar á sama sekúndubrotinu , Hallgerður myndar ungt fólk í dagrenningu á björtum sumarmorgnum og Wolfgang Tillmans sem er víðkunnur í myndlistar- og tískugeiranum , tekur myndir af fólki í jarðlestum í London .
