Minni manna er ekki óskeikult .
En mönnum er vorkunn að trúa því að þeirra útgáfa af sögunni sem þeir voru þátttakendur í sé sú rétta og sanna .
Lagað í hendi , ekki endilega viljandi Það á að sjálfsögðu ekki við þegar menn eru vísvitandi að velja úr minningabrot sem draga upp tiltekna mynd og sleppa öðru eða tala þvert á þann veruleika sem þeir sjálfir muna til að fegra sitt hlutverk .
Það var hluti af verklegum æfingum laganema forðum tíð að setja upp atburð , þar sem margt gerðist á skömmum tíma og taka svo skýrslur af þátttakendum daginn eftir eða skömmu síðar .
Þátttakendur voru skynugt fólk og hafði það forskot á fólk hvunndagsins að það fór nærri um að uppákoman væri æfing og gat því sett sig í stellingar og lagt sig fram um að taka eftir smáatriðum og setja á minnið .
Saklausum borgurum , sem óvænt verða vitni að árás eða tilræði eða deilum og átökum á milli fólks , bregður illa við og þeir eru í tillfinningalegu uppnámi þegar þeir eru spurðir út úr .
Sama gæti gilt um þá , sem eru þátttakendur í miklum atburðum , sem hafa mikil áhrif og fáir sáu fyrir eða afneituðu .
Óraunhæfar kröfur um minni Rannsakendur mála , t.d. þeirra sem snúa að falli bankanna , gera sitt besta til að upplýsa um einstök atriði í aðdraganda tiltekinna ákvarðana .
Þeir vildu t.d. gjarnan fá að vita við hvaða menn lykilvitni töluðu í síma á tilteknum dögum þegar mest gekk á .
Símtöl alla þá daga skiptu tugum og símtöl , sem ekki voru tekin , skiptu hundruðum .
Auðvitað er alls ekki útilokað að menn muni sérstaklega eftir að hafa átt tiltekin símtöl í öllu atinu og að ákveðin niðurstaða hafi orðið í því símtali .
En útilokað er að þeir gætu að öðru leyti rakið samtal eins og þeir ættu upptöku af því .
Og þótt þeir muni ekki eftir því hvaða tugi eða hundruð símtala þeir áttu , þegar mest gekk á , þarf það ekki að vera vísbending um það , að þeir séu með tilburði um að leyna einhverju .
En það er auðvitað ekki útilokað .
Meira að segja það sem menn vildu helst muna og ætluðu alltaf að muna , eins og frumleg og notaleg tilsvör barna eða barnabarna , þegar ímyndunaraflið var frjálst og fjörugt , er gleymt , hversu mjög sem reynt er að rifja það upp .
Þetta á að mestu jafnt við um þrælminnugt fólk sem hitt .
Þjóðar algleymi Og það eru ekki bara einstaklingar sem missa þráð úr sögunni sinni .
Allur þorri fólks , jafnvel heilu þjóðirnar missa slíkan þráð .
Og stundum mistekst kynslóðum , sem lifðu atburði , að flytja söguna óbrenglaða yfir til næstu kynslóða .
Fólk var mjög meðvitað um þessa skyldu sína áður fyrr , þegar fæst var skráð .
Á meðan fjölskyldur töluðu saman , og seinna lásu eða hlustuðu á sömu fjölmiðla , var gapið minna .
En nú á tímum þegar " fróðleikur " liggur alls staðar á lausu og hægt að kalla hann fram á svipstundu er fyrrnefnd skylda úr sögunni .
En allur þessi fróðleikur er ekki sá sem hann sýnist .
Á sumum fróðleikssíðum sem menn taka mark á fá óvandaðir óáreittir að koma á framfæri " sínum fróðleik " skrumskældum og afbökuðum , t.d. til að koma höggi á menn sem þeim er í nöp við eða hafa verið ráðnir upp á aur til að rægja .
Við þetta bætist svo almennur kjaftagangur undirmálsfólks út og suður á neti , sem virðist telja eigin ímyndun og fordóma fullboðlega heimild um hvaðeina .
Margir kannast við " virka í athugasemdum " sem eru sérfræðingar í að rugla alla umræðu og draga hana niður á plan þar sem skætingur og dómgreindarleysi er helsta bland í poka .
Stundum heyrast ístöðulausir stjórnmálaylfingar stynja að " netheimar logi " og þegar það er skoðað kemur í ljós að þeir sem minnst er mark á takandi hafa farið aðeins meira fram úr sér en þeir eru vanir .
Þráðurinn er ekki aðeins fljótur að týnast við slíkar aðstæður , hann er iðulega ofinn úr trosi og fæstu má treysta .
Glöggur greinandi Hinn kunni blaðamaður og fréttaskýrandi James Bartholomew sagði nýlega í grein í vikuritinu Spectator ( sem komið hefur út síðan 1828 , og aldrei í eins mörgum prentuðum eintökum og nú ) frá ferð sinni til Ungverjalands þar sem hann skoðaði það helsta sem ferðamönnum er sýnt í höfuðborginni og endaði í svo nefndu Húsi ógnarinnar ( House of Terror ) Húsið höfðu nasistar og síðar og miklu lengur kommúnistar notað til að fangelsa meinta andstæðinga , hræða þá , pína og myrða .
Greinarhöfundur sagði það hafa verið stórbrotna tilfinningalega reynslu að koma í það hús .
Hann sagðist ekki hafa gert sér grein fyrir því , að 600.000 Unverjar hefðu verið fluttir í vinnubúðir í Sovétríkjunum og aðeins um helmingur þeirra átt afturkvæmt .
Heimsóknin sótti á hann og það rifjaðist upp að þetta morðæði hefði ekki aðeins staðið í Sovétríkjunum og leppríkjum þeirra .
Ástandið var jafnvel enn hrikalegra í Austurlöndum fjær , undir Mao , í Kambódíu undir Rauðu Khmerunum , í Víetnam og enn þann dag í dag lifir fólk við ógnarstjórn af þessu tagi í Norður-Kóreu .
Bartholomew segir að nú liggi fyrir að gera sér grein fyrir að kommúnisminn hafi verið mesta ógæfa ( disaster ) af mannavöldum sem orðið hafi á allri 20. öldinni .
Og hann spyr sig : " Er þetta almennt viðurkennt ? Nei .
Eru þessar staðreyndir reifaðar í skólum ? Nei .
Eru rekin söfn til að gera grein fyrir þessum afleiðingum ? Nei .
Söfn á borð við það í Búdapest heyra til undantekninga og það var veruleg andstaða við að það yrði sett á fót .
" Greinarhöfundur telur að þótt sagnfræðingar hafi upplýst að allt að 100 milljón manneskjur hafi verið myrtar í nafni kommúnismans sé sá veruleiki nú orðinn fjarlægur .
" Kynslóðirnar sem uxu upp eftir fall múrsins í Berlín sjá vart samhengið á milli kommúnisma og ógnar .
Þær gæla við að kommúnisminn sé endastöð jafnréttisbaráttunnar , fullkomlega aðlaðandi hugmyndafræði .
Og á síðustu misserum sést að öfl yst á vinstri væng stjórnmála séu að fá byr í sín segl í Bretlandi og Bandaríkjunum .
" Þetta eru athyglisverðar hugleiðingar .
Leyniræðan Og skal þá vikið að öðru , þó ekki með öllu ótengdu efni .
Í síðasta mánuði átti hin fræga " leyniræða Krústjovs " 70 ára afmæli .
Krústsjov afhjúpaði í þeirri ræðu , á lokuðum fundi Kommúnistaflokksins , ótrúleg glæpaverk Stalíns , mannsins sem margir höfðu trúað í einlægni að verið hefði einn helsti mannvinur veraldar ! Glæpaverkin , sem eftirmaður Stalíns sagði lömuðum áheyrendum frá voru yfirgengileg .
En í þessari óvenjulegu ræðu treysti Krústsjov sér þó ekki einu sinni til að segja hálfa söguna um glæpi Stalíns .
Meðal þeirra sem hlýddu á þessa ræðu voru fjölmargir sem tekið höfðu virkan þátt í glæpunum .
Og uppljóstrarinn , ræðumaðurinn sjálfur , aðalritarinn Nikita Krústsjov , hafði ekki verið barnanna bestur .
Hann viðurkenndi síðar , ellimóður orðinn , að sjálfur hefði hann verið blóðugur upp að öxlum .
Það var jafnvel vægt til orða tekið af manni sem var gegnsósa í blóði .
En hann og þeir hinir töldu sig þó vera tæknilega saklausa , enda hefðu þeir lotið fyrirmælum Leníns og Stalíns og sjálfir átt aftöku vísa , hreyfðu þeir efasemdum .
Hvað varð um þá ? Svo fór að Sovétríkin liðuðust í sundur , gufuðu upp og voru tekin til gjaldþrotaskipta .
Ekki nokkur maður hefði getað spáð fyrir um að þetta samansúrraða , mannúðarsnauða kerfi myndi hverfa svo áreynslulítið .
Það er fróðlegt að sjá hvernig afkomendum valdamanna í innsta hring Sovétríkjanna sálugu reiddi af eftir fall þeirra .
Fyrst er þess að geta að enginn af hæstráðendum Sovétríkjanna galt fyrir verk sín með lífi sínu .
Lenín lést á sóttarsæng .
Stalín fékk heilablóðfall .
Krústsjov var sá eini sem " fór á eftirlaun " og hafðist við á myndarlegu sumarhúsi ríkisins eftir að hann var settur af 1964 og þar til hann lést árið 1971 .
Brezhnev , Andropov og Chernenko lognuðust þreyttir út af .
Gorbatsjov hvarf úr skrifstofu sinni í Kreml að kvöldi til þegar ljóst var orðið að Sovétríkin voru ekki lengur til .
Hann hefur síðan efnast vel á að tala yfir kapítalistum .
Beria reyndi að sölsa völdin undir sig eftir dauða Stalíns og keppti við Malenkov og Krústsjov .
Beria var nauðgari , sadisti og morðhundur með ógurleg afköst á öllum þessum sviðum .
En löngu áður en undirmenn hans , böðlarnir í Lubljanka , fengu það óskaverkefni að pynda Beria og hengja hann loks upp á krók og skjóta , hafði Beria sannfærst um að sovétið gengi ekki upp .
" Sovétríkin munu aldrei ganga upp fyrr en við viðurkennum einkaeignarréttinn , " sagði hann trúnaðarvinum sínum .
Fljótlega eftir lát Stalíns lagði Beria til að Austur-Þjóðverjum yrði gefið frelsi .
Það nægði til að sameina keppinauta hans um völdin gegn honum .
Krústsjov endaði sem sigurvegari .
Hann gerði Malenkov að rafmagnsstjóra í dreifbýlinu .
Hann sneri síðar til Moskvu , varð trúhneigður og grúskaði á söfnum .
En börn og barnabörn ? Börn Stalíns voru ekki í hópi hinna heppnu .
Annar sonurinn dó í þýskum fangabúðum og hinn drakk sig í hel .
En segja má , að augasteinninn hans , Svetlana , hafi átt sínar góðu stundir , þótt él væru algeng .
Hún hafði flúið til Bandaríkjanna áratug eftir dauða Stalíns , og það olli mikilli hneykslan í Sovétríkjunum .
Þar þénaði hún myndarlega á ævisögu sinni , en hélst illa á því fé .
Síðar sneri hún heim , en undi sér ekki og dvaldi eftir það bæði í Sviss og Bretlandi og andaðist loks í Bandaríkjunum í nóvember 2011 , 85 ára gömul og snauð af veraldlegum auð .
Svetlana hafði þá snúist til kaþólskrar trúar .
Barnabörnum Stalíns hefur mörgum gengið vel .
Alexander sonarsonur hans varð virtur leikmyndahönnuður í Moskvu ( notaði ættarnafn móður sinnar ) .
Afabörn Stalíns , börn Svetlönu , Joseph Morozov og Katya Zadanova eru læknar í Rússlandi .
Börn Krústsjovs áttu mörg góða tíð .
Sergei , sonur hans , og eiginkona hans eru bandarískir ríkisborgarar og gerir Sergei það gott í bandarískum fræðiheimi .
Stephan Mikoyan blómstaði sem tilraunaflugmaður og náði undirhershöfðingjatign .
Sergo , yngri bróðir hans , ritstýrði blaði um Latnesku-Ameríku .
Sergo , sonur Beria , varð virtur eldflaugasérfræðingur , en notaði aðeins nafn móður sinnar .
Martha , tengdadóttir Beria , bjó á miklu sveitasetri afa síns , rithöfundarins Gorkys , sem hún var sannfærð um að Stalín hefði látið myrða .
Sagt er að börn hennar og Sergo , barnabörn Beria , séu sérlega aðlaðandi fólk .
Þau eru innanhúsarkitekt , listfræðingur og rafeindasérfræðingur .
Gamli Molotov , sem lifði til ársins 1986 , náði að sölsa undir sig glæsiíbúðir sem þau hjón höfðu haft afnot af .
Þær eru metnar á hundruð milljóna og leigðu Molotov og afkomendur hans , eftir hans dag , íbúðirnar til bandarískra stjórnenda fjárfestingabanka .
Barnabarn Molotovs , Vyaceslav , var í forystu frjálshyggjumanna árið 1991 og stuðlaði að opnun skjalasafna KGB og varð einn af helstu ráðgjöfum Yeltsíns .
Stas , barnabarn Anastas Mikoyans , varð rússnesk rokkstjarna og síðar viðurkenndur merkisberi rokktónlistar í landinu , stundum kallaður Richard Bran- son Rússlands .
Malenkov , fyrrum forsætisráðherra , sem laut í lægra haldi fyrir Krústsjov í baráttunni um sæti Stalíns , snerist á efri árum til kristinnar trúar .
Volya dóttir hans varð arkitekt og stóð fyrir endurbyggingum á fjölda kirkna .
Bræður hennar urðu prófessorar í raunvísindum og öll voru systkinin sannfærð um sakleysi Malenkovs .
( Margar af þessum upplýsingum eru sóttar í hina merku bók Simon Sebag Montefiore um Stalín , sem kom út árið 2004. ) Montefiore getur þess í bók sinni að enn sé litið á fjölskyldur gömlu kommúnistaforingjanna sem eins konar síðari tíma aðalsættir .
Þær séu í allnokkrum tengslum , þó mismiklum .
Þau deili um stalínstímann og voðaverkin og mörg þeirra hafi tilhneigingu til að bera fram afsakanir og réttlætingu fyrir ógnarverkunum .
Hvað hefðu þeir sagt ? Aðlögunarhæfni manna er viðbrugðið , en margt fer öðru vísi en menn ætla .
Þegar þeir sátu saman í íbúð Stalíns í Kreml með vodka við höndina og einræðisherrann bankaði pípu sinni vingjarnlega í skallann á Krústsjov til að tæma hana , hefði mátt segja þeim margt .
En ekki það , að dóttir Stalíns og sonur Krústsjovs yrðu bæði bandarískir ríkisborgarar .
Dóttir Malenkovs gerði upp kirkjur .
Barnabarn Mikoyans yrði rokkgoð og barnabarn Molotovs í forystu fyrir frjálshyggjumönnum .
Þeim hefði sjálfsagt þótt það illskárra ef allur þessi skari hefði orðið að pírötum .
