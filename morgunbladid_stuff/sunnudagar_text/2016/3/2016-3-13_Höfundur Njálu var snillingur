Njáls saga er einfaldlega eitt af tíu stórkostlegustu verkum bókmenntasögunnar .
Ég nefni hana með harmleikjum Shakespeares , með Ilíonskviðu , með Gleðileiknum guðdómlega ...
Fólk sem hefur lesið Njálu veit og skilur að þarna á hún heima , " segir bandaríski lagaprófessorinn William I. Miller .
Eins og heyra má hefur hann ástríðufullan áhuga á Njálu og öðrum Íslendingasögum og segir þann áhuga ekkert hafa dofnað , þvert á móti , þótt hann hafi kennt sögurnar háskólanemendum síðustu fjóra áratugi .
Og hann er ekki bara hrifinn af þekktustu sögunum .
" Mér finnst sumar stuttu sagnanna , sumir sagnaþættirnir , vera með bestu smásögum sem skrifaðar hafa verið .
Auðunar þáttur vestfirska er til dæmis ein besta smásaga sem samin hefur verið ; ég gæti nefnt nokkrar nútímasögur sem færu á sömu hillu en þær eru ekki margar .
Þetta eru óviðjafnanlegar frásagnir ! Þetta er ekkert annað en snilld ! Hvað er í vatninu hér , " segir hann og hlær .
Njála kennd í lagasögu Í liðinni viku hélt Miller þrjá fyrirlestra um Hrafnkels sögu við lagadeild Háskóla Íslands , við hrifningu þeirra sem heyrðu , og flutti einnig fyrirlestur hjá Miðaldastofu , um frásagnarhátt Íslendingasagnanna .
Miller hefur verið prófessor við lagadeild hins virta Michigan-háskóla frá árinu 1984 , þar sem hann hefur kennt námskeið um Njálu og almenna lögfræði .
Hann hefur haldið fyrirlestra um Íslendingasögurnar við fjölda háskóla .
Og Miller er höfundur virtra og vinsælla bóka og nokkrar þeirra fjalla sérstaklega um Íslendingasögurnar .
Sú nýjasta er " Why is your axe bloody " : A Reading of Njáls Saga ( 2014 ) en eitt kunnasta umfjöllunarefni hans eru blóðhefndir sem hann skrifar meðal annars um í Bloodtaking and Peacemaking : Feud , Law and Society in Saga Iceland ( 1990 ) .
En hvers vegna hefur lagaprófessor verið að kenna og skrifa um Njálu í öll þessi ár ? " Á sínum tíma var ég ráðinn inn í lagaskólann þótt engum þar dyldist að ég ætlaði sérstaklega að fjalla um Íslendingasögurnar , " svarar hann .
" Ég sagðist vilja fjalla um lögin í sögunum , lagaflækjurnar – en það er ekki bara vegna þeirra sem ég er svo áhugasamur um þessar sögur .
Þær eru einfaldlega svo hlaðnar af öllu mögulegu , að það var meira að segja hægt að sannfæra sérfræðinga í lögum um að það mætti kenna þær út frá lagasögu .
" Hann glottir .
" Ég hef líka kennt ýmsa kúrsa í almennri lögfræði og tel mig hafa gert það nokkuð vel en vinsælasta námskeiðið sem ég kenndi öll þessi ár kallaði ég Blóðhefnd og þar lásum við einfaldlega Íslendingasögurnar í enskum þýðingum .
Og það var svo vinsælt vegna þess að sögurnar eru svo frábærar .
Ár eftir ár hafa nemendur brugðist eins við og ég gerði þegar ég komst fyrst að því að Íslendingasögurnar væru yfir höfuð til : með því að spyrja hvers vegna bækur sem eru svo stórkostlegar séu ekki jafn frægar og Lér konungur , Ilíonskviða eða Biblían .
Það er svo augljóst að bestu Íslendingasögurnar , eins og Njála , eru með því besta sem nokkurn tíma hefur verið skrifað .
Samt er iðulega ekki talað um þessa texta á þann hátt , sem heimsbókmenntir .
Sífellt er verið að spyrja hvaðan þeir spretta , hvort þeir komi úr munnlegri eða skriflegri geymd , en samt búa þessar sögur yfir svo ótrúlega margbrotnum heimum og fléttum að mér finnst höfundur Njálu vera fyllilega sambærilegur við [ forngríska sagnfræðinginn ] Þúkýdídes hvað varðar taktíska snilli og pólitískt og fræðilegt insæi .
Bestu sögurnar eru líka skrifaðar af hreint ótrúlegu sálfræðilegu innsæi .
" Hver faldi þessa gjöf ? Miller gjörþekkir Íslendingasögurnar og heim þeirra en hvernig komst hann í kynni við þær ? " Það var fyrir slysni .
Ég var við framhaldsnám við Yale-háskóla , í franskri 19. aldar sögu , og hundleiddist .
En ég var með afar góðan námsstyrk og sótti um að skipta yfir í enskudeildina .
Jú , það var hægt en fyrst varð ég að taka ákveðin grunnnámskeið .
Eitt þeirra var í engilsaxnesku og þar var ég kynntur fyrir áhrifamesta skáldskap sem ég hafði lesið .
En þarna var íslenskur nemandi , Magnús að nafni , sem fannst ekkert mikið til um hrifningu mína á þessum gömlu ensku textum .
" Finnst þér þetta gott ? " spurði hann .
" Lestu frekar Njáls sögu .
" Og ég náði mér í Penguin-útgáfuna og var ekki búinn með meira en um þrjátíu blaðsíður þegar ég spurði sjálfan mig hvernig á því stæði að ég hefði ekki haft hugmynd um að þessi bók væri til .
Hver hafði falið þessa gjöf fyrir okkur öllum ? Og ég tók að lesa sögurnar og læra um þær – og fann gegnum þær leið til að lifa af því að lesa og fjalla um þær ! Og gat lesið Njálu aftur og aftur og aftur ...
" Svo svalar sögur Miller gerir mikið af því að bera saman heim Íslendingasagnanna og samtímann .
Sjálfur ólst hann upp í verkamannahverfi í miðvesturríkjunum þar sem hann kynntist því áþreifanlega á unglingsaldri hvað gjörðir og framkoma skipta miklu máli við að öðlast viðurkenningu .
Til að mynda í íþróttum , þar sem sumir eru með sífelldan kjaft , " trash-talking " eins og hann kallar það , á meðan aðrir láta þögnina tala .
" Ég bendi nemendum mínum stundum á þessar tvær ólíku aðferðir við að ögra eða hafa sálræn áhrif á andstæðinga sína .
Önnur er að hafa hátt og segja öðrum að maður sé bestur .
Hin er að vera svalur í þögninni .
Egill Skallagrímsson var mesti ruslkjaftur sögunnar , hann gat ekki þagað , og svo er það svali , þögli gaurinn : Skarphéðinn Njálsson .
Þá sjaldan hann segir eitthvað er það gríðarlega snjallt og svalt .
Þessir stílar takast sífellt á .
Þetta er stíll þöglu hetjunnar hans Clints Eastwood gegn hinni síkjaftandi svörtu kvikmyndahetju .
Báðir stílar virka og taka andstæðinga á taugum , " segir Miller .
Hann segir að þetta megi sjá í sífelldum metingi rappara , sem allir vilji vera öðrum betri , og er samskonar metingur og ríkir milli skálda í Íslendingasögunum .
" Ég hef séð að ein af ástæðum þess að nemendur mínir hafa heillast af Íslendingasögunum er að ólíkt því þegar þeir lesa dýrlingasögur eða rómönsur frá miðöldum , þá þarf ekkert að undirbúa þau eða útskýra sögurnar – þau ganga beint inn í heim þessara texta .
Það er eins og allt liðið í svölustu Hollywood-myndunum stígi beint út úr Íslendingasögunum ! " Hann setur sig í stellingar og fer djúpraddaður með eina frægustu línu Eastwoods : " Make my day ! " Hlær síðan og segir : " Eins og beint úr Njálu ! Þetta eru svo svalar sögur .
Ég segi stundum að það þurfi sannkallaðan sérfræðing í þeim til að eyðileggja lestrarupplifunina .
Ég hvet nemendur til að stinga sér á kaf í þær og lofa þeim að innan skamms verði þau farin að bregða sér í hlutverk Egils eða Skarphéðins .
Og eftir sex til sjö vikur eru þau farin að lifa sig inn í þennan hrífandi heim .
" Sívinsælar lagaflækjur En í Njálu hverfist atburðarásin um lagaflækjur og Miller hefur fjallað mikið um þann þátt sögunnar .
" Auðvitað er merkilegt að við séum hér að ræða þessa bók frá miðöldum sem í eru þessir löngu og endurtekningasömu kaflar um lög og dóma – en höfundurinn hefur vitað að lesendur vildu lesa um lagaflækjur og málaferli .
Þið Íslendingar eigið Grágás , einstakt og makalaust minnismerki um lög þessara tíma , og höfundur hefur haft þau til hliðsjónar .
Vitaskuld fyrirfinnast engin lög sem geta leyst allar deilur og þess vegna þarf alltaf að túlka lög .
Þar njóta sín snjallir einstaklingar , sem fólk tekur jafnvel að óttast vegna þekkingarinnar , eins og Njáll Þorgeirsson .
Fólk sem sér glufur í lagabálkunum og kann að notfæra sér þær .
Við sjáum mörg snilldarleg dæmi um þetta í sögunum .
Njáll er einn þeirra lögmanna sem eru ánægðir með það hvað þeir búa yfir ríkulegri tæknilegri þekkingu á lögum .
Og hann spinnur hugvitssamlega í kringum þau .
Enn í dag eru slyngir lögfræðingar og efni um lagaflækjur eitthvert vinsælasta afþreyingarefni sem fyrirfinnst .
Og þar finnum við Njál sem talar til menningarsamfélags þar sem lífið var ekki auðvelt og skemmtanir sjálfsagt takmarkaðar – þetta fólk hafði ekki iPhone , " segir Miller og klappar á brjóstvasann .
" Eitt af því sem fólk á söguöld elskaði augsýnilega að gera var að fylgjast með réttarhöldum .
Og rétt eins og fótboltaunnendur eru afskaplega vel að sér um alla þætti leiksins skildu áhorfendur að réttarhöldum á Íslandi vel hvað var að gerast .
Þeir hvöttu lögmenn áfram eða púuðu , þetta voru alvöruleikar , alvöruskemmtan , og bestu lögmennirnir voru hetjurnar .
Líttu bara á áttunda kafla Njálu þar sem krakkarnir leika sér á gólfinu á Höskuldsstöðum – þau eru í lögfræðingaleik ! " Miller segir gæði þýðinga á Íslendingasögunum vitaskuld skipta gríðarlegu máli .
Hann kynntist fyrst þýðingu Magnúsar Magnússonar og Hermanns Pálssonar á Njálu og hrósar henni í hástert , segist ekki hrifinn af nýjustu Njáluþýðingum .
Þær séu ójafnar .
" Sumir hafa deilt á þýðingu Magnúsar og Hermanns en mér finnst hún best því þeir skilja alltaf betur en aðrir hvað er að gerast , og líka hvað lagaflækjurnar varðar .
Svo skrifa þeir dásamlegan enskan texta sem er aldrei stirður .
Mér finnst þeir vera snillingar – Íslendingar sem voru frábærlega að sér í ensku og gátu skrifað hana afskaplega vel .
Við erum nokkur sem kennum sögurnar vestanhafs sem höfum skrifað ritstjórn Penguin og beðið þau að halda áfram að gefa út þessa fínu þýðingu , þar sem þær nýju séu ekki jafn góðar , en við höfum ekki einu sinni fengið svar .
" Raunverulegt raunsæi Eftir nokkra daga verður Miller sjötugur og hann segist vera endalaust þakklátur fyrir að hafa getað gert það að ævistarfi að fjalla um Íslendingasögurnar .
En vissulega hafi sumir undrast að maðurinn hefði þessa fínu stöðu við að kenna þessar gömlu íslensku sögur .
Miller rifjar upp að árið 1988 hafi birst í The New York Times grein sem fjallaði um það hvað væri eiginlega að gerast í lagadeildum háskóla landsins og bent var á hann og sagt : sjáið hvað þeir kenna nú í lagadeildunum ! " Og það fyndna var að á þessum tíma bárust mér tilboð frá skóla eftir skóla um að koma að kenna eða halda fyrirlestra – námskeiðin mín komust í tísku , en sá áhugi dofnaði þó fljótlega , " segir hann brosandi .
" Faðir minn var í viðskiptum og hann gat aldrei skilið hvað ég var að kenna .
Hvað kemur þetta laganemendum við ? spurði hann .
Einfalda svarið var að það gaf þeim þrjár einingar , og að auki losnuðu þau frá leiðindum lögfræðinnar þegar þau stigu um stund inn í heim Njálu .
En ég hef verið heppinn að fá að kenna þessar heillandi sögur .
" Þrátt fyrir að hafa lifað og hrærst í nær hálfa öld í heimi Íslendingasagna segist Miller ekki hafa komið oft til landsins , fyrst á sjöunda áratugnum þegar hann millilenti hér .
" Það var 27. desember 1967 og ég gisti eina nótt í Reykjavík og sá nú ekki margt .
Ég kom ekki aftur fyrr en 1985 og hef komið nokkrum sinnum síðan .
Ég hef haldið hér fyrirlestra og skoðað mig um .
Ég er alltaf agndofa , og ekki bara yfir undursamlegum furðum landslagsins – mér finnst þetta óviðjafnanlegur staður .
En nú virðast allir vita það , eins og sést á því að hótelið mitt er fullbókað þótt það sé hávetur .
" Hann kímir .
Hefur Miller séð handritin ? " Svo sannarlega .
Og ég fékk meira að segja að halda á einu , " segir hann ákafur og réttir opna lófana fram saman , eins og hann haldi á bók .
" Ég fékk gæsahúð .
Varð fyrir einhverju sem líkist sjálfsagt því sem kallast trúarleg upphafning ; það snart mig djúpt .
Handritin eru svo viðkvæm .
Njála er vissulega til í mörgum handritum en sum þessara skrifa hafa bara varðveist í einu litlu handriti eða handritsbroti og maður getur ekki annað en hugsað um hvílíkur missir það hefði verið fyrir mannkynið hefði það eyðilagst – og hvað mörg slík verk hljóta að hafa glatast .
" Í fyrirlestri sínum á fimmtudag fjallaði Miller meðal annars um það hversu færir höfundar bestu Íslendingasagnanna voru í að sýna andlegt ástand persóna án þess að fara beint inn í huga þeirra , eins og tíðkast hefur við sagnagerð á síðari tímum .
" Ef við lesum skáldsögur eftir Henry James , Jane Austen eða Stendhal þá fara þau inn í huga persóna sinna , og einhverra hluta vegna finnst okkur það raunsæislegt .
Hversu vel þekkjum við okkar eigin hugsanir ? Í huga okkar er hrein kaos og þess vegna leita menn til sálfræðinga .
Samt erum við ekki inni í huga neins annars og raunveruleg raunsæisnálgun er frásagnarháttur Íslendingasagna .
Við lesum tilsvör persóna , er sagt hvað þær gera og kynnumst ættingjum þeirra og aðstæðum , og síðan þurfum við að mynda okkur skilning á þeim út frá gjörðum þeirra og orðum og því sem við vitum um þær .
Ég hef skrifað þrjú hundruð síðna bók um Njálu en þurfti samt að skilja svo ótal margt útundan því það er svo gríðarmargt á seyði í hverri einustu setningu sögunnar .
Höfundurinn var snillingur .
En þetta vita Íslendingar enda hafið þið rætt þessar sögur um aldir .
" En Miller hefur líka gert sitt í að ræða sögurnar við aðra og miðla boðskapnum ; hann telur um 4.000 nemendur hafa setið í námskeiðum sínum um þær gegnum árin .
