Fáir spá meira í mat , matargerð og strauma og stefnur á matvælasviði en kokkar og veitingafólk .
Könnun sem samtök veitingastaða í Bandaríkjunum gerðu nýverið á meðal tæplega 1.600 meðlima gefur einhverja hugmynd um hvernig matarlandslagið liggur en ítarlega skýrslu má lesa á restaurant.org .
Áhugavert er að 44% matreiðslumannanna sem tóku þátt í könnuninni sögðu að mest áberandi matartískan á síðustu tíu árum hefði verið krafan um hráefni úr héraði og beint frá bónda .
41% sagði að það svið sem ætti eftir að stækka mest á næstu tíu árum væri sjálfbærni .
Þetta er góð þróun sem helst í hendur við aukna meðvitund um matarsóun .
Hér verða taldar upp nokkrar fæðutegundir sem við eigum áreiðanlega eftir að sjá meira af á næstu mánuðum .
Blómlegur matur Blóm eins og lavender og rósir má nota í ýmsa matargerð .
Þetta eru falleg og ilmrík blóm sem hægt er að nota í te en óhefðbundnari notkun fer vaxandi , samkvæmt specialtyfood.com .
Til dæmis er framleiddur lavender-ostur og poppkorn með saffran og rósum og einnig poppkorn með lavender sem þykir líka fara vel með hvítu súkkulaði og vanillu .
Ylliblómasafa er gott að nota til að bragðbæta vatn og ekki síður sódavatn .
Minni sóun Fólk er orðið mun meðvitaðra um matarsóun en áður og á þessu ári verður málefnið meira í brennidepli .
Afgangauppskriftir eru vinsælar því almenningur vill nýta mat sinn sem best .
Hluti af þessu er líka að nota stærri hluta af skepnum sem fólk borðar svo hlutverk slátrarans verður stærra og óvenjulegir bitar oftar á borðum .
Ennfremur hefur veitingastöðum sem sóa engu fjölgað .
Einn slíkur staður er Tiny Leaf í London en þar er boðið upp á lífrænan grænmetismat .
Þar er grænmetisskrælingi breytt í stökkar flögur og börkurinn af sítrusávöxtum er notaður til að búa til olíur , svo eitthvað sé nefnt .
Lífrænum úrgangi er breytt í áburð og að sjálfsögðu er pappír og plast endurunnið .
Umhverfisvænt þang Þang , grænmeti sjávarins , er umhverfisvæn planta sem hægt er að rækta sjálfbært og inniheldur mikið af næringarefnum .
Wakame-þang á áreiðanlega eftir að sjást borið fram með fleiri réttum en sushi , til dæmis blandað í salat .
Hérlendis er líklegt að fólk fari að horfa á íslensk söl og þurrkað þang í meira mæli .
Hægt er að nota þetta sem krydd frekar en eitthvað sem er í aðalhlutverki í máltíð .
Grænt er vænt Grænmeti verður í aðalhlutverki á diskinum á komandi mánuðum .
Kjöt og annað prótín hefur lengst af tekið þarna stærsta hlutann en nú fær grænmeti stærra og meira áberandi hlutverk en áður .
Sífellt fleiri veitingastaðir auglýsa að þeir bjóði aðeins upp á ferskt hráefni og þá jafnvel " beint frá bónda " eða " úr héraði " og í þessum flokki er grænmeti oftar en ekki áberandi .
Boðið verður í meira mæli upp á rétti sem eru hreinir grænmetisréttir án þess að þeir séu sérstaklega auglýstir sem slíkir .
Grænmeti er ekki lengur " matur sem maturinn minn borðar " .
Afrískt bragð Afrískt krydd og réttir eiga eftir að verða algengari á veitingastöðum .
Flestir þekkja til dæmis kínverskan , taílenskan og víetnamskan mat en nú er komið að Afríku .
Kryddblöndur á borð við berbere , harissa , dukkah , ras el hanout og tsire munu verða vinsælli og sífellt fleiri vestrænir bragðlaukar munu venjast þessu afríska bragði .
Það er alltaf gott að fá smá krydd í tilveruna og heimakokkar munu njóta þess að prófa sig áfram á þessu sviði .
Liðtækar linsubaunir Það er góð ástæða fyrir því að baunir af ýmsu tagi ættu að fá stærri sess í mataræði okkar .
Þarna er um að ræða prótín sem kemur úr grænmetisheiminum og er ódýrt .
Þarna á meðal eru linsubaunir og kjúklingabaunir .
Þær fyrrnefndu þurfa stuttan eldunartíma og því er hagkvæmt að nota þær .
Þær síðarnefndu má búast við að sjá í ýmsu formi en mjöl úr kjúklingabaunum er hægt að nota í margskonar rétti og er það bæði glútenlaust og prótínríkt .
Sameinuðu þjóðirnar hafa ennfremur lýst því yfir að árið 2016 sé ár baunanna á alþjóðavísu .
Sýrt grænmeti fyrir líkama og sál Sýrt grænmeti á borð við hið kóreska kimchi og súrkál af ýmsu tagi nýtur sívaxandi vinsælla .
Gerjaður matur þykir sérlega góður fyrir bakteríuflóruna í maganum , sem sannað er að eigi stóran þátt í almennri vellíðan en rannsóknum á þessu sviði er að fjölga .
Gerjaður matur þykur jafnframt byggja upp ónæmiskerfið .
Súrkál er algengt en líka er hægt að sýra til dæmis gúrkur , gulrætur og rósakál .
Hægur leikur er að gera þetta sjálfur heima hjá sér og er sýrt grænmeti líka bragðgott með ýmsum mat .
