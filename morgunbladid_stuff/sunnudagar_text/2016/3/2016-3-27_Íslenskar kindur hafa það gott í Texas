Brad mætir að sjálfsögðu í íslenskri lopapeysu í viðtalið .
Hann er líklega eini íbúi Texas fylkis sem ræktar íslenskar kindur .
Íslandsævintýrið hófst fyrir nokkrum árum þegar brennandi Íslandsáhugi kviknaði hjá honum .
Hann tók sig til og las allt sem hann komst í um Ísland .
Fólkið jafn ótrúlegt og ég hélt " Ég fór að rannsaka allt um íslensku þjóðina og það gerðist eitthvað .
Ég hef oft komið til annarra landa Evrópu vegna vinnu minnar sem jarðfræðingur .
Hef komið til Tyrklands , Ungverjalands , Frakklands og Rúmeníu og þótti ekki mikið til koma .
Ég bara féll fyrir íslensku þjóðinni og því meira sem ég rannsakaði hana , því heillaðri varð ég .
Menningin og þrautseigjan heillaði mig og loks skipulagði ég ferð með konu minni , " segir Brad sem kom hingað í fyrsta sinn í apríl í fyrra .
" Þetta var í eina skiptið sem ferð hefur farið langt fram úr mínum væntingum .
Það sem ég fann var að fólkið var í raun alveg jafn ótrúlegt og ég hélt .
Stórkostlega vinalegt , mjög hjálpsamt , ósvikið og opið .
Ég elska það , " segir hann en þau voru hér í níu daga .
Keypti átta íslenskar kindur Þegar heim var komið úr Íslandsferðinni ákváðu þau hjón að flytja úr borginni og í sveit og festu kaup á búgarði .
Brad hóf rannsóknarvinnu um íslensku sauðkindina en um hana vissi hann ekki mikið .
" Við komumst að því að íslenska kindin er eins og fólkið , yndislegar verur .
Þannig að við keyptum búgarðinn og nokkrar íslenskar kindur frá búgarði í Montana , " útskýrir Brad .
Fyrstu íslensku kindurnar sem fluttar voru til Norður-Ameríku fóru til Kanada á níunda áratug síðustu aldar , að sögn Brads .
" Fyrsta íslenska kindin kom ekki til Bandaríkjanna fyrr en um miðjan tíunda áratuginn þannig að þetta er frekar nýtt .
Þær búa yfir mörgum gæðum .
Þetta eru hreinræktaðar íslenskar kindur og vottaðar sem slíkar , " segir Brad sem á nú átta kindur .
Í apríl er von á fjölgun þannig að hjörðin fer stækkandi .
Íslendingar svara með bros á vör Brad er nú hér í annað sinn á innan við ári en í þessa ferð kom hann með móður sína og móðursystur .
Þau hafa ferðast vítt og breitt um landið og notið hverrar mínútu .
" Í öðrum löndum er mikið gert út á að draga ferðamenn að hinu manngerða , tívólígörðum til dæmis .
Allt það fölnar í samanburði við þetta náttúrulega sem þið hafið hér upp á að bjóða , " segir Brad .
" Ég vona að Íslendingar hafi þolinmæði fyrir ferðamennina .
Þegar ég kom hér fyrst með konu minni vissum við sama og ekkert og fólkið á hótelunum svaraði öllum okkar spurningum og talaði við okkur eins og við værum þau einu og fyrstu sem spyrðu þessara spurninga .
Í lok ferðarinnar rann það upp fyrir manni að þau fá þessar sömu spurningar í sífellu , aftur og aftur .
Og þau svara með bros á vör , " segir hann .
Lærðu af Youtube að rýja kindur Heima á búgarðinum , sem heitir því skemmtilega nafni Aurora Skala Ranch , búa þau hjón með átján ára syni og fjórtán ára dóttur en elsta barnið er flutt að heiman .
Stúlkan er mikil hestakona og á einn hest en myndi gjarnan vilja fá sér íslenskan hest .
" Ef ég gæti fundið leið til að stinga einum í ferðatöskuna , " segir hann og hlær .
Brad segir að kindunum líði vel í Texas .
" Við þurftum að rýja kindurnar í haust og hvorki ég né kona mín höfðum minnstu reynslu af því .
Það var heilmikil lífsreynsla , " segir hann og brosir .
" Við gúggluðum þetta á Youtube og þetta leit út fyrir að vera svo auðvelt en það var það sko ekki ! Þær voru reyndar kyrrar , sem kom á óvart .
Við sáum það á andliti þeirra hversu gott þeim þótti að losna við þessa þungu " kápu " " , segir hann .
Ég spyr um hitann í Texas .
" Það er ekkert heitara þarna heldur en var þaðan sem þær komu , alla vega yfir sumartímann , " útskýrir hann en þær voru fluttar frá búgarði í Montana .
" Þær þola illa þegar hitinn lækkar snögglega en núna í febrúar hefur verið frekar heitt yfir daginn en svo lækkar hitinn um nóttina .
Þá verða þær móðar , " segir Brad .
Kindurnar eru hafðar í húsi yfir nótt en fá að hlaupa um frjálsar á túni á daginn .
" Á kvöldin förum við með þær í hús til að vernda þær fyrir rándýrum eins og sléttuúlfum .
Á daginn hlaupa þær um og hoppa og skoppa , " segir hann .
Stefnir á að eiga 100-200 kindur Ég spyr hvaða plön hann hafi varðandi kindabúskapinn .
" Hið fullkomna plan væri að selja eitthvað af lifandi lömbum en einnig til kjötneyslu .
Þessar skepnur eru svo fallegar að ég myndi vilja láta alla vita hversu stórkostlegar þær eru og hversu auðvelt það er að rækta þær .
Ég trúi að það sé markaður fyrir þær hér í héraðinu .
Og svo eru hér eðalkokkar sem myndu vilja kaupa kjötið og bjóða upp á , " segir hann .
" Svo er það ullin .
Helst myndi ég vilja selja hana þeim sem handprjóna ; fólki sem kann að meta gæðin sem það er með í höndunum .
" Brad stefnir á að stækka stofninn .
" Ég ætla að stækka hjörðina með tímanum .
Það er von á tólf lömbum í apríl og ég ætla að reyna að halda sem flestum til að ná að fjölga þeim meir .
Ég myndi vilja eiga 100-200 kindur sem grunnstofn .
Og selja svo lömbin umfram það .
Ég held að þetta takist á næstu 2-5 árum , " segir Brad en hann hyggst snúa sér alfarið að kindarækt .
" Gas- og olíubransinn er hruninn þannig að mér var sagt upp í fyrsta skipti í tuttugu ár sem jarðfræðingur , " en Brad vann mikið við borholugerð víðs vegar um heiminn .
" Það fylgir þessu visst frelsi fyrir mig og er mín leið til að komast burt frá stórum fyrirtækjum og komast í eitthvað þar sem ég get verið meira heima og hugsað um fjölskylduna .
Og notið þess að búa á búgarði og hugsa um kindurnar mínar .
Ég held að kindurnar eigi hug minn allan núna , " segir hann .
Amerískar kindur óspennandi Brad segir mikinn mun á íslenskum og bandarískum kindum .
" Dorset-tegundin og aðrar tegundir hér eru bara svo óspennandi .
Þær eru allar eins .
Allar eins á litinn og hárin í ullinni af sömu lengd .
Íslenskar kindur eru skemmtilegar .
Þær eru svo mismunandi , mismunandi litir og ullin mislöng .
Svo hafa þær allar mismunandi persónuleika .
Þær hafa sinn karakter .
Sumar eru verndandi og passa upp á hinar ; sumar eru latar og aðrar eru fjörugar , " segir hann en sumar kindurnar hans eru mjög gæfar , aðrar ekki .
" Þær eru svo heillandi , " segir hann .
Við ræðum að lokum nöfn kindanna hans en þær heita allar amerískum nöfnum .
Hann hyggst nefna lömbin sín nýju íslenskum nöfnum .
Ég sting upp á að nefna eitt lambið í höfuðið á mér og hann samþykkir það strax .
Þannig að nú styttist í að lambið Dísa hlaupi um grænar grundir Texas .
