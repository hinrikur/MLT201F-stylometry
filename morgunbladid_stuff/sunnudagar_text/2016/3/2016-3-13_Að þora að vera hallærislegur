Söngleikurinn Mamma Mia var frumsýndur í Borgarleikhúsinu í gærkvöldi .
Eins og allir ABBA-aðdáendur vita er þetta stór stund enda ekki á hverjum degi sem boðið er upp á skemmtiprógramm af þessari stærðargráðu á Íslandi .
Smáhesturinn er að sjálfsögðu búinn að bíða spenntur eftir sýningunni enda mikill ABBA-aðdáandi .
Það er bara eitthvað við þessa sænsku popp-sveit sem kom fram á sjónarsviðið 1972 sem fær hjartað til að hitna um nokkrar gráður og munnvikin til að lyftast ( nema náttúrlega þegar maður grenjar yfir ABBA-lögum ...
það getur gerst ) .
Saga Mamma Mia er dásamlega falleg og fjallar um ástir , örlög , flóknar tilfinningar , væntingar og vonir til lífsins .
Fyrir þá sem þekkja ekki söguna fjallar hún um einstæða móður sem undirbýr brúðkaup einkadóttur sinnar .
Forvitni einkadótturinnar um uppruna sinn gerir það að verkum að hún býður á laun þremur gömlum kærustum móður sinnar til þess að reyna að komast að því hver þeirra sé blóðfaðir hennar í raun og veru .
Þegar þeir mæta allir þrír kemur í ljós að móðirin hefur ekki haft smekk fyrir neinum aulum því allir líta þeir út eins og grísk goð ( og svo eru þeir líka skemmtilegir – sem er kostur ) .
Auðvitað vilja grísku goðin þrjú gangast við stúlkunni enda er hún gullfalleg og geislandi líkt og móðir hennar blessunin .
Þetta uppátæki framkallar mikinn taugatitring en gleðin er aldrei langt undan og með því að syngja sig í gegnum tilfinningarússíbanann fer allt vel að lokum .
Þegar kvikmyndin Mamma Mia var frumsýnd 2008 spruttu fram einhverjir leiðindapúkar sem héldu því fram að þessi tegund tónlistar væri ekki nógu töff og eitthvert bleh .
Og hvað um það .
Hvers vegna megum við ekki bara njóta þess að vera hallærisleg og hlusta á hallærisleg lög ? Hvers vegna megum við ekki dansa um húsið á nærbrókunum með The Winner Takes It All í botni ? Nú eða syngja hástöfum með Mamma Mia í bílnum og þurfa helst hauspoka þegar pappakassinn í næsta bíl lítur við .
Stundum er líf okkar bara þannig að það þarf aðeins að hækka í tónlistinni til þess að hressa okkur við .
Smáhesturinn þarf það alveg stundum líka – jafnvel þótt hamingjan gjörsamlega elti hann á röndum og leggi hann í einelti á köflum .
Nýjustu rannsóknir benda til þess að nútímakonan sé algerlega að bugast á eigin tilveru – væntingarnar séu svo miklar og það sé bara ekki vinnandi vegur að standa undir þeim .
Ef eitt og eitt lag , sem ættað er frá Svíþjóð , býr yfir þeim eiginleikum að geta glatt og framkallað hlýju í hjartanu ætti það ekki að skaða neinn .
Það er ákveðin list að þora að vera hallærislegur og viðurkenna það .
Því miður áttar kvenpeningurinn sig yfirleitt ekki á því fyrr en á miðjum aldri að það sé í lagi að láta eins og hálfviti .
Þegar ég segi að láta eins og hálfviti meina ég að taka lífið ekki of alvarlega og leyfa sér að vera eins og maður er – ekki uppskrúfaður og alvarlegur .
Ímyndið ykkur hvað líf kvenna væri miklu betra og áreynslulausara ef þær gætu bara stundum sett " skyldurnar " til hliðar og notið þess að lifa lífinu án þess að allt væri fullkomið .
Svona ef einhver er að spara hérna þá má benda á að það kostar ekkert að hækka í útvarpinu og syngja með gömlum og góðum lögum .
Það er bara alveg algerlega ókeypis og skaðar engan .
martamaria@mbl.is 