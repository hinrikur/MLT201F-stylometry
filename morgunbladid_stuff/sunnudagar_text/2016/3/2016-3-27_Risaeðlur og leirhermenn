Múmíur , risaeðlur , indíánar og fornir kínverskir leirhermenn .
Allt þetta og margt fleira gefur á að líta í Fields-safninu sem er gríðarstórt náttúruvísinda- , sögu- og vísindasafn í Chicago .
Safnið , sem er eitt þekktasta safn borgarinnar , er til húsa í geysifallegu húsi .
Þar eru margar sýningar í gangi hverju sinni og meðal þess sem nú er á boðstólum er sýning um gríska menningu til forna , sýningar tileinkaðar ýmsum heimshlutum og menning frumbyggja Norður-Ameríku .
Nú stendur þar yfir afar athyglisverð sýning tileinkuð hinum þekkta leirher , sem fannst í gröf fyrsta keisarans Quin .
Þar gefur m.a. á að líta hermenn úr hernum og ýmsa aðra gripi .
Þessi sýning stendur fram í janúar á næsta ári .
