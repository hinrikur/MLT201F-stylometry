Blaðamaður og ljósmyndari Ásdís Ásgeirsdóttir asdis@mbl.is Davíð var einlægur og ljúfur í viðmóti .
Hann hefur upplifað margt í lífinu en honum hefur tekist að snúa við blaðinu eftir mikla neyslu .
Hann er fullur bjartsýni , gleði og þakklætis og það er alltaf gaman að hitta þannig fólk ; það smitar út frá sér .
Hann er góð fyrirmynd og sýnir að það er hægt að vera edrú rappari .
Davíð Tómas Tómasson , öðru nafni Dabbi T , er körfuboltadómari og rappari en umfram allt ungur maður sem veit hvað hann vill .
Hann hefur sagt skilið við áfengi , fíkniefni , sígarettur og klám og er hamingjusamur í " venjulegu " lífi .
Hann stundar heilbrigt líferni og vill hjálpa öðrum til að gera það sama .
Eftir langt hlé er von á nýju rapplagi en með rappinu fær hann útrás fyrir tjáningu .
Það er kurteis og hraustur ungur maður sem mætir í viðtal á fallegum vetrarmorgni .
Hann er stæltur með vel snyrt skegg og á handleggnum má lesa orðið Jesús ritað með fallegum stöfum .
Það glittir í annað húðflúr í hálsmálinu en þar má lesa tilvitnun úr biblíunni .
Ég spyr ekkert strax um það ; við byrjum á erfiðum unglingsárum sem einkenndust af rappi og neyslu .
Fór út af brautinni þrettán ára Davíð er Vesturbæjarstrákur , alinn upp á Melunum og Högunum .
Hann gekk þar í Melaskóla og Hagaskóla en námið varð lítið meira .
" Ég gerði einhvers konar tilraunir og fór í MS og FÁ og ég held ég hafi einhvern tímann verið skráður í FB , " segir hann .
Davíð þurfti nýlega að safna saman skólagögnum því hann hefur nám í íþróttafræði í haust , en hann hefur nýlega lokið prófi hjá Mími , sem hjálpar honum að komast beint upp á háskólastig .
Gögnin leiddu ýmislegt í ljós sem hafði gleymst .
" Sextán ára Davíð fékk fimm í lífsleikni .
Ég veit ekki einu sinni hvernig það er hægt ! , " segir hann hlæjandi .
Ég spyr bara beint út : " Varstu brjálaður unglingur ? " " Já , ég var það , ég var alltaf í íþróttum og körfu þegar ég var yngri en það er mikil körfuboltafíkn í fjölskyldunni .
Svo þegar ég var tólf , þrettán ára þá fór ég út af brautinni og ég missti áhugann á því , " segir hann .
" Einu sinni fékk mamma upphringingu frá skólanum þegar ég var þrettán ára en ég hafði verið úti að reykja .
Mamma sagði bara , það getur ekki verið , þetta er litli engillinn minn , litli körfuboltasnillingurinn minn .
Hún trúði því ekki , " útskýrir hann .
" Ég var slæmi félagsskapurinn " Þrettán ára byrjaði Davíð að drekka , reykja sígarettur og hass og segir að fíkillinn í sér hafi strax vaknað .
" Mamma trúði þessu aldrei en þegar hún fór að finna kannabispoka hjá mér hélt hún bara að ég væri í slæmum félagsskap .
En kannski áttaði hún sig ekki á því að ég var orðinn slæmi félagsskapurinn , " segir hann .
" Svo fór ég á Vog fyrst þegar ég var sextán ára , " segir hann en Davíð var edrú næstu fimm árin .
Hann segir að hann hafi farið í meðferð vegna utanaðkomandi pressu en þegar þarna var komið stefndi í óefni .
Hann segist hafa verið á leið í sterkari efni .
" Ég var kominn út í fíkniefnabrölt , " viðurkennir hann .
En edrútímabilið var gott þó hann hafi ekki unnið markvisst að heilbrigðara lífi og því fór sem fór .
" Ég var bara unglingur , vakti á nóttunni og hægt og rólega var maður kominn í sama bransann aftur .
Ég fór í aðgerð þarna og fékk heim með mér pokann fullan af pillum .
Þá hrundi allt saman , " segir hann en þá var hann 21 árs .
" Ég var búinn að gera alls konar góða hluti , " segir um hann um edrútímabilið .
" Eins og verða körfuboltadómari .
Það er ástríða mín í lífinu , það sem hjartað mitt slær fyrir .
Þetta er það sem mig langar að gera í lífinu .
En svo bara fer lífið á hliðina , " segir hann .
Rappmenningin hefur breyst Á þessum árum var íslenskt rapp að ryðja sér til rúms með Rottweiler hundana í fararbroddi .
" Ég fékk fyrstu Rottweiler-plötuna í jólagjöf þrettán ára frá mömmu .
Það voru stærstu mistök sem hún gerði í minni barnæsku , " segir hann og hlær .
Það varð ekki aftur snúið og Davíð varð heillaður af þessari nýju tónlist .
" Svo fór ég sjálfur að fikta við að skrifa texta , " segir hann en þá var hann fjórtán ára .
" Ég var bara unglingur með míkrófón og internetið .
Ég er ekki að segja að Rottweiler hafi skemmt æsku mína ; það var alls ekki þannig .
En þeir mótuðu stefnu í íslensku rappi , " segir hann .
Davíð segir að rappmenning hafi breyst mikið síðan þá og ekki síst í textagerð en algengt var að textar væru gegnsýrðir af kvenfyrirlitningu , ruddalegu orðbragði og klámi .
" Þetta hefur klárlega breyst .
Menn hafa þroskast og samfélagið hefur breyst mikið á þessum tíu árum .
Ég fullyrði það að ef Rottweiler myndu koma út með plötuna sína núna sem þeir gerðu þá , en hún var mjög klúr og gróf , þá yrði það ekki samfélagslega samþykkt .
Ég á erfitt með að trúa því , " segir Davíð .
Púaður niður af hetjum sínum Davíð fékk tækifæri til að troða upp á skólaskemmtun .
" Ég kom fram á minni fyrstu skemmtun þá en það var hipphopp-kvöld sem var haldið í Frostaskjóli , félagsmiðstöðinni .
Þarna fékk ég að taka eitt lag í hléi .
Þarna voru allar mínar helstu hetjur eins og Dóri DNA og Textavarp .
Ég fór upp á svið rosa stressaður með lag sem var alveg frá hjartanu .
Ég vissi bara hvernig skóm allir voru í því ég þorði ekki að horfa í augun á neinum .
Svo var þetta vægast sagt slæmt allt saman .
Og hetjurnar mínar bara púuðu mig niður af sviðinu .
Það var svo hræðilegt að ég man það ennþá , " segir hann en hann var ekki af baki dottinn .
" Nei , ég hætti ekki .
En ég fann það að ef ég myndi ná einhvers konar frama í þessum bransa , þá myndi ég ekki koma svona fram við neinn .
Þegar ég svo gaf út plötuna mína og hafði auðvelt aðgengi að stúdíói voru ungir gæjar að líta upp til mín , þá leyfði ég þeim að koma að taka upp .
Því þessi bransi á Íslandi á þeim tíma var ekki sérstaklega að bjóða nýja meðlimi velkomna .
Þetta er bransi egósins og snýst allt um að vera bestur og þá voru menn í því að niðurlægja hver annan , " segir hann .
Rapparinn Dabbi T snýr aftur Davíð er búinn að taka upp lag nýlega sem verður frumsýnt á vefnum í byrjun næsta mánaðar .
Hann segir að það muni koma í ljós hvort hann geri plötu í kjölfarið .
" Ef það verður eftirspurn , þá verður framboð .
Ég hef ekki gert tónlist lengi en það er eftirspurn eftir því að ég geri það , " segir hann .
Í rappheiminum gengur hann undir nafninu Dabbi T en átján ára gamall gaf hann út plötuna Óheflað málfar .
Hann var mikið að troða upp á þessum árum .
" Þetta er tjáningarform fyrir mig .
Nýja lagið heitir Blár og er sagan mín .
Mér finnst þetta bara svo gaman , svo sjúklega gaman , " segir hann .
Textar í rappi hafa einkennst af grófu og klúru orðbragði en Davíð segir að nýju textarnir séu það ekki .
Hann samdi sjálfur grófa texta þegar hann var unglingur sem myndu hneyksla flest fólk .
" Ég er ekki sami maður í dag .
Þarna var ég unglingur að rífa kjaft með mikrófón , " segir hann .
Klámið eins og hver önnur neysla Davíð segist hafa mótast mjög af rapptónlist þess tíma en ekki síst af klámi .
" Þrettán ára kynntist maður internetinu og þá opnaðist hafsjór af einhverjum viðbjóði .
Og þetta mótar ungan mann þó ég hafi ekki séð það þá , " segir hann .
Klámið varð að fíkn sem tók hann langan tíma að ná tökum á .
" Þetta hafði mikil áhrif á mig .
Klámið er bara eins og neysla á öllu öðru sem er slæmt fyrir mig og þetta bara stigmagnaðist .
Þegar ég var þrettán , fjórtán ára þá dugði að sjá brjóst en tíu árum seinna þá virkaði það ekkert lengur .
En svo fór ég að taka til í mínu lífi og tók út hluti sem sýktu líf mitt .
Ég hætti að reykja og drekka og fór að stunda heilbrigt líferni og þá sá ég að klámið var ekki gott fyrir líf mitt .
Og ég gerði heiðarlega tilraun til að hætta að horfa á klám og það tók mig heilt ár .
Pældu aðeins í því , heilt ár að segja skilið við það .
Það segir ýmislegt um hversu sterk áhrif það hefur á fólk , " segir hann .
Neyslan tók völdin Þegar Davíð féll 21 árs gamall upplifði hann mikla vanlíðan .
" Þetta var svo erfitt af því að mig langaði svo að lifa heilbrigðu lífi .
Ég horfði til vina minna sem voru bara í háskóla og að kaupa sér íbúðir , voru að byggja upp heilbrigt líf .
Eitthvað svona venjulegt .
Ég horfði á það öfundaraugum .
Og ég gerði tilraun til að blanda þessu tvennu saman , neyslunni og eðlilegu lífi .
Reyndi það mjög stíft , " segir hann og viðurkennir að blekkingin hafi verið mikil .
Þegar þarna var komið var Davíð kominn í sterkari efni og neyslan var að taka völdin .
" Ég bjó með konu sem var ekki í neyslu og hún vissi ekkert hvað var í gangi .
Ég drakk eiginlega aldrei því ég var að halda uppi blekkingunni .
Ég er bara þannig fíkill að ég fer strax í daglega neyslu .
Ef ég er fullur á þriðjudegi klukkan þrjú sjá það allir en ef maður notar efni sem ekki er lykt af og nær að stilla því þannig að maður sé ekki rangeygður , er hægt að viðhalda þessu í einhvern tíma .
En svo bara hrundi þessi spilaborg .
Og þegar hún hrundi , var það skrítin tilfinning .
Þá var það pínu léttir .
Ekki af því að ég ætlaði að hætta heldur af því að þá gat ég gert þetta í friði .
Ég þurfti ekki alltaf að vera að ljúga og vera í brjáluðum blekkingarleik , " segir hann .
" Þú fékkst bara að vera dópisti í friði ? " spyr ég .
" Já .
En ég hafði alltaf þráð að lifa bara heilbrigðu og venjulegu lífi og þá fór ég að hefja meðferðargöngu .
En það gekk ekkert .
Ég reyndi eins og ég gat , " segir hann en fíknin var öllu sterkari á þessum tíma .
Vinnur markvisst að hamingjunni Davíð segir að þegar hann fór að stunda stíft AA-fundi hafi batinn farið að koma og hann náð tökum á lífi sínu .
Hann hefur verið edrú núna í 3 og hálft ár og líður vel .
" Ég hef aldrei verið eins hamingjusamur .
En það er markviss vinna að því , " segir hann en á neyslutímabilinu þurfti hann að segja skilið við ástríðu sína , að vera körfuboltadómari .
" Það er erfitt að vera körfuboltadómari og e-pillusjúklingur .
Þetta fer ekkert sérstaklega vel saman .
En í þetta skipti var eitthvað öðruvísi .
Og ég fór að tala við þá sem eru í körfuboltabransanum og þeir vildu gefa mér annað tækifæri .
Sem er alls ekki sjálfgefið eftir allt sem var búið að ganga á .
Og ég er rosalega þakklátur fyrir það því þetta var gulrótin .
Ég er svo heppinn að hafa fundið þetta .
Ég stefni að því að verða alþjóðlegur körfuboltadómari , " segir hann .
" Mig langar að hjálpa fólki að lifa heilbrigðu lífi og hugsa jákvætt .
Ég fór að vinna markvisst að því að vera hamingjusamur .
Það er ekki það sama að líða vel og vera hamingjusamur .
Ég fór að taka til í höfðinu á mér og sá að hugsun hefur áhrif á líðan og þá fór ég að gera alls konar hluti til að stuðla að minni hamingju .
Ég fór að hreyfa mig .
Mér fannst það ekki alltaf gaman , mér leið ekki alltaf vel , en það gerði mig hamingjusaman .
Ég tók til í mataræðinu , hætti að reykja og hætti að horfa á klám .
Þetta gerðist hægt og rólega á þremur árum og ég fór að breytast .
Lífið fór að breytast , " segir hann .
Ég spyr hvort hann sé búinn að fyrirgefa sér fortíðina .
" Stundum , " svarar hann og útskýrir að þegar hann horfi á vini sína sem eru farnir að búa , kaupa íbúðir og eru fjárhagslega vel staddir , þá hugsi hann ósjálfrátt um hvernig sitt líf hefði getað orðið .
" Þegar ég festist í því að halda að það sé mælikvarði á hamingju , fæ ég pínu sting .
En þetta var bara mín leið og ég hef þroskast mikið og þetta hefur hjálpað mér að verða að þeim manni sem ég er í dag .
Ég er að gera það sem ég elska , " segir hann .
Fíkniefnin rústuðu lífinu " Hvað myndirðu vilja segja við þrettán ára stráka í dag sem eru að fikta við eiturlyf ? " " Það er náttúrlega ekkert hægt að segja við þá .
Það er bara þannig .
Auðvitað á maður að kenna þeim aga og láta þá taka ábyrgð , " segir hann .
" Það skiptir engu máli hvað ég segi , því miður .
Ég man að þegar ég var þrettán ára var fræðsla um skaðsemi fíkniefna .
Ég settist á fremsta bekk og glósaði , " segir hann en það var neyslusagan sem heillaði en ekki skaðsemi eiturlyfjanna .
" Þetta er svo gott , ekki misskilja mig , ég hef engan áhuga á þessu .
Þetta rústaði lífi mínu , þetta eyðilagði líf mitt .
Og það tók mig langan tíma að byggja það upp aftur og ég var heppinn að geta það .
Það eru ekki allir jafn heppnir og ég , " segir hann um eiturlyfin .
" Þetta breytir líðan manns , hugsun manns og skoðunum manns og það fer allt að snúast um þetta á örskammri stundu .
Þannig var það hjá mér , " segir hann .
" Ég get kannski bara notað þetta til góðs , " segir hann um fortíðina .
Ég spyr nú um húðflúrið .
Davíð segist vera trúaður maður .
" Ég stunda bænir og hugleiðslu af því að það lætur mér líða vel .
Það hjálpar mér að vera rólegur og yfirvegaður og hjálpar mér að vera betri maður .
Hjálpar mér að vera hamingjusamur , " segir hann að lokum .
