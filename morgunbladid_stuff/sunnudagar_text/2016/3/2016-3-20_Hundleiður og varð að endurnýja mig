Fyrsta glæpasaga Samuels Bjørks kom út í heimalandi höfundar haustið 2013 ; Det henger en engel alene í skogen fékk gríðarlega góðar viðtökur og bókin hefur verið prentuð í 60.000 eintökum í Noregi .
Hún er nú komin út í liðlega þrjátíu löndum , fyrir skömmu á íslensku og heitir hér Ég ferðast ein .
Önnur bók Bjørks um rannsóknarlögreglumennina Holger Munch og Miu Krüger , Uglen , kom út í haust og fékk ekki síðri viðbrögð .
Sunnudagsblað Morgunblaðsins spurði Øien hvernig á því stæði að farsæll tónlistarmaður , leikritahöfundur og skáld ákvað að snúa sér að því að skrifa glæpasögu .
" Ég hafði nýlokið við plötu og tók til við skáldsögu sem ég hafði unnið að í áratug en áttaði mig skyndilega á því að mér hundleiddist ! " segir höfundurinn .
" Ég varð þess áskynja að ég varð að takast á við eitthvað nýtt og ákvað að skrifa þann besta krimma sem mér gat komið í hug .
" Norrænir krimmar hafa náð miklum vinsældum lesenda hvarvetna í heiminum .
Átt þú þér einhverja uppáhaldshöfunda á þessu sviði ? Hafa einhverjir þeirra jafnvel haft áhrif á þig ? " Ég les ekki marga aðra norræna glæpasagnahöfunda .
Þegar ég var yngri las ég bækur Hennings Mankells og hafði mjög gaman af þeim , las svo að sjálfsögðu þríleik Stiegs Larssons og fannst þær bækur afar góðar .
En innblástur fæ ég einkum frá höfundum sem skrifa reyfara með bókmenntalegu ívafi , eins og William Gibson og Donnu Tartt .
" Hvers vegna að skrifa krimmann undir dulnefni ? " Eins og ég sagði var ég orðinn mjög leiður á sjálfum mér og því sem ég hafði fengist við .
Ég varð með einhverjum hætti að endurnýjast til að finna gleðina á ný .
Upphaflega ætlaði ég mér meira að segja að halda því leyndu hver höfundurinn væri ; vildi halda leyndarmálinu fyrir sjálfan mig .
" Persónurnar Holger og Mia eru afar sterkar og sannfærandi ; er með einhverjum hætti öðruvísi að skapa persónur í krimma en aðrar sögur ? " Nei , það er alveg sama og mér finnst ég í raun ekki skapa persónur ; þær koma bara til mín þegar ég skrifa og ég máta þær við söguna til að fá úr því skorið hvort þær henta .
Ef þær eru nógu áhugaverðar , og gætu virst af holdi og blóði , leyfi ég þeim að halda kyrru fyrir .
Ef mér finnst þær hins vegar ekki nógu ekta kasta ég þeim út í hafsauga .
" Ef þú horfir til framtíðar ; gerirðu ráð fyrir að snúa þér frekar að krimmanum , jafnvel draga úr tónlistariðkun , leikritaskrifum og öðrum skáldskap ? " Ég hef sérlega gaman af því sem ég fæst við núna og hef hugsað mér að halda því áfram næstu árin .
Ég er mikið beðinn um að gera aðra hluti en vinsældir þessarar seríu gera það að verkum að allur tími minn fer í hana núna .
Ég er svo heppinn að þurfa ekki að velja , en ef ég vil gera plötu , leikrit eða skrifa annars konar skáldsögu get ég gert það .
En núna er ég mjög ánægður með að sinna þessum sögum .
" Samuel Bjørk , öllu heldur Frode Sander Øien sjálfur , segir það gleðja sig mjög að Ég ferðast ein skuli komin út á Íslandi .
" Á yngri árum kom ég oft til Reykjavíkur og lét mig dreyma um að eitthvað þessu líkt yrði einhvern tíma að veruleika .
Ég sat á stöðum eins og Ölstofunni og Kaffibarnum á kvöldin , samdi texta við lögin mín og hripaði niður hugmyndir í sögur .
Ég er því ótrúlega stoltur og glaður að bókin mín skuli nú vera komin í búðir á Íslandi .
" Hvernig stóð á því að þú dvaldir á Íslandi .
Tengistu landinu á einhvern sérstakan máta ? " Tengingin er einungis tilfinningaleg .
Ég fylgdist mjög vel með íslensku tónlistarlífi , hlustaði á hljómsveitir eins og Sigur Rós og Múm , og andstæðurnar á Íslandi heilluðu mig mjög ; annars vegar náttúran , svo falleg en mjög víða mannlaus auðn , hins vegar alþjóðlegt yfirbragð þéttbýlisins .
Ég varð yfir mig hrifinn af landinu strax í fyrstu ferð ; fannst ég á einhvern hátt vera kominn heim .
Ég hafði hugsað mér að kaupa íbúð í Reykjavík en lífið tók aðra stefnu .
Nú fer ég hins vegar eins oft og ég get til Íslands , það veitir mér alltaf innblástur og ómælda ánægju , " segir Frode Sander Øien .
