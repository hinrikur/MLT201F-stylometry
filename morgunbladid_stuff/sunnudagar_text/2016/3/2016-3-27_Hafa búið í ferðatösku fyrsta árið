Blaðamaður og ljósmyndir Hilmar Gunnarsson hilmar@mbl.is Vor í Vaglaskógi ? Nei , nú er vorið komið í Texas .
Það var gaman að hitta sveitunga mína og félaga í hljómsveitinni Kaleo sem hafa verið á uppleið á Bandaríkjamarkaði .
Það var slegið upp grillveislu í Kaleo-höllinni í Texas og vel tekið á móti ferðalöngum frá Íslandi .
Við fögnuðum túrlokum og afmæli Jökuls í brakandi blíðu og hátt í 30° hita en strákarnir áttu nokkurra daga frí þar til haldið var til Ástralíu .
Hljómsveitin Kaleo er komin til að sjá og sigra .
Það er nokkuð ljóst .
Hljómsveitin Kaleo hefur nýlokið mánaðarlöngu ferðalagi um Bandaríkin þar sem uppselt var á alla tónleika sveitarinnar .
Tæp þrjú ár eru síðan þeir slógu í gegn á Íslandi með ábreiðu af laginu Vor í Vaglaskógi .
Eftir það tók við rokk og ról og þrotlaus vinna .
Fyrir ári héldu þeir til Texas á vit ævintýranna og eru nú á góðri leið með að meika það vestanhafs .
Það er sól og blíða í Texas þegar Jökull Júlíusson , söngvari hljómsveitarinnar Kaleo , er tekinn tali .
Hljómsveitin var að ná sér niður eftir strembið tónleikaferðalag um Bandaríkin þegar blaðamaður hitti á þá .
Túrinn var kenndur við vinsælasta lag sveitarinnar um þessar mundir , Way Down We Go .
Ekki væsir um hljómsveitina í glæsilegu húsi í Austin , höfuðborg Texas-ríkis .
Jökull , sem kallur er JJ vestanhafs , varð 26 ára gamall á dögunum og er kominn á draumastað í lífi rokkarans .
Hann semur lög og texta sveitarinnar sem hljóma nú æ oftar .
Á stanslausu ferðalagi " Þetta hefur gengið vonum framar .
Við erum búnir að leggja hart að okkur en það er heldur betur að skila sér , " segir Jökull aðspurður um fyrsta árið í Bandaríkjunum en hljómsveitin hefur lagt á sig mikla vinnu við að koma sér á framfæri .
Hljómsveitin hefur spilað í nánast hverju einasta ríki Bandaríkjanna á sínu fyrsta ári .
" Við spiluðum í 40 ríkjum í fyrra og nú erum við að nálgast 50 .
Við eigum allavega eftir Alaska og Havaí .
Þetta hefur verið vægast sagt viðburðaríkt ár .
" Það er því sjaldgæft að hljómsveitarmeðlimirnir fái að njóta þess að vera á heimili sínu í Texas .
Í heildina kannski nokkrar vikur af heilu ári .
" Ætli við höfum ekki eytt hátt í 300 dögum á ferðalagi fyrsta árið .
Það eru helvíti margar bensínstöðvar .
" Jökull segir Kaleo-höllina því ekki í fullri notkun og hún bjóðist vinum og Íslendingum í neyð í Texas .
" Nú stendur yfir tónlistarhátíðin South by Southwest og við gátum einmitt hýst nokkra íslenska listamenn sem voru að spila á hátíðinni .
" Strákarnir eru á stanslausu ferðalagi enda mikið lagt upp úr því að koma fram og koma sér almennt á framfæri .
" Við búum eiginlega bara í ferðatösku og eyðum miklum tíma í rútunni .
Við stoppum mislengi á hverjum stað en þetta getur verið mjög krefjandi .
Tónleikarnir eru margir og því erfitt að ná að taka upp plötu á sama tíma .
Við reynum að nýta stoppin til að taka upp og má nefna að nýjasta lagið okkar er tekið upp í sjö borgum víðsvegar um Bandaríkin .
" Jökull segir þetta venjast ágætlega en er þó hrifnari af upptökum í hljóðverinu sem þeir hafa aðgang að í Nashville og þar er upptökustjórinn þeirra staddur .
Mikil eftirvænting eftir nýrri plötu Hljómsveitin stefnir að því að gefa út plötu í sumar sem verður þeirra fyrsta í Bandaríkjunum .
Nú þegar hafa einungis fjögur lög verið gefin út vestanhafs en þrátt fyrir það eru þeir til að mynda með yfir 20 milljón spilanir á tónlistarveitum á borð við Spotify .
Það er því óhætt að segja að mikil eftirvænting ríki á meðal aðdáenda sveitarinnar .
Markhópurinn hefur aðeins stækkað ; frá því að vera rúmlega 300 þúsund á Íslandi yfir í 300 milljónir í Bandaríkjunum .
Á nýju plötunni verður nýtt efni í bland við það sem áður hefur verið gefið út á Íslandi .
" Þetta verður 10-11 laga plata og lögin verða með svipuðu mynstri og verið hefur , miskraftmikil , " segir Jökull sem segist ekki fylgja neinum sérstökum straumum og stefnum þegar hann semur lögin .
Upptökum er að mestu lokið og er platan nú á lokastigi hljóðblöndunar .
" Ég reyni að setja sál í þetta og vonandi tengir fólk við tónlistina .
Þetta ævintýri hér hefur gengið ótrúlega vel þrátt fyrir að við höfum ekki enn gefið út plötu .
" Uppselt á alla tónleika síðustu vikurnar Kaleo-drengirnir eru nýkomnir úr vel heppnuðu tónleikaferðalagi um Bandaríkin .
Uppselt var á hverja einustu tónleika sveitarinnar en tónleikastaðirnir rúmuðu á bilinu 600-1.200 manns .
Ferðalagið stóð í 36 daga og heimsóttar voru 15 borgir .
" Við spiluðum stundum tvisvar eða þrisvar á dag , sem var oft mikið álag .
Við erum að vinna með umboðsskrifstofu , plötufyrirtæki , bókunarskrifstofu , útgáfufyrirtæki og allir að reyna að hafa okkur sem sýnilegasta .
Það er því reynt að nýta hvert tækifæri til að koma okkur á framfæri og mynda tengsl hingað og þangað .
" Bandaríkjamenn eru því greinilega byrjaðir að kveikja á rokkurunum frá Íslandi .
" Já , heldur betur , þetta var fyrsti túrinn okkar sem aðalband en sveitin Firekid hefur hitað upp salinn .
" Báðar hljómsveitinar eru á samningi hjá hinu sögufræga plötufyrirtæki Atlantic Records .
" Það eru allir í skýjunum með túrinn og kom þessi mikla aðsókn okkur skemmtilega á óvart , " segir JJ en dæmi voru um að uppselt væri á tónleika með margra mánaða fyrirvara .
" Ég held að það hafi verið Íslendingar á hverjum einustu tónleikum á WayDownWeGo-túrnum .
Fólk mætir með fána og gefur okkur íslenskt nammi , harðfisk og brennivín eftir tónleika .
Við kunnum að meta það .
Við erum rosalega sáttir og spenntir fyrir framhaldinu .
Væntanlega verður annar túr tekinn í Norður-Ameríku í sumar .
Þá er einnig stutt í að herjað verði á Evrópumarkað .
" Það er talsvert umfang sem fylgir hljómsveitinni og á ferðinni um Bandaríkin fylgdi þeim þónokkur fjöldi aðstoðarmanna .
Ferðast var um á stórri rútu sem rúmaði 12 manns í kojum .
" Sem betur fer var keyrt á nóttunni og þá gátum við hvílt okkur eftir gigg , það munar öllu .
" Santana tekur við lúxusrútunni Eins og flestir vita eru vegalengdir í Ameríkunni alveg gígantískar og getur Jökull ómögulega sagt til um hversu margir kílómetrar hafa verið eknir .
" Eftir fyrstu mánuðina okkar hér í fyrra vorum við búnir að keyra yfir 60.000 kílómetra .
Eftir það missti ég töluna .
Þú getur verið búinn að keyra héðan í 9-10 klukkutíma og ert ennþá í Texas .
Við vorum allavega allir voða fegnir að komast úr langferðabílnum sem við vorum í áður yfir í svona fullkomna rútu .
" Greinilegt er að mikil keyrsla er á strákunum en þeir játa þó að stundum fái þeir að fljúga á milli staða til að létta aðeins á .
Rútunni fylgdi atvinnubílstjóri sem var þaulreyndur í akstri um Bandaríkin en næsta ferðalag hans á rútunni er með Carlos Santana og hans áhöfn sem hefst um mánaðamótin .
Allir á sömu blaðsíðu En af hverju eruð þið staðsettir í Texas ? " Ætli blúsinn og tónlistarsagan hérna eigi ekki stóran þátt í því , " segir Jökull .
Ekki bara kántrí ? " Nei , það er dálítið sérstakur markaður hérna úti og miklu stærri en maður heldur .
Við höldum okkar bara við okkar tónlist .
Umboðsskrifstofan okkar er einnig hér og þeir hafa hugsað vel um okkur hérna fyrsta árið .
" Af orðum Jökuls að dæma eru þeir þó opnir fyrir nýjum stöðum og nefnir hann bæði Nashville og Kaliforníu í því samhengi .
" Hver veit hvað við verðum lengi hér , við erum alveg lausir og liðugir .
Vonandi verður næsta ár aðeins auðveldara , færri ferðalög og minna hark .
" Mosfellingarnir hafa haldið hópinn lengi og verið vinir frá unga aldri þó svo að Rubin hafi bæst við seinna .
En hvernig ætli gangi að búa saman , vinna saman og gera nánast allt saman ? " Það gengur furðuvel .
Það er búið að vera lítið um frí og maður væri auðvitað alveg til í að fá meiri tíma fyrir sjálfan sig .
Persónulega nærist maður alveg helling á því að komast heim til Íslands reglulega og hitta fjölskyldu og vini .
Það verður vonandi meira um það í framtíðinni .
Því betur sem gengur , því meira frelsi og völd höfum við .
Við erum allir fókuseraðir á að halda áfram á fullu og vinna okkur það inn .
" Strákarnir virðast allir vera sammála um hvert skuli stefna í músíkinni og eru með plötufyrirtækið sitt á sömu blaðsíðu .
Það er ekki sjálfgefið í hörðum heimi tónlistarinnar .
Jökull segir að ekki komi til greina að breyta sér til að þóknast einhverjum fyrirtækjum og á þar við ímynd og fatastíl og þess háttar .
" Við erum bara við .
" Hvað er að meika það ? Nú hafa lög eftir Kaleo verið notuð í fjölda sjónvarpsþátta ytra .
Má þar nefna vinsæla þætti á borð við Vinyl , Blindspot og Suits ásamt tölvuleiknum FIFA .
En hvað er það sem kemur ykkur helst á kortið ? " Það er í rauninni svo margt sem spilar inn í .
Útvarpið hefur samt held ég alltaf mest að segja .
Svo auðvitað tónleikarnir og sú upplifun sem fylgir því .
Þetta hjálpar allt við að koma tónlist okkar á framfæri .
Við erum búnir að sjá alveg ótrúlegan árangur síðustu mánuði .
Maður finnur mikinn meðbyr .
Fólk er farið að syngja með á tónleikum , jafnvel með lögum sem við höfum ekki ennþá gefið út hérna í Bandaríkjunum .
" Sölutölur og streymi hefur tekið mikinn kipp að undanförnu og selur hljómsveitin yfir 10.000 eintök á viku af laginu Way Down We Go einu og sér auk þess sem hin lögin seljast vel .
Því liggur beinast við að spyrja Jökul hvort þeir séu ekki farnir að meika það .
" Þá spyr ég á móti : Hvað er að meika það ? Við erum ekki farnir að spila á heilu leikvöngunum ennþá .
Við gætum hins vegar ekki verið sáttari við framgönguna eins og hún er .
Þetta er allt upp á við og gerist hratt þessar vikurnar .
Við höfum það mjög gott og erum mjög fókuseraðir á framhaldið .
" Og hvernig verður framhaldið næstu árin ? " Maður hefur auðvitað sín persónulegu markmið sem verða kannski ekki gefin upp að sinni en við horfum mjög björtum augum á framtíðina .
Ef þetta er byrjunin þá held ég að við séum bara í mjög góðum málum .
Ég myndi segja að fyrsta árið væri erfiðasti hjallinn að fara yfir .
Nú er því lokið og við farnir að sjá árangur erfiðisins .
" Tekur á að vera á túr Það fylgir því mikið álag að þenja raddböndin á hverjum degi .
Þetta eru engar vögguvísur sem þið eruð að syngja .
" Jú , ég þarf að hugsa vel um mig .
Söngkennarinn minn sagði einu sinni við mig að hverjir tónleikar væru eins og að klára keppni á Ólympíuleikum .
" Það er greinilega mikilvægt að vera í góðri æfingu fyrir átökin á sviðinu enda alls kyns öskur og læti .
Jökull gaf sér til að mynda góðan tíma til að kíkja í ræktina áður en viðtalið var tekið , þrátt fyrir gestagang og knappan tíma .
" Það eru allir voða skilningsríkir varðandi það að leyfa mér að hreyfa mig og borða rétt .
" En þið leggið mismikla áherslu á þetta ? " Það eru þín orð , " segir Jökull og hlær og segir áherslurnar misjafnar .
" Þegar hljóðfærið er líkaminn er mikilvægt að hugsa vel um sig .
" Oft er talað um " sex , drugs and rock ' n roll " , er þetta þannig í lífi rokkaranna ? " Þú yrðir eiginlega bara að koma með okkur á túr til að meta það .
Ég er allavega ekki eins " extreme " og margir halda .
Það ganga eflaust ýmsar sögur af rokklíferninu þar sem eiturlyf og fleira kemur við sögu en ég er ekki þar .
En þetta fylgir .
Menn skemmta sér þegar tækifæri til þess gefst en það er ekki hægt að spila sex kvöld í viku og vera ekki í standi til þess .
Það er alveg prinsipp að menn mæti 100% til leiks í hvert gigg .
" Dýrmætt að eiga gott bakland Hvað gerið þið í frítímanum ykkar ? " Því miður er ekki mikill frítími .
Það væri óskandi að maður næði að kynnast betur borgunum sem við heimsækjum .
Oft eru þetta bara hótelherbergi og tónleikastaðir .
En auðvitað sér maður helling af heiminum sem eru auðvitað ákveðin forréttindi .
" Þið eruð búnir að vera á ferðinni núna í heilt ár um Bandaríkin .
Fjórir sveittir strákar , saman öllum stundum .
Færðu aldrei heimþrá ? " Ég neita því ekki að það kemur fyrir að maður fær drullumikla heimþrá .
Þegar maður er að vinna svona mikið verður maður örlítið einangraður .
Dagarnir eru auðvitað upp og niður eins og hjá flestum .
Sumir dagar eru alveg geggjaðir , t.d. hérna í Texas eða í Mexíkó .
Ég ætla samt ekkert að vera að kvarta .
Maður gerir sér kannski ekki grein fyrir því fyrr en maður fer út hvað maður hefur það gott á Íslandi .
Það er dýrmætt að eiga gott bakland .
Maður finnur hvað maður er náinn vinum og fjölskyldu .
Ég reyni að kíkja heim öðru hverju , það er lykillinn .
" Talið berst að kvennamálum og grúppíum .
Þið hljótið að finna fyrir aukinni kvenhylli hérna úti .
Hvernig er staðan á ykkur ? " Jú , vissulega , ef maður hefur einhvern tíma til þess .
Annars held ég að við séum allir einhleypir nema Danni , hann er búinn að vera með stelpu hér úti í næstum því ár .
Ég sjálfur er einhleypur .
" En eruð þið orðnir ríkir ? " Við höfum það mjög gott .
Þetta er mikið batterí sem er hérna í kringum okkur .
Við erum ekkert að eyða peningum að óþörfu og eins og er höfum við það gott .
" Í eftirpartíi með Justin Timberlake og Chris Martin Fyrir tveimur vikum kom hljómsveitin fram í þætti Conans O ' Briens en hann er einn vinsælasti spjallþáttastjórnandi Bandaríkjanna .
" Það var mjög skemmtilegt og allt mjög faglegt í kringum þann þátt .
Conan var mjög áhugasamur um Ísland og mikill áhugamaður um gítara .
Við verðum eitthvað meira í svona þáttum á næstunni .
Þetta hefur allt sitt að segja .
" Og svo var farið í eftirpartí með fræga fólkinu ? " Já , það má segja það .
Við spiluðum í einkasamkvæmi í Hollywood hjá félaga okkar Aaron Paul en hann er mikill aðdáandi .
Hann er hvað þekktastur fyrir leik sinn í sjónvarpsþáttunum Breaking Bad .
Við spiluðum heima hjá honum inni í stofu í mjög aflsappaðri stemningu fyrir líklega 30 manns .
David Blaine var þarna líka með ýmis töfrabrögð .
Þetta var mjög fínt en á sama tíma súrrealískt þegar Chris Martin kemur upp að þér og segist elska það sem þú ert að gera .
Við fengum mjög góð viðbrögð og auðvitað var djammað eitthvað fram eftir nóttu , " segir Jökull en í samkvæminu voru mörg fræg andlit á borð við Justin Timberlake , Charlize Theron og fleiri .
Væntanlegir til Íslands í sumar Hvenær mega Íslendingar svo eiga von á tónleikum á klakanum ? " Við erum að vonast til að geta komið heim í nokkrar vikur og haldið tónleika um mitt sumar .
Við ætlum líka að nota tímann til að skjóta einhver tónlistarmyndbönd .
Það eru algjör forréttindi að geta notast við íslenska náttúru við gerð þeirra .
" Hljómsveitin tók upp myndband ofan í Þríhnúkagíg síðastliðið sumar sem vakið hefur mikla athygli erlendis og verið góð landkynning .
Tónlistarmyndbandið var við lagið Way Down We Go sem einmitt var valið besta rokklag síðasta árs á Íslensku tónlistarverðlaununum .
" Það var mikill heiður að fá þessi verðlaun og ég var mjög upp með mér .
Sérstaklega í ljósi þess hversu öflugt íslenskt tónlistarlíf er um þessar mundir .
Við fáum líka sterk viðbrögð hér úti við íslenskri tónlist .
Maður er stoltur af því .
Það sem kemur okkur kannski mest á óvart er hvað Sykurmolarnir eru þekktir hér ytra .
Fólk hér þekkir að sjálfsögðu líka Sigur Rós , Björk og Of Monsters and Men .
Auðvitað er gott þegar búið er að ryðja veginn og fókusinn er mikill á Ísland um þessar mundir .
" 