Breski háðfuglinn James Corden hefur verið með nokkuð sérstakt þema í þætti sínum , The Late Late Show , undanfarið en þátturinn er sýndur á CBS í Bandaríkjunum og SkjáEinum hér heima .
Þannig er mál með vexti að sami maðurinn kemur aftur og aftur sem gestur í þáttinn en undir mismunandi nöfnum og starfsheitum .
Á alltaf að standa fyrir kynningu af einhverju tagi .
Þegar kemur að honum gerist hins vegar alltaf það sama ; tónlistarstjóri þáttarins , Reggie Watts , brestur í óstöðvandi söng og valtar yfir manninn .
Tíminn rennur út og aumingja gesturinn kemst ekki að .
Rýkur út úr stúdíóinu í fússi .
Skiljanlega .
Fyrst hét þessi ágæti maður Andrey Arshavin og sérhæfði sig í því að pakka inn jólagjöfum ; næst hét hann Gilles Grimandi og var vísindamaður af einhverjum toga og nú síðast hét hann Marc Overmars og var brellumeistari í kvikmyndum .
Hafði meira að segja skrifað bók um efnið í samstarfi við félaga sinn , José Antonio Reyes .
Eins og glöggir lesendur hafa þegar áttað sig á eru þetta allt nöfn á fyrrverandi leikmönnum enska knattspyrnufélagsins Arsenal .
Og hvers vegna eru þeir niðurlægðir með þessum frumlega hætti ? Jú , James Corden er forfallinn aðdáandi annars knattspyrnufélags í Lundúnum , nefnilega West Ham United .
Og eins og allir sannir aðdáendur West Ham hatar hann Arsenal eins og sjálfa pestina .
Corden er ekki fyrsti West Ham-maðurinn til að draga dár að Arsenal en frægt var þegar málmbandið góðkunna Iron Maiden var með eftirfarandi úrslit aftan á plötu sinni Somewhere in Time árið 1986 : West Ham 7 - Arsenal 3 .
Bassaleikari Maiden , Steve Harris , er sem kunnugt er grjótharður stuðningsmaður West Ham .
