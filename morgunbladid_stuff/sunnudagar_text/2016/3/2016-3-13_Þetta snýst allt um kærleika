Hvað er Improv Ísland og hvernig lýsir spunatæknin sér ? Improv Ísland er nýr grínleikhópur sem sérhæfir sig í langspuna og er nú með vikulegar sýningar í Þjóðleikhúskjallaranum .
Hver sýning er spunnin á staðnum út frá einu orði áhorfenda .
Það er ekkert ákveðið fyrirfram og því er hver sýning frumsýning og lokasýning .
Spunatæknin er í raun ekkert ólík djassspuna eða fótbolta .
Spunaleikarinn þarf að læra ýmsar reglur og vera í góðri æfingu .
Þetta snýst að miklu leyti um góða samvinnu og mikla hlustun .
Hvað þarf til að sýning heppnist vel ? Til að sýning heppnist vel er auðvitað mjög mikilvægt að vera með góða áhorfendur .
Við höfum verið mjög heppin og eingöngu fengið frábæra áhorfendur .
Það skiptir miklu máli að spunaleikararnir séu í núinu , treysti hver öðrum og mæti hver öðrum af kærleika .
Grunnhugmyndin í spunanum er svo falleg .
Allt sem ég geri á sviðinu geri ég til þess að láta mótleikara minn líta sem best út þannig að hann eða hún verði stjarna senunnar .
Hvernig kviknaði áhuginn á spuna ? Ég skráði mig af algjörri rælni á námskeið hjá Dóru , stofnanda Improv Ísland , fyrir tveimur árum .
Svo varð ég alveg hugfangin strax frá fyrstu mínútu og hef síðan reynt að læra meira og spinna meira .
Nú ert þú myndlistarkona , hefur það áhrif á það hvernig þú nálgast spunann ? Ég hugsa nú að það hafi áhrif á það hvernig ég nálgast allt .
En ég finn mun frekar fyrir því að spuninn hafi hjálpað mér í myndlistinni .
Ég er miklu áræðnari í að taka ákvarðanir og standa með þeim , segja já við mínum eigin hugmyndum og stækka þær .
Það hefur hjálpað mér mjög mikið .
Er taugatrekkjandi að spinna fyrir fullum sal af fólki ? Nei , alls ekki .
Fyrir það fyrsta er frábært að standa fyrir framan fullan sal af hlæjandi áhorfendum .
Svo er svo gaman að spinna með hinum spunaleikurunum .
Þetta snýst allt um kærleika .
Áður en við förum á svið horfumst við í augu og segjum " Got your back " sem þýðir að ef einhver er í ruglinu þá grípa meðleikararnir mann alltaf .
Þannig að mér finnst ég alltaf örugg á sviðinu , sama hvað gerist .
Hvað er síðan á döfinni hjá þér ? Improv Ísland verður með vikulegar sýningar á miðvikudögum fram á vor .
Ég er að vinna nýja sýningu með Sirkus Íslands sem verður þó ekki frumsýnd fyrr en þarnæsta sumar .
Ég er að vinna seríu af bókverkum tengdum birtingarmyndum gleðinnar sem ég ætla einhvern tíma að koma út í alheiminn .
Þess á milli er ég bara að njóta þess að vera nýbökuð móðir , sem er alveg geggjað .
