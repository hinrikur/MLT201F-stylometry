Íslenskur ráðherra færði borgarstjóra Chicago íslenska lopapeysu að gjöf á dögunum .
Eða var hún ekki örugglega íslensk ? Framleidd í Kína en fyrir íslenskt fyrirtæki , úr íslenskri ull og hönnuð af starfsmönnum hins íslenska fyrirtækis .
Hvað er íslenskt ? Sýnist í fyrstu ekki ýkja flókin spurning .
En , þegar betur er að gáð , virðist ekki til óyggjandi svar .
Bóndi – " Paysan " " Íslensk hvernig þá ? Hvað er það sem er eða er ekki íslenskt við hana ? " spyr Valdimar Tr .
Hafstein , dósent við þjóðfræðideild Háskóla Íslands , á móti þegar peysuna ber á góma .
" Prjón er ekki íslenskt í sjálfu sér .
Það er miklu eldra en þjóðríkin og eldri en allar hugmyndir um að menning sé einhverrar þjóðar .
Elstu prjónaflíkurnar sem varðveist hafa eru þúsund ára gamlir sokkar frá Egyptalandi , en líklega er prjónalistin samt töluvert eldri , " segir Valdimar við Sunnudagsblað Morgunblaðsins .
Hann nefnir að oftast sé talið að prjón sé upprunnið í Miðausturlöndum en hafi borist til Evrópu með múslimum á 13. öld .
" Strax á þeirri 14. er María mey samt búin að tileinka sér þessa list múslima og farin að prjóna á myndum , " segir Valdimar .
" Peysuflíkin sem slík er auðvitað ekki íslensk heldur .
Sjálfsagt jafngömul prjónalistinni , því peysa þýðir eiginlega bara prjónaflík fyrir efri part líkamans , eða bolflík , þó peysur séu nú orðið úr ýmsum efnum .
" Hann rifjar upp fræga sögn af því hvernig íslenska orðið peysa hafi orðið til , fyrir misskilning , þegar franskir sjómenn komu til Íslands , bentu á hérlenda bændur , peysuklædda , og sögðu : paysan – framborið peisan ! Á frönsku þýðir það einfaldlega bóndi .
Hönnun lopapeysunnar mætti kannski ætla að sé íslensk .
" Eða hvað ? " spyr Valdimar .
" Hið mynstraða hringskorna axlastykki sem einkennir lopapeysuna er sótt til Bohuslän í Svíþjóð , en prjónauppskriftir að Bohus-peysum bárust hingað til lands milli 1940 og 1950 .
Á þeim áratug mótaðist lopapeysan í núverandi mynd , líkast til fyrst í meðförum kvenna í Mosfellssveit – í grennd við vöggu ullariðnaðarins í Álafossi .
Hönnunin er stundum eignuð Auði Sveinsdóttur Laxness sérstaklega , en bæði hún og Halldór maður hennar fylgdust vel með tískunni .
En hvort sem Auður varð fyrst til eða var ein af fleirum sem prjónuðu peysur með þessu lagi á þessum tíma þá er vandséð að það sé hægt að kalla hönnunina íslenska þegar hún kemur að uppistöðunni til frá Svíþjóð með dönsku blöðunum .
" Næsta spurning Valdimars er þessi : Er það þá lopinn sem gerir peysuna íslenska ? " Peysur Auðar Sveinsdóttur frá 5. áratugnum virðast ekki hafa verið úr lopa heldur úr innfluttu ullarbandi , en á haftaárunum eftir stríð var hins vegar skortur á erlendu prjónagarni og þess vegna aðlöguðu íslenskar konur þessi munstur úr prjónauppskriftum að lopanum .
Hér hafði fólk í stórum stíl hætt að spinna ullina upp úr aldamótum þegar skortur varð á ódýru vinnuafli til sveita vegna þéttbýlismyndunar og þá var farið að prjóna úr lopanum óspunnum .
Kannski er það þá lopaprjónið sem gerir peysurnar íslenskar ? Það er þá þjóðlegt einkenni sem lýsir mannfæð , skorti og harðbýli , en lýsir líka frelsi alþýðufólks undan áþján vistarbandsins sem hafði áður bannað því stofna heimili og að lifa af fiskveiðum eða iðn og neytt það í staðinn til að spinna ullina og vinna önnur verk vinnuhjúa fyrir húsbændur sína .
" Lopinn kemur náttúrlega af sauðkindinni og sauðkindin lifir af landinu þannig að kannski er það að klæðast lopapeysunni eins nærri því og komist verður að klæðast landinu , segir Valdimar .
" Eða hvað ? Veit sauðkindin að hún er íslensk ? Skiptir þjóðernið hana máli ? " Valdimar Tr .
Hafstein er kominn á flug og spyr enn .
" Er lopapeysan þá : a ) prjónalist og flík frá múslimum í Miðausturlöndum ? b ) sænsk prjónauppskrift með hringskornu axlamynstri frá Bohuslän ? c ) flík úr þræði sem ekki er spunninn sökum skorts á ódýru vinnuafli til sveita ? d ) íslensk sauðkind í peysuformi ? e ) allt ofangreint ? Eða er peysan íslensk af því að Íslendingar prjóna hana ? Er það vegabréf prjónakonunnar ( eða mannsins ) sem gefur peysunni þjóðerni ? " Er fiskurinn Íslendingur ? Starfsumhverfi breytist víða .
" Hér voru fyrir fáeinum áratugum prjónastofur út um allt land og heilmikil framleiðsla á prjónavörum .
En nú er svo komið að iðnaðarstörf á borð við þau sem þar voru unnin hafa að miklu leyti flust úr landi , þangað sem launin eru lægri , stéttarfélögin veikari og starfsöryggið minna .
Þau störf sem ekki hafa flust úr landi , til dæmis í fiskvinnslu , eru gjarnan unnin af útlendingum .
Er fiskurinn þá ekki íslenskur ef útlendingar hafa verkað hann ? Eða vissi fiskurinn kannski aldrei að hann væri Íslendingur ? " Svarið við spurningunni veltur sem sagt á því , segir Valdimar Tr .
Hafstein , hvernig við skilgreinum þjóðerni hluta og hönnunar sem eru í mörgum tilfellum miklu eldri heldur en þjóðirnar .
" Hefði spurningin ekki snúist um lopapeysuna heldur um Djáknann á Myrká , glímuna , fánann , 17. júní , torfbæina , sviðakjammann , þjóðbúninginn , Fjallkonuna eða önnur þjóðernistákn þá yrði svarið líklega ekki mjög frábrugðið .
Í sjálfu sér er ekki margt sem á uppruna á Íslandi og á sér ekki hliðstæður eða fyrirmyndir annars staðar .
Á 19. öld tóku aftur á móti margir menntamenn og stjórnmálamenn í Evrópu til óspilltra málanna að " þjóðvæða " hin ýmsu menningarfyrirbrigði sem fram að því hvorki þekktu né virtu landamæri : Sögur , tónlist , fatnað , húsagerð , mynstur , íþróttir og matarhætti sem vissu ekki fram að því , frekar en sauðkindin , hverrar þjóðar þau væru .
Þá mótaðist þessi hugmynd um íslenska menningu ; og um sænska menningu , ítalska menningu , og svo framvegis , sem við höfum flest alist upp með frá blautu barnsbeini og lært að umgangast eins og sjálfsagðan hlut .
" Ég myndi aldrei ...
" Sem betur fer er fólk í sívaxandi mæli farið að nálgast slíkar hugmyndir með gagnrýnu hugarfari .
Það þarf nefnilega ekki nema rétt að kroppa undir slétt yfirborð þjóðernisskýringanna til að finna miklu flóknari og áhugaverðari sögu sem hefur sáralítið með landamæri , þjóðir og ríki að gera .
En svo verður maður auðvitað að hafa einhver viðmið um hvernig peysum maður gengur í , að ég tala nú ekki um gefur öðrum .
Mamma prjónar allar mínar lopapeysur og prjónar þær úr mjúkri norskri ull .
Við mamma leggjum greinilega lítið upp úr þjóðerni sauðkindarinnar .
Aftur á móti myndi ég aldrei ganga í lopapeysu sem væri prjónuð í Kína , sama hvar framleiðslufyrirtækið er skráð .
Þaðan af síður gefa borgarstjóranum í Chicago hana ! " Þeim sem vilja fræðast meira um lopapeysuna , uppruna hennar á 20. öld og upprisu á 21. öld , má benda á BA ritgerð Soffíu Valdimarsdóttur þjóðfræðings , sem hefur rannsakað efnið , og þáttinn Ull er gull sem byggir á ritgerð Soffíu frá 2010. http://skemman.is / item / view / 1946/4613 http://imyndir.is / portfolio / ull-er-gull / 