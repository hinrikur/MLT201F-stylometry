Íslenska karlalandsliðið í fótbolta fer á EM – það vitum við öll .
Þegar stelpurnar okkar fara á slík stórmót fer minna fyrir því , því miður .
Fjölmiðlar hafa ýmsar útgáfur af afsökunum fyrir því að fjalla minna um kvennabolta en karlabolta , og því ættum við að hætta .
Já bara alveg að hætta því .
Mig langar að leggja það til hér að EM karla í fótbolta í Frakklandi verði notað sem mælistika í fjölmiðlaumfjöllun um stórmót .
Fjölmiðlaumfjöllun um þetta mót verður geysilega mikil , það skyldi enginn efast um það .
Þessa helgi ( í mars ! ) veljum við á Sunnudagsblaði Moggans til dæmis að segja frá því hverjir lýsa leikjunum og greina frá stemningunni á mótinu á forsíðu blaðsins , því við teljum að fólk hafi áhuga á efninu .
Fyrirfram myndi ég spá því að á næstu vikum verði meiri umfjöllun í íslenskum fjölmiðlum um EM karla en kosningar til forseta Íslands sem fram fara um svipað leyti í sumar .
En aftur að þessu með mælistikuna ...
að loknu þessu mikilvæga móti í Frans , sem margir Íslendingar eru þegar búnir að bóka sig á ( undirrituð meðtalin ) , ættum við að gera mótið upp og skoða það út frá umfjöllun fjölmiðla .
Fara með reglustikuna á öll dagblöð og skeiðklukkuna á sjónvarpsþættina og skoða hversu mikið var fjallað um EM karla í Frakklandi .
Síðan , þegar íslenska kvennalandsliðið í fótbolta keppir næst á stórmóti , þá skulum við ( fjölmiðlafólk sérstaklega ) samviskusamlega draga fram þessar mælingar og fjalla alveg nákvæmlega jafnmikið um það mót .
Í mínum huga er enginn vafi á að áhugi er fyrir því hjá þeim sem fylgjast með fjölmiðlum .
Kannski finnst einhverjum þetta hallærisleg pæling , og það er bara í góðu lagi .
En eitthvað þarf að gera til að minnstu stelpurnar okkar , þessar sem eru að byrja að æfa fótbolta , eignist fyrirmyndir í boltanum til jafns á við strákana .
Hjá strákunum eru fyrirmyndir á hverju strái og þeir geta auðveldlega mátað sig við leikmennina , safnað spjöldum og svo framvegis .
Umfjöllun , bæði magn og gæði , skiptir nefnilega máli í sjálfu sér .
Fjölmiðlaháð íþrótt eins og fótboltinn ( hann lifir bókstaflega vegna sjónvarpsins ) þarf á umfjöllun að halda og fólk kallar eftir því að vita meira .
Allt í einu eru til dæmis allir orðnir sérfróðir um hönnun keppnisbúninga .
Það er ekki illa meint þótt fólk gagnrýni heldur sýnir þetta bara áhugann á íþróttinni .
Við viljum helst vita allt og rýnum í hvert smáatriði .
Í stóru heildarmyndinni er búningurinn þó auðvitað ekki aðalmálið , heldur hvernig strákarnir koma til með að skila sínu hlutverki á vellinum .
En við sem störfum við fjölmiðla þurfum líka að skila okkar hlutverki – og vonandi getum við gert sífellt betur í öllu sem snýr að þessari stórskemmtilegu íþrótt hvort sem hún er leikin af körlum eða konum .
