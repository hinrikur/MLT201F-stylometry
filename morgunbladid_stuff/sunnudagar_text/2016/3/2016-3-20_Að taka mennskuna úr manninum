Ég verð að viðurkenna að ég er búinn að gefast upp á Milljörðum , það er Billions , nýja fjármáladramanu sem SkjárEinn sýnir á fimmtudagskvöldum .
Þátturinn var kynntur með miklum lúðrablæstri fyrir skemmstu enda valinn maður í hverju rúmi , Damian Lewis , Paul Giamatti og Malin Åkerman , svo einhverjir séu nefndir , og maður var óneitanlega forvitinn í fyrstu .
Til að gera langa sögu stutta þá tengi ég ekki við þáttinn .
Þrátt fyrir góðan vilja .
Stóra vandamálið er hvað aðalpersónurnar eru ofboðslega óspennandi .
Bobby Axelrod er einhvers konar erkitýpa af fjármálaspaða , að hætti Íslandsvinarins Jordans Belforts .
Bara ennþá flatari og óáhugaverðari .
Trixin leka af honum og hann snobbar viðstöðulaust niður , klæðist hljómsveitabolum í stað jakkafata og gengst upp í því að vera " kammó " .
Stakk meira að segja við stafni hjá Metallica fyrir tónleika og skiptist á orðum við James Hetfield .
Það held ég að Cliff gamli Burton hefði bylt sér í gröfinni yfir því atriði .
Lumma dauðans .
Og þessi heimur ? Vogunarsjóða , fjármálaleikfimi , blekkinga , störu- og typpakeppni .
Sjitt ! Þið afsakið orðbragðið ! Þetta er synd því Damian Lewis var í einu orði sagt frábær í Homeland sem ráðvillti hermaðurinn Nicholas Brody sem enginn vissi hvort var í þessu liðinu eða hinu .
Held hann hafi ekki einu sinni vitað það sjálfur .
Atriðið þegar hann ætlaði að sprengja sig upp í neðanjarðarbyrginu með varaforseta Bandaríkjanna var með þeim eftirminnilegri í sjónvarpi í seinni tíð .
Maður svitnar við tilhugsunina eina .
Ég fílaði líka túlkun Claire Danes á hinni geðhvarfasjúku Carrie Mathison enda þótt sumum þyki hún hafa ofleikið .
Það er einmitt málið , persónurnar skipta höfuðmáli þegar draga á áhorfendur inn í sjónvarpsþætti .
Séu þær ekki áhugaverðar eru hverfandi líkur á því að maður festist .
Hefði Dallas til dæmis náð flugi án Joð Err ? Löður án Burts Campbells ? Rætur án Kunta Kinte ? Boston Legal án Dennys Cranes ? Allt eru þetta persónur sem voru stærri en þættirnir sem þær heyrðu til .
Urðu allar fjölskylduvinir , nú eða fjölskylduóvinir , eins og Joð Err í mörgum tilvikum .
Og mögulega líka Denny Crane .
Sumir gætu jafnvel haldið því fram að Donald Trump byggi framboðspersónu sína á honum .
Denny Crane sá ekkert athugavert við það að leysa ágreining með því að draga hólk úr slíðri .
Og ekki tjáði að nefna homma , útlendinga og annan " óþjóðalýð " á nafn í hans eyru .
Og engri persónu í sjónvarpssögunni hefur þótt skemmtilegra að tala um sjálfa sig .
Og segja nafn sitt upphátt ; Denny Crane .
Denny Crane .
Tilgangurinn var vitaskuld að undirstrika ódauðleikann og minna menn á að þeir væru í kompaníi við stórmenni .
Samt var Denny Crane á köflum svo fáránlega sympatískur og viðkunnanlegur .
Mennskan uppmáluð , í öllum sínum breyskleika .
Eins og Joð Err , þótt með öðrum hætti væri .
Denny Crane var mun kómískari persóna en Joð Err , auk þess sem hann bjó að samvisku , vini sínum Alan Shore .
Voru þeir ef til vill einn og sami maðurinn ? Hafið þið pælt í því ? Þetta vantar hjá Frank Bandaríkjaforseta Underwood í House of Cards .
Fínir þættir og skemmtilega skrifaðir en vandinn er sá að maður nær engri tengingu við Underwood .
Það vantar algjörlega í hann mennskuna .
Sömu sögu má segja um forsetafrúna .
Maður sækir bara teppi þegar hún birtist á skjánum , til að vinna á hrollinum .
Kunta Kinte verður mér á hinn bóginn um allan aldur ógleymanlegur .
Hvernig hann hélt reisn sinn og gaf aldrei upp vonina andspænis yfirþyrmandi erfiðleikum og óréttlæti .
Hinn taugaveiklaði Burt Campbell á sömuleiðis alla mína samúð enda lenti hann á gamalsaldri í þeim ósköpum að vera numinn á brott af geimverum .
Segja má að samúð tengi mann líka við Joð Err og Denny Crane ; samúð vegna viðhorfa þeirra til lífsins .
Þessu er ekki að heilsa hjá Bobby Axelrod .
Hann er bara fráhrindandi .
Orri Páll Ormarsson orri@mbl.is 