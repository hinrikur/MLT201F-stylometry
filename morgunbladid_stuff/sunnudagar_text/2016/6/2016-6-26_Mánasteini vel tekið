Mánasteini , skáldsögu Sjón , hefur verið vel tekið ytra , en hún kom út í Bretlandi fyrir stuttu hjá forlaginu Sceptre , sem m.a. gefur einnig út Stephen King og David Mitchell .
Breskir gagnrýnendur hafa tekið bókinni vel og tímarit breskra bóksala , Bookseller , valdi bókina eina mest spennandi útgáfu ársins nokkru áður en hún kom út og gagnrýnandi bókakeðjunnar Waterstones spáði henni vinsældum .
Í The Times Literary Supplement segir gagnrýnandinn Patrick Flanery að Bretar séu heppnir að lifa á tímum Sjóns og bætir við að verk hans séu hugsjónaverk sem slái öll vopn úr höndum lesandans og komi sífellt á óvart .
Í dómi í stórblaðinu Guardian segir að bókin sé glitrandi ævintýri um kynlíf og kvikmyndir þar sem textinn sé aldrei ofhlaðinn eða uppskrúfaður og í honum jafnvægi reiði og ofsjóna og ljúfs anda .
Í haust kemur Mánasteinn út vestan hafs og frönsk útgáfa er einnig væntanleg .
