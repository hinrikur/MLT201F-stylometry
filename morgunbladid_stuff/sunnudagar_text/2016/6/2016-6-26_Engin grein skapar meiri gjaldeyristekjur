Háannatími sumarsins 2016 er genginn í garð í túristabransanum og ríflega tíu prósent starfsmanna á íslenskum vinnumarkaði vinnur við einhvers konar þjónustu þar að lútandi .
Sitt sýnist hverjum um þann gífurlega fjölda sem heimsækir land og þjóð en ljóst er að áhrifin eru gífurleg á íslenskt samfélag .
Iðnaðar- og viðskiptaráðherra sem og formaður Samtaka ferðaþjónustunnar blása á allan ótta um að einhvers konar bólu sé um að ræða og segja ferðalanginn kominn til að vera – ef haldið er rétt á spilunum .
Sérfræðingur sem rætt var við kallar aftur á móti eftir mun heildrænna skipulagi til að bregðast við álaginu sem fylgir ferðalöngunum og óttast um ósnortin víðerni landsins .
Matthías Tryggvi Haraldsson mth@mbl.is Erlendum ferðamönnum hefur fjölgað gífurlega undanfarin ár og stefnir allt í að sumarið 2016 muni slá öll met rétt eins og hefur verið reglan að undanförnu .
Ferðaþjónustan sem atvinnugrein vex samhliða þessu sem og þær fjárhæðir sem skila sér í þjóðarbúið úr vösum ferðamanna .
Kortavelta ferðamanna jókst um 51% í maímánuði í ár miðað við maí í fyrra , svo dæmi sé tekið , og skattskyld velta stóreykst með breytingum á virðisaukaskattskerfinu um áramót .
Ríflega 10 prósent starfsmanna á íslenskum vinnumarkaði , eða um 22 þúsund manns , vinna í ferðaþjónustu , samkvæmt nýlegri könnun Stjórnstöðvar ferðamála .
Í fyrra voru erlendir ferðamenn alls rúmlega 1,2 milljónir talsins samkvæmt Ferðamálastofu .
Greinin er orðin burðug heils árs atvinnugrein , að mati ráðherra , sem segir mikla vinnu hafa átt sér stað að undanförnu við að koma ólíkum aðilum að sama borði og móta stefnu í ferðamálum .
Of mikil orka hafi farið í umræður um gjaldtöku á ferðamannastöðum á sínum tíma – í stóra samhenginu sé ávinningur af slíkri gjaldtöku brotabrot af því sem þegar skilar sér í þjóðarbúið .
Ráðherra fagnar nýsköpun í greininni og telur grettistaki hafa verið lyft á kjörtímabilinu .
Ekki er einungis um fjölgun að ræða , að mati fræðimanna , heldur hefur samsetning þeirra ferðamanna sem sækir okkur heim breyst .
Með aukinni uppbyggingu til að mæta sívaxandi fjölda ferðamanna eykst hlutfall svokallaðra fjöldaferðamanna sem hafa mun meiri áhrif bæði á menningu og náttúru þeirra landa sem þeir heimsækja .
Prófessor í ferðamálafræði við Háskóla Íslands harmar því að heildrænt skipulag á nýtingu lands fyrir uppbyggingu ferðamennsku hafi ekki litið dagsins ljós og óttast afleiðingar þess að ferðamaðurinn stjórni því hvar uppbygging eigi sér stað , en ekki þeir sem í landinu búa .
Viðbrögð hafi hingað til verið fálmkennd og einkennst af fyrstu hjálp frekar en skipulögðum fyrirbyggjandi aðgerðum .
Aðilar sem starfa í ferðaþjónustunni fagna vitanlega ferðamannastraumnum , segir formaður Samtaka ferðaþjónustunnar , og segja hann nánast hafa " útrýmt " atvinnuleysi í landinu .
Félagslegum- og náttúrulegum þolmörkum sé á hinn bóginn næstum náð , sérstaklega á mestu annatímum , og bersýnilega sé ekki nóg að gert til að taka á móti auknum fjölda .
Ekki sé samt sem áður um neyðarástand að ræða og mun meiri fjöldi geti sótt okkur heim sé álaginu rétt stýrt .
Þriðja stoðin í atvinnulífinu " Þessi mikla fjölgun ferðamanna þýðir að ferðaþjónustan er orðin heils árs atvinnugrein , burðug atvinnugrein og ein af undirstöðunum í íslensku efnahagslífi .
Hún er orðin þriðja stoðin og reyndar farin að skapa meiri gjaldeyristekjur en hinar tvær sem sögulega hafa verið stærstar , " segir Ragnheiður Elín Árnadóttir iðnaðar- og viðskiptaráðherra í samtali við Sunnudagsblaðið og vísar þar í sjávarútveg og stóriðju .
" Fyrir okkur Íslendinga þýðir þetta aukin tækifæri .
" Ragnheiður segir að dreifa þurfi ferðamannastraumnum betur um landið .
" Þetta hefur okkur tekist ágætlega hér á suðvesturhorninu – mars á þessu ári var eins og júní fyrir örfáum árum .
Við eigum engu að síður enn verk að vinna við að dreifa álaginu betur yfir allt árið og allt landið um kring og það eru næstu verkefni .
" Heldurðu að ferðaþjónustan sé sú gullgæs sem bjargar íslensku atvinnulífi eftir hrunið ? " Þessi aukning kom á mjög góðum tíma fyrir íslenskt efnahagslíf og það var kannski engin tilviljun .
" Ráðherra nefnir í því samhengi gengi krónunnar í kjölfar hrunsins , umfjöllun um Ísland sem fyrst varð fyrir barðinu á heimskreppunni og markvisst átak sem ráðist var í til að kynna land og þjóð .
" Viðbrögð við þessu í tíð þáverandi stjórnvalda , til dæmis með Inspired by Iceland-herferðinni , vakti líka á okkur athygli og kveikti í þessum straumi .
" Ragnheiður blæs á allan ótta um að ferðamannastraumurinn komi og fari jafnskjótt .
" Sumir segja í þessu samhengi að " síldin kemur og síldin fer " en ef við höldum rétt á spilunum , erum samtaka í því sem við erum að gera og vinnum kröftuglega eins og okkur hefur tekist hingað til hef ég engar áhyggjur af því að okkur muni ekki farnast vel og halda vel utan um þetta allt saman , " segir hún og nefnir að þrátt fyrir alla fjölgun komi hingað einungis 0,2 prósent af þeim ferðalöngum sem leggja leið sína til Evrópu ár hvert .
Hún telur upp aðkomu ólíkra ráðuneyta og aðila að ferðaþjónustunni , þar á meðal umhverfis- , fjármála- og innanríkisráðuneyti , Vegagerðina og ólíka aðila innan ferðaþjónustunnar .
Eitt af stóru verkefnunum hafi verið að koma af stað samtali og fá ólíka aðila að sama borði .
" Ferðaþjónustan er í eðli sínu víðfeðm og okkar starf hefur miðað að því að koma öllum að sama borðinu til að við getum skipulagt okkur betur .
Þetta samtal hefur skort , sem var kannski ekki eins mikið tiltökumál þegar ferðaþjónustan var minni og árstíðabundin atvinnugrein en núna eru breyttir tímar .
" Nefnir hún meðal annars Vegvísi í ferðaþjónustu , sem unninn var í samstarfi ráðuneytisins og ferðaþjónustunnar í fyrra , og Stjórnstöð ferðamála , sem sé " verkfærið til að allir rói í sömu átt " .
2,3 milljarðar á kjörtímabilinu Þú ræddir snertifleti milli ólíkra aðila og ráðherra , þar á meðal þín , umhverfisráðherra , sem sér um þjóðgarða og friðlýst svæði , og fjármálaráðherra , sem er " maðurinn með budduna " .
Hvaðan kemur framkvæmdasjóður ferðamannastaða og snýr hann ekki líka að uppbyggingu á þessum friðlýstu svæðum ? " Jú .
Framkvæmdasjóður ferðamannastaða er vistaður hjá mínu ráðuneyti og öllum er frjálst að sækja um í hann .
Við erum búin að stórauka fjármagnið til hans og breyta reglunum þannig að tryggt sé að verkefnin sem hljóta styrk klárist .
Það hefur skort á eftirfylgnina , " segir Ragnheiður og tekur einnig fram að kröfur um mótframlag frá sveitarfélögum og einkaaðilum hafi verið lækkaðar .
Rúmlega 2,3 milljörðum hefur verið úthlutað úr sjóðnum á þessu kjörtímabili , en í heildina hafa um 3 milljarðar verið settir í sjóðinn frá því hann hóf göngu sína árið 2011 , að sögn Ragnheiðar .
Hún nefnir meðal annars að rúmar 300 milljónir þar af hafi farið í að byggja salernisaðstöðu víðsvegar um landið á kjörtímabilinu , en salernisaðstaða og skortur á henni var vinsælt umræðuefni síðasta sumar eins og lesendur muna eftir .
Ragnheiður lýsir sinni framtíðarsýn um hlutverk sjóðsins .
" Ég sé fyrir mér að ríkisframkvæmdirnar verði teknar út úr þessum farvegi .
Við fengjum mun betri heildarsýn ef Framkvæmdasýsla ríkisins til dæmis sæi um þær framkvæmdir sem ríkið ber ábyrgð á , rétt eins og hún gerir hvað aðrar framkvæmdir á vegum ríkisins varðar , eins og þegar byggja þarf skóla eða sjúkrahúsbyggingar .
" Tveir stígar sem ná ekki saman Er ekki heildarsýn einmitt það sem virðist vanta í uppbyggingu ferðamannastaða ? " Jú , hana hefur vantað .
En við erum að bæta stórlega úr því en við getum endalaust gert betur .
Það sem hefur kannski verið of mikið af er að hver hugsi um sinn blett – við höfum dæmi um að tveir aðilar leggja göngustíg sem svo ná ekki saman þegar þeir mætast .
Þetta á að heyra sögunni til .
" Hún nefnir að framkvæmdasjóðurinn og stjórn hans , með Albínu Thordarson arkítekt sem formann , geri miklar kröfur til þess að faglega sé staðið að málum .
" Við horfum líka til þeirra sem gera þetta best , Nýsjálendinga , Skota og Kanadamanna svo dæmi séu tekin .
Þar er hvert svæði tekið og skipulagt í heild sinni og þannig viljum við vinna þetta .
Að hvert svæði sé tekið fyrir og flokkað eftir því hvort við viljum hafa ferðaþjónustu , afþreyingu eða jafnvel ekkert gera .
Það er ekki allt sem á að vera uppbyggt ; við viljum líka ósnortin svæði og að hver fái þá upplifun sem hann sækist eftir .
" Þegar maður sér að landið var markaðssett með markvissum hætti og þegar maður heyrir þig tala um heildarsýn og ramma utan um hvar við byggjum og hvar ekki núna , virkar þetta allt ansi seinbúið .
Af hverju vorum við svona lengi að bregðast við ? " Það er eins og menn hafi ekki haft trú á sínum eigin herferðum .
Ég get tekið undir það .
Ég hef verið gagnrýnd fyrir að þessu sé ekki öllu lokið .
Ég spyr þá á móti : Af hverju var þetta verkefni skilið eftir óklárað þegar ég kem að þessu ? Við erum búin að lyfta grettistaki á þessu kjörtímabili og höfum unnið mjög hratt .
Það sem ég hef rekið mig á er mikilvægi samvinnu – að koma fólki saman að verkefninu .
Það hefur vantað upp á , verður að segjast , en núna erum við farin að ná utan um þetta .
" Gjaldtökuumræðan ekki aðalmálið Náttúrupassinn var áberandi í umræðunni á sínum tíma og fleiri möguleikum á gjaldtöku hvað ferðamenn varðar hefur verið velt upp .
Hvað hefur tekið svona langan tíma í því að ákveða besta fyrirkomulagið og koma því í gegn ? " Samstöðuleysi .
Ef ég mætti breyta einhverju hefði ég byrjað á því sem ég var að nefna , það er skipulaginu , Vegvísinum og Stjórnstöð ferðamála og í framhaldi af því tekið aðrar ákvarðanir .
Gjaldtökuumræðan , átta ég mig meira og meira á eftir því sem tímanum vindur fram , tekur athyglina frá því sem að skiptir mestu máli .
Þegar maður kafar ofan í allar þessar þekktu gjaldtökuleiðir – gistináttagjald , komugjöld , náttúrupassa og fleiri leiðir – sér maður að þær skila einungis brotabroti af því sem þegar skilar sér í þjóðarbúið frá ferðamönnum .
" Hinar ýmsu gjaldtökuleiðir sem velt hafi verið upp myndu skila á bilinu 300 milljónum á ári og upp í 1,5 milljarð , samkvæmt áætlunum ráðuneytisins .
" Gistináttagjaldið eins og það er núna skilar tæpum 300 milljónum á ári .
Þú sérð að tölurnar sem við erum að tala um , frá 300 milljónum upp í einn og hálfan milljarð , er ofboðslega lítið í stóra samhenginu .
Athygli manna finnst mér því vera of mikil á gjaldtökuna sem slíka og það er eins og það eigi að bíða með allt annað til að klára hana .
Ég hef lært af þessu öllu saman og það er einfaldlega ekki þannig .
Við þurfum að klára þessi verkefni sem ég hef rætt um fyrst .
" Ragnheiður segist á hinn bóginn enn sem áður hafa sannfæringu fyrir þeirri leið sem hún lagði til á sínum tíma .
" Engin þeirra er gallalaus en mér finnst aðrar leiðir ekki eins vænlegar .
" Þá liggi fyrir nýjar tölur frá ríkisskattstjóra um virðisaukaskattskylda veltu á fyrstu fjórum mánuðum ársins , en breytingar á virðisaukaskattskerfinu hafi meðal annars falist í því að fækka undanþágum og hækka neðra þrepið .
" Þetta fjölgar þeim sem eru innan kerfis og greiða virðisaukaskatt og þar að leiðandi eykst virðisaukaskattskyld velta um umtalsverðar upphæðir .
" Má þar nefna fimm milljarða aukningu á skattskyldri veltu í flokki farþegaflutninga og fjóra milljarða í flokki hótela og gistiheimila milli ára .
" Önnur gististarfsemi vekur líka athygli , en heimagisting er inni í því , " segir hún en virðisaukaskattskyld velta jókst um rúmar 630 milljónir króna milli ára í þeim flokki samkvæmt tölum frá ríkisskattstjóra .
Maður sér sláandi tölur um aukningu og tekjur af ferðamönnum og spyr sig í kjölfarið hvort það sé nóg að gert í uppbyggingunni .
Gæti framkvæmdasjóður ferðamannastaða , þrátt fyrir aukin framlög , ekki allt eins verið tífalt stærri ? " Jú , eflaust .
En þess ber að geta að við hefðum sennilega ekki getað framkvæmt fyrir mikið meira á undanförnum misserum vegna þess að við höfðum ekki rétta verklagið .
Það eru margir staðir þar sem við getum sett niður alls konar framkvæmdir en þær þarf að skipuleggja , það þarf undirbúa þær , deiliskipuleggja og teikna samhliða því að auka fjárframlögin og það er það sem við höfum verið að gera , " segir hún .
" Stóru tölurnar eru annars staðar .
" Þar nefnir ráðherra meðal annars vegakerfið og nýlegar framkvæmdir á flugstöð Leifs Eiríkssonar fyrir alls um tuttugu milljarða .
" Þarna eru stóru fjárfestingarnar og fjárfestingaþörfin .
Þótt uppbygging á ferðamannastöðum og salernisaðstöðu og fleira í þeim dúr sé mikilvæg er það einungis lítill hluti af því sem þarf að gera .
" Linsunni snúið að ferðalanginum Ljósmyndir Ferðamaðurinn er ýmist talinn bjargvættur efnahagsins eftir hrunið , boðari óteljandi nýrra tækifæra eða miskunnarlaus niðurtraðkari náttúru og menningar .
Ómar Óskarsson ljósmyndari skrapp í nokkrar ferðir á sjö helstu ferðamannastaði suðvesturhornsins utan borgarinnar til að skoða betur hvað ferðalangar aðhafast meðan þeir dvelja meðal okkar .
Gullgrafaraæði í ferðamennsku " Þessi mikla fjölgun ferðamanna hefur haft gífurleg áhrif á íslenskan efnahag , en einnig samfélag og íslenska náttúru , " segir Rannveig Ólafsdóttir , prófessor í ferðamálafræði við Háskóla Íslands " Samsetning þeirra ferðamanna sem núna heimsækja okkur hefur líka breyst töluvert .
Í dag erum við að fá miklu fleiri svokallaða fjöldaferðamenn en áður .
Slíkir ferðamenn hafa miklu meiri áhrif á samfélag og náttúru .
" Flokka megi ferðamenn í nokkrar tegundir eftir mismunandi viðhorfi þeirra og væntingum til þess áfangastaðar sem þeir velja að heimsækja .
Fjöldaferðamenn séu þjónustusinnaðir og þannig ólíkir til dæmis náttúrusinnum sem sækjast eftir fábrotnum innviðum , vilja kynnast landi og þjóð og bera virðingu fyrir því sem þar er .
Til einföldunar grípur Rannveig til samanburðar við Íbísaferðir Íslendinga : " Þegar við förum til Íbísa erum við ekki endilega að fara til að kynnast Spánverjum og spænskri menningu .
Við förum til að hafa gaman og væntum góðra hótela og annarrar þjónustu , skiptir ekki endilega máli hvort að sú þjónusta sé í höndum Spánverja eða annarra .
" Hún telur að ferðamennskan geti vissulega haft mjög jákvæð áhrif á atvinnulífið en að til þess þurfi að stýra og skipuleggja greinina mun betur .
" Hvaða svæði viljum við byggja upp fyrir fjöldaferðamennsku og hvaða svæðum viljum við forða frá slíkri uppbyggingu ? Þessa umræðu vantar enn þrátt fyrir þessa hröðu þróun sem hefur verið .
Það virðist ríkja hálfgert gullgrafaraæði í kringum ferðamennskuna í dag , og að það vanti alla skipulagningu og stjórnun .
" Rannveig segir að fjölgunin ætti ekki að koma neinum á óvart , gífurlegir fjármunir hafi verið settir í markaðssetningu landsins síðastliðin ár og að þróunin sé samkvæmt því algjörlega eftir kennslubókinni .
" Ísland var hins vegar ekki tilbúið undir svona mikinn ágang .
Þá er gripið til þess sem við Íslendingar erum duglegir í , það er fyrstu hjálpar .
Við byggjum hins vegar ekki upp atvinnugreinina á eintómum fyrstu hjálpar aðgerðum og hættan er sú að allir vinsælir áfangastaðir verði fjöldaferðamennskustaðir .
" Hún nefnir hins vegar Bláa lónið sem dæmi um stað þar sem slík uppbygging er mjög vel heppnuð .
Gullfoss og Geysir séu á hinn bóginn dæmi um staði þar sem verður ekki snúið til baka .
" Þetta eru orðnir hundrað prósent fjöldaferðamannastaðir og mikilvægt að byggja góða innviði og þjónustu til að taka á móti öllum þeim fjölda sem sækir staðina heim .
Við eigum að nota ferðamennskuna , ekki láta ferðamennskuna nota okkur .
Við erum ekki þar í dag , því miður .
" Verið sé að setja miklar upphæðir í framkvæmdasjóð ferðamannastaða en allt grundvallarskipulag skorti .
" Framkvæmdasjóðurinn er góður upp að vissu marki .
Þar sem þörfin er svo brýn eru þetta verkefni sem einkennast af fyrstu hjálp .
Það er verið að byggja stíga hér og salerni þar , en heildræna langtíma skipulagsáætlun til grundvallar um hvar á að byggja , hvað á að byggja , hvernig á að byggja og hvar á ekki að byggja vantar alveg .
Ef slíkrar áætlunar nýtur ekki við eigum við á hættu að landið verði mjög einsleitur ferðamannastaður og stefnum jafnframt einni af okkar helstu auðlindum í geiranum í hættu , sem er ósnortin náttúra og víðerni .
" Ekki of seint að girða sig í brók " Þetta er stórkostlegt tækifæri sem við erum að upplifa og það er loksins að menn eru farnir að átta sig á því að ferðaþjónustan hefur verið undirstaða hagvaxtar í landinu eftir hrun , " segir Grímur Sæmundsen , formaður Samtaka ferðaþjónustunnar , og nefnir í því samhengi stóraukningu gjaldeyristekna og bætt lífskjör í landinu .
Hann segir einnig ferðaþjónustuna svo til hafa " útrýmt " atvinnuleysi í landinu .
" Maður hefði kannski viljað hafa fjölgun ferðamanna minni og jafnari , þetta er búið að vera mikil sprengja síðan 2012-13 og það er okkar að bregðast við því .
Vissulega hefði maður viljað sjá snarpari viðbrögð við því álagi sem fylgir stórauknum fjölda .
Það er aftur á móti út í hött að tala um eitthvert neyðarástand – við getum tekið á móti fleiri ferðamönnum ef við stýrum álaginu .
" Það sjái á hinn bóginn hver maður að ekki sé þegar nóg að gert .
" Það er nákvæmlega allt of lítið að gert .
Á mestu annatímum er ljóst að við erum að nálgast náttúruleg og félagsleg þolmörk .
Það þarf að auka verulega innviðafjárfestingu til að takast á við þetta tækifæri , sem auðvitað nýtist ekki bara þessari atvinnugrein heldur allri þjóðinni .
" Nefnir hann til að mynda að fjárfestingar í vegainnviðum séu mikið hagsmunamál fyrir landsbyggðina alla ekki síður en ferðaþjónustuna .
" Ferðaþjónustan er eitt besta tækifæri til jákvæðrar byggðaþróunar sem við höfum fengið í hendur .
" Menn hafi ekki áttað sig á þeim varanlegu breytingum sem ferðaþjónustan er að hafa í för með sér á íslenskt samfélag .
" Það Ísland sem við þekktum áður verður ekki með sama hætti og auðvitað er engin rós án þyrna .
Við erum hins vegar að tala um aukin lífsgæði í landinu vegna uppgangs ferðaþjónustunnar .
" Inntur eftir því hvar viðbrögð hefðu mátt vera " snarpari " nefnir Grímur til að mynda áætlun um fjárfestingu í vegakerfinu og fleiri stöðum .
" Maður hefði viljað sjá stjórnvöld vera byrjuð með einhverja áætlun í þeim efnum fyrir þó nokkru .
Vantað hefur upp á frumkvæði stjórnvalda til að setja fjármuni í þessa augljósu uppbyggingu sem þörf er á .
Við höfum lengi verið að reyna að opna augu manna fyrir því að þessi þróun er eitthvað sem er komið til að vera .
Umræða um að ferðamennskan sé einhvers konar bóla eða síldarævintýri hefur því miður drepið málum á dreif .
Núna held ég að menn séu komnir á sömu blaðsíðu með hverjar staðreyndir málsins eru sem er gott þótt maður hefði viljað sjá það fyrr .
Það er ennþá tími til að girða sig í brók .
" 