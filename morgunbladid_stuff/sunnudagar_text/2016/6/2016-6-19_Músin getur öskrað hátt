Kristín Helga Gunnarsdóttir hefur brennandi áhuga á fólki og sögunum þeirra .
Henni er umhugað um jafnréttismál , læsi barna , náttúruvernd og bókaþjóðina sem gagnrýnir listamannalaun rithöfunda .
Kristín hjólaði alein í kringum ævintýraeyjuna Ísland sem henni er svo annt um til að styrkja líkama og sál og safna sögum í sarpinn , en hún sér sögur í hverju horni .
Mynd og texti : Ásdís Ásgeirsdóttir asdis@mbl.is Það viðrar vel til viðtala því sól skín í heiði og líka í garðinum í Gunnarshúsi í Laugarásnum þar sem við Kristín komum okkur fyrir með kaffibolla .
Á litla borðinu er hvítur bróderaður dúkur og tíkin hennar Kristínar , Lotta , liggur til fóta stillt og prúð , nema þegar vegfarendur eiga leið fram hjá , þá heyrist í henni .
Kristín , með sitt óstýriláta rauða hár , er ein af þessum sjarmerandi konum sem hefur mikið og margt að segja .
Hún nýtur þess að segja sögur og byrjaði á því í fréttamennskunni en fikraði sig svo yfir í skáldskapinn og hefur verið farsæl á þeim vettvangi .
Barna- eða fjölskyldubækur hennar hafa skemmt öllum aldurshópum um áraraðir en hún gegnir einnig formennsku fyrir Rithöfundasamband Íslands .
Húslestur á fimmtudagskvöldum Kristín hóf fullorðinsárin með því að hleypa heimdraganum og halda til Spánar í spænskunám í Barcelona en þaðan lá leiðin í fjölmiðlafræði til Bandaríkjanna og fréttamennsku .
Eftir rúman áratug í þeim geira settist hún niður við bókaskrif .
Ég spyr hvort það hafi alltaf verið planið að verða rithöfundur .
" Sjálfsagt hef ég alltaf ætlað það einhvern veginn .
Ég skrifaði alltaf .
Og las allt sem ég komst í .
Ég er alin upp við húslestur .
Það var oft lesið upphátt úr góðum bókum og greinum heima .
Á fimmtudagskvöldum átti pabbi það til að negla okkur systur niður og lesa fyrir okkur uppúr Íslendingasögunum .
Þegar ég var unglingur fannst mér það ekki heppileg húsregla .
Þá hékk maður á klukkunni og hlustaði með öðru eyranu á valda kafla upp úr Sturlungu .
En mikið höfðum við systur gott af þessu bókmenntauppeldi .
Þetta var ekki mjög strangt kerfi en ég man alltaf hvað pabbi varð leiður þegar hann náði ekki að halda manni dáleiddum yfir Örlygsstaðabardaga og ég slapp kannski út til að fara í Stjörnubíó , " segir hún og brosir .
Við nærumst á góðum sögum Við ræðum mikilvægi þess að börn lesi bækur og segir Kristín það eitt markmið með starfinu , að efla læsi barna .
" Það er ekkert annað sem gleður mann meira .
Læsi er algjör grunnstoð samfélagsins .
Því betur sem börnin okkar eru læs því þjálfaðari verða þau í samskiptum , framkomu , og í því að beita tungumálinu .
Þetta er svo stór og sterkur þroskalykill en um leið verður leiðin að barninu að vera í gegnum foreldrið .
Við nærumst á sögum .
Það mun aldrei úreldast , " segir hún .
Kristín segir að hún hafi alltaf haft þörf fyrir að segja sögur .
" Þegar ég lærði blaðamennsku í Bandaríkjunum hafði ég mikinn áhuga á samfélagsmálum .
Fólk hefur áhuga á fólki .
Þess vegna fór ég í þennan blaðamannabransa .
Svo eftir ellefu ár í starfi fannst mér ég alltaf vera að moka sömu skurðina fyrir einhverja karla úti í bæ .
Og þegar ég fór að skoða hvað mér fannst skemmtilegt við starfið var það ekki síst þessi sagnagerð .
Svo var ég með klemmda taug í rassi þegar ég gekk með þriðja barnið mitt og þurfti að hanga eitthvað heima á meðgöngunni og gaf mér þá tíma til að fikta við skrifin .
Eitt leiddi af öðru .
Ég fann hvað mér fannst það gaman , " segir Kristín .
" Þetta er náttúrlega stjórnlaus forvitni og hnýsni um annarra hagi , lífið og tilfinningaskalann .
Það er atvinnusjúkdómur að skoða fólk og lesa það , mislesa , oflesa og rannsaka .
Þetta er svolítið eins og blaðamennska , bara önnur hlið á henni .
Það liggja svo mörg lög af frásögnum í sögum sem við segjum hvert öðru og ekki síst spennandi að hlusta eftir ósögðu sögunni og upplifa frásagnarmátann .
Þetta er galdur sem við búum öll yfir , hvert á sinn hátt , " segir Kristín .
" Allt er saga .
Við búum í flókinni sögu , erum ýmist aukapersónur eða aðal- og skáldskapurinn er samofinn daglegum veruleika .
" Sannleikurinn er lygilegur Kristín sækir efni í fortíðina og ekki síður í nútímann og fólkið í kringum sig .
" Það er af nógu af taka .
Veruleikinn er verkstæði höfundar og skáldskapurinn er verkfærasett .
Svo er það þessi sannleikur sem er svo lygilegur .
Höfundur er alltaf að glíma við sannar sögur , skoða og raða því í sitt samhengi .
Þetta er dálítið eins og að vinna mósaíkmynd ; allt fellur loks á sinn stað og verður manns eigið og höfundurinn sér úr því eitthvert lógískt samhengi og heyrir sína rödd og sinn hjartslátt .
Í Litlum byltingum sem kom út um jólin gekk ég kannski mun meira við hlið sannleikans en ég hef áður gert .
Þar var ég að skrifa um formæður mínar – þær konur sem standa mér næst , " segir Kristín en hún telur mikilvægt að gleyma ekki fortíðinni .
" Við erum hlekkur í langri keðju af fólki sem var á undan okkur og kemur á eftir okkur .
Það eina sem við getum gert , sem svona bómullarbossar og lúxusgrísir í núinu , er að kunna að meta það sem var og skilja hvaðan við komum , reyna svo að vinna fallega úr því og skoða það í því samhengi að við séum alltaf að bæta núið og framtíðina .
Við framköllum litlar byltingar alla daga og við gerum það oftast ómeðvitað .
Allt miðar til hins besta .
Sagði ekki Birtingur það ? " Kristín telur að í verkum sínum sé sterkur jafnréttisundirtónn þótt það sé ekki meðvitað .
" Rithöfundur mætir alltaf verkinu með sinn farangur og sínar lífsskoðanir .
Svo spinnur hann úr því sitt erindi og heimsmynd .
Kannski er sterkur feminískur undirtónn í því sem ég skrifa af því að það er mín lífsskoðun og ég verð þá bara að standa með því .
" Það var búið að frelsa geirvörtuna " Ég hef oft áhyggjur af jafnréttismálum .
Tíðarandinn brenglar alltaf myndina .
Þegar við ólumst upp , þú og ég , var Vigdís að verða forseti , fyrirmyndirnar okkar voru rauðsokkur , við upplifðum Kvennafrídaginn og endalausa umræðu um jafnrétti kynjanna .
Það hefur orðið bakslag .
Margir sem tjá sig fallega um jafnréttismál byrja á því að segja : Ég er nú enginn brjálaður femínisti .
Eins og það sé bannorð og þar liggi einhver hætta .
Í fullkomnum heimi gætum við kannski sagt svona , en í heimi þar sem konur hafa þurft að þola kúgun og misrétti á svo mörgum sviðum í svo mörg hundruð ár þá höfum við ekki efni á að tala þannig .
Ég held að við þurfum að fara að segja að við séum femínistar og hætta að vera hrædd við orð sem ná utan um heilbrigða sýn , " segir Kristín .
Ég bendi á vakninguna sem kom með freethenipple-herferðinni .
" Ég hélt samt að við værum búin að frelsa þessar geirvörtur fyrir löngu , þegar hippastelpurnar köstuðu höldunum og við lágum berbrjósta í sólbaði .
En þetta sýnir okkur að það þarf alltaf að hreinsa til .
Við getum ekkert bara setið á rassinum , það safnast alltaf upp skítur , rusl og uppvask .
Þetta er eins og að taka til , þetta með jafnréttisbaráttuna .
Við verðum alltaf að vera að þrífa , " segir hún og nefnir að bæði stjórnvöld og fjölmiðlar séu sofandi í jafnréttismálum .
" RÚV og Hringbraut fylgja eftir jafnréttisstefnu .
Það er fínt , en magnað að það þurfi árið 2016 .
En hvað með til dæmis hrútvarp Bylgjan ? Þar er nú aldeilis slagsíða og hallar á konur .
Er virk jafnréttisstefna þar ? " Landverðir í Galapagos norðursins Kristín hefur verið virk í náttúruverndarbaráttunni í gegnum tíðina .
" Við erum svo skrítin þjóðarsál , getum flutt fjöll , borað okkur í gegnum þau og staðið saman þegar mikið liggur við .
En svo er einhver hamfarastjórnun svo innprentuð í okkur .
Við erum alltaf að slökkva elda og alltaf aðeins á undan sjálfum okkur og stundum jafnvel í loftköstum á eftir okkur .
Til dæmis hellast nú yfir okkur tvær milljónir túrista og við erum ekki búin að tengja klósettin og malbika þjóðveg eitt .
Við erum landverðir í Galapagos norðursins og þurfum að axla þá ábyrgð , stofna hálendisþjóðgarð og gæta að okkar fjársjóðum með tilheyrandi vörnum og uppbyggingu .
Náttúra Íslands er fjöreggið okkar .
Hvað varðar náttúruverndarmál og umhverfismál , svo ekki sé minnst á mannréttindamálin , þá getum við verið svo merkilega sterk rödd á alþjóða vettvangi og stór fyrirmynd .
Það er alvarlegur flóttamannavandi sem ber að dyrum hjá okkur sem og öðrum á hnettinum .
Það eru börn á vergangi eftir helför .
Börn á vergangi , en við klórum okkur í hausnum og sendum fólk úr landi , " segir Kristín og er áhyggjufull .
" Við , þessi litla þjóð , gætum svo auðveldlega verið músin sem öskrar .
Oft ef að Íslendingar beita sér þá náum við athygli á alþjóðavettvangi .
Miðað við hvað við erum smá og kríli í veraldarsamhenginu þá höfum við magnaða rödd ef við viljum .
Við þurfum að nota hana meira .
Hún er alvöru þokulúður á heiminn .
" Hjólaði ein fyrir sálina og líkamann Kristín er rúmlega fimmtug og gefur ekki mikið fyrir umræðu um aldur .
" Aldur er bara mælistika fyrir þann tíma sem við erum á þessum hnetti .
Ég hef hitt gamalmenni sem ekki eru orðin tvítug og kornungar níræðar manneskjur , " segir Kristín .
Hún er nýkomin aftur inn í þægindarammann eftir að hafa stigið aðeins út fyrir hann þegar hún hjólaði ein umhverfis ævintýraeyjuna , sem hún svo kallar .
Ég spyr hvernig þessi hugmynd hafi kviknað , hvort þetta hafi verið einhvers konar leið til að finna sjálfa sig .
Hún þvertekur fyrir það að hafa verið týnd og segir þetta ekki hafa verið svona " Borða , biðja , elska " -vegferð .
Frekar ferð til að næra sálina og líkamann .
Kristín er mikil hjólakona og hefur hjólað víða um heim , en þetta var í fyrsta sinn sem hún fór ein í slíka ferð .
" Mörg okkar eru umkringd klaninu sínu alla daga .
Ég ferðast oftast í fiskitorfu , geng á fjöll með hópi fólks og hjóla með vinum .
Það var nýr staður að fara á að hjóla ein , þótt ég sé vön að vinna ein og vera ein .
Ég tilkynnti heima hjá mér í apríl að ég myndi líklega hverfa í fimmtán daga í maí , " segir Kristín og hlær .
Hún segist hafa farið eftir sínum eigin reglum .
" Og það mátti allt í mínu ferðalagi , þetta var þannig ferðalag , ekki " Survivor " eða Wow-maraþon .
Ég byrjaði í brjáluðu veðri og þá tók ég strætó og það mátti .
Og fyrir norðan lenti ég í leiðinda helgarumferð og fékk far yfir í Skagafjörð .
Ég kynntist merkilegum manneskjum , Íslendingum og útlendingum og kem ríkari til baka , eins og maður gerir eftir öll ferðalög .
Allt sem maður gerir er efniviður í næstu bók , " segir Kristín en hún hélt úti skemmtilegri dagbók á Facebook þar sem vinir og vandamenn fengu innsýn í ferðalagið .
" Næst þegar ég fer hringinn ein þá fer ég kannski á puttanum , " segir hún og hlær .
Rithöfundar á sakamannabekk Formaður Rithöfundasambands Íslands hefur í mörgu að snúast og stundum er hvasst í brúnni .
" Það sem kemur mér mest á óvart við þetta embætti er að upplifa það svo sterkt hvernig rithöfundum er stillt upp á einhverskonar sakamannabekk árlega þegar kemur að úthlutun listamannalauna .
Einhverjir fjölmiðlar næra spjallvefina á umræðu sem byggir mjög oft á vanþekkingu .
Stjórn listamannalauna deilir árlega 550 milljónum króna úr sex sjóðum til listgreina .
Svipuð upphæð rennur árlega í ríkissjóð sem virðisaukaskattur af bókum , svo í raun má segja að bókaskatturinn standi undir öllum sjóðum listamannalaunanna , " segir Kristín .
" Við verðum að setja hlutina í samhengi .
Heildarupphæðin nær heldur ekki því sem það kostar að moka sandi upp úr Landeyjahöfn á hverju ári .
Svo erum við sem betur fer með allskyns samfélagsstyrki sem við sem þjóð veitum árlega til mikilvægra rannsókna án þess að allt fari á hliðina .
Við viljum , þrátt fyrir allt , vera menningarlegt og vísindalegt nútímasamfélag .
Ef öll dæmi eru skoðuð þá lifa sárafáir rithöfundar á greiðslum af verkum sínum einum saman , þá höfunda má telja á fingrum annarrar handar og þeir sækja ekki um í launasjóð rithöfunda .
En með þessu hefur bókaþjóð á Sögueyju tekist að byggja upp stétt atvinnuhöfunda sem bera hróður þessarar þjóðar víða og halda uppi merkjum bókmenntaþjóðarinnar .
Ég hef skrifað inn í grunnskólakerfið í áratugi og séð ungviðinu og fjölskyldunum fyrir lesefni og fáir eru sælli af sínu starfi en ég .
Ritlaunin úr starfslaunasjóði hafa gert mér þetta kleyft og ég er endalaust þakklát fyrir það og vona að verkin mín nýtist á móti .
En mér fannst alveg skelfilegt að upplifa það að vera dregin í gegnum umræðuna í janúar með þessum hætti og inn í einhvern öskurkór sem er eins og óveður sem kemur úr öllum áttum .
" Viljum við vera bókaþjóð ? Kristín telur að við ættum að tala saman á upplýstan og málefnalegan hátt um það hvernig samfélag við viljum vera .
" Kannski viljum við ekkert vera bókaþjóð .
En mér finnst að stjórnmálamenn eigi að verja þetta kerfi , finna nýjar leiðir , þróa það og þroska .
Þetta kerfi verður til hjá kjörnum fulltrúum .
Þeir skapa þetta kerfi sem við höfum öll ákveðið að vinna í .
Og svo þurfum við að lyfta umræðunni upp á annað plan eins og Nóbelsskáldið sagði .
Og það er ótrúlega magnað og dínamískt starf sem fer fram í þessum bókmenntageira , þetta er grein sem veltir einhverjum fimm milljörðum á ári .
Margir höfundar okkar eru vel kynntir erlendis og bera hróður Íslands út um allan heim , höfundar eins og Yrsa og Arnaldur og fleiri .
Bókmenntirnar eru mikil landkynning eins og náttúran og víðernið .
Í janúar eftir jólabókaflóðið hefði maður haldið að höfundum væri þakkað fallegu verkin og jólalesturinn í stað þess að fiðra þá og tjarga , en þetta eru nú bara staðreyndir málsins án þess að ég sé að væla , " segir Kristín og hlær við .
Kvikmyndahandrit í pípunum Ég forvitnast um hvað Kristín sé með nýtt í smíðum .
" Við Ottó Geir Borg höfum lengi unnið við handrit að fjölskyldumynd á vegum Hekla Films .
Það er kominn góður heildarsvipur á hana , án þess að ég segi meira .
Bíó verður til á jarðsögulegum hraða og kannski verður þessi mynd gerð þegar við Ottó verðum komin undir græna torfu .
Handritið er bara að ferðast einhvers staðar í þessum löngu bíópípum .
Svo erum við að fara í annað verkefni saman en það er leynilegt , " segir hún kímin .
" Núna safna ég efni í næstu bók og þá er ég líka að vinna í sögu sem tengist Fíusól eitthvað án þess að maður vilji segja of mikið .
Við Lotta förum stundum norður á Dalvík og ég sit og skrifa og hún mænir á mig á meðan , " segir Kristín og brosir .
Lotta lítur letilega upp þegar hún heyrir nafnið sitt .
Við látum þetta gott heita .
Kaffið er löngu kólnað þegar við kveðjumst við lúpínubreiðuna við enda götunnar .
Fauk inn í himinblámann Kristín hélt úti dagbók á ferð sinni umhverfis landið og birti á facebook-síðu sinni .
Hér má lesa smá bút úr kafla : En á vegi mínum urðu ástfangnir Frakkar á leið til vinnu á sveitabæ í Rangárvallasýslu , Galisíumaður sem elskar Ísland en langar samt til Suður-Ameríku , viðkunnanlegur bifvélavirki og ferðaþjónustubóndi sem sækir villta ferðamenn á fjöll , Lundúnabúi sem átti sér draum um að sofa í tjaldi við Jökulsárlón og lét hann rætast .
Já , og lyfjaeftirlitsmaður frá Köln , svefndrukknir vegavinnujaxlar , gulur köttur á glugga og bílsjúkur smalahundur í bandi .
Hann var með of þrönga hálsól .
Það er alltof algengt vandamál hjá hundum .
Ég missti af því að hitta mögulegan framtíðartengdason í Skaftafelli .
Það er líka löng saga og persónuleg .
Svaf í lambhúsum undir jökli og fauk inn í himinblámann í Suðursveit með langdrægum suðvestanvindinum í dag .
Áminning : Muna að segja vegamálastjóra að laga þjóðveg eitt , gera ráð fyrir milljón túristum á rútum , svefnkerrum , smábílum og reiðhjólum og skoða sérstaklega einbreiðar brýr .
Á meðan er rússnesk rúlletta .
En spóinn vellir graut og skúmurinn eltir hjólandi mannfólk .
Ramakvein úr fjárhúsum og nýfædd lömb í heimatúnum .
Rölti svo um sýninguna hans Þórbergs á Hala og kom meyr og viðkvæm út , í tilfinningarússi yfir bókum sem skipta máli .
Yfir Sálminum og Bréfinu og sögunum úr Suðursveit .
Yfir steinum sem tala og spádómum meistarans um hótel á Hala .
