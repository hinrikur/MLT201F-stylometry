Eva Rún Snorradóttir sendi á dögunum frá sér sína aðra ljóðabók , Tappa á himninum , en Heimsendir fylgir þér alla ævi kom út fyrir þremur árum .
Fram að því hafði hún aðallega helgað sig sviðslistum , er menntaður sviðshöfundur frá Listaháskólanum , starfaði með sviðslistahópnum 16 elskendum og stofnaði síðan Framandverkaflokkinn Kviss búmm bang .
Hún hefur eðlilega verið að fást við texta sem lið í sviðslist , en hún tók líka þátt í að ritstýra kynjaritinu Kjaftfor og gefa það út á sínum tíma .
Eva segir að það sé margt svipað með skáldskap og sviðslistinni .
" Ég hef verið að skrifa frá því ég var lítil og laumast með það , en mér finnst við í Kviss búmm bang þannig séð líka hafa verið að gera einskonar ljóð , að velja einhver sýni úr veröldinni og stilla þeim saman , að draga eitthvað fram .
" Ljóðin í Tappa á himninum eru óvenjuleg sem ljóð , líkjast frekar stuttum prósatextum eða örsögum , sem draga upp mynd af lífi í úthverfi , nánar tiltekið Neðra-Breiðholti , þar sem Eva ólst upp .
Heimsendir fylgir þér alla ævi fjallaði líka um Breiðholtið , " var umfjöllun um það hvernig er að koma aftur á æskuslóðir og upplifa þann heim aftur sem fullorðin og það er því sami tónn í bókunum þó þær séu efnislega ólíkar , " segir Eva .
" Þegar kona er barn er heimurinn einhvernveginn lagður fyrir hana eins og samfélagið sé einhver náttúra en þegar kona verður fullorðin kemst hún að því að við erum alltaf að taka þátt í að skapa þessi norm og gildi og styrkja og viðhalda á hverjum degi , þetta er allt tilbúningur okkar .
Það er svo rosalega mikilvægt að átta sig á því vegna þess að það passa ekki allir inn í fyrirframgefin form sem geta verið mjög þröng og afmörkuð .
Í gegnum tíðina hef ég einmitt skrifað um það að hafa verið lesbía inni í skáp sem samfélagið bjó til utan um mig og skilgreindi , og ég vissi varla hvað það var því það var svo hulið .
Þessa fjarlægðarrýni á samfélagið höfum við mikið notað , ég í skrifum og við í Kviss búmm bang .
" – Stundum er ógn undir í ljóðunum eins og í ljóðinu Það er tappi á himninum og í Ísjökum þegar persónan í ljóðinu lýsir því er hún hleður vegg úr húsbúnaði á milli rúmsins og hurðarinnar , á milli " Mín og annarra .
Mín og hnífaskúffunnar .
" " Það fjallar líka um það hvað getur gerst þegar maður passar ekki inn í normið og þegar normið er svo ruglað að það er aldrei rætt um það sem kemur upp .
Þá tekur allskonar annarlegt að safnast upp innra með þér og í ljóðinu er ég líka að fjalla um ákveðinn geðsjúkdóm sem tók að myndast í þessu ástandi , í leynd og skömm og þögn .
" Tappi á himninum varð til á síðustu tveimur árum og á rætur í ljóði sem komst ekki í Heimsendir fylgir þér alla ævi eins og Eva lýsir því .
" Þegar Heimsendir fylgir þér alla ævi kom út áttaði ég mig á því að það hefði týnst eitt ljóð , Stjörnuþokan , ljóð sem mér þótti mjög vænt um .
Það varð svo eins og fræ að Tappa á himninum og fyrsta ljóðið í henni er unnið uppúr því ljóði .
Ég hef lengi ætlað að skrifa um mörk þess að vera stelpa og kona , barn og fullorðin , það er svo mikið í þeim mörkum og þau eru svo góð leið til að kanna þennan félagslega skapaða heim okkar .
Ég er búin að vera í tíu ár að nótera hjá mér og vera með á bak við eyrað að mig langi til að vinna með þessa hugmynd og þegar ég var búin með Heimsendinn þá var mikið efni eftir .
Ég fann þó að ég þyrfti að gera það á einhvern annan hátt , að fjalla dýpra og meira , betur um þetta og þá sem einskonar prósatexta .
Mér finnst líka mikilvægt að gera reynsluheimi kvenna , unglingsstúlkna skil , og eins að fjalla um þetta tímabil , tíunda áratuginn , sem er merkilegur á marga vegu .
Ég hef svo verið mjög mikið spurð um það af hverju Tappi á himninum sé skilgreind sem ljóðabók en ekki sem smásögur , nóvella , sagnasveigur , eða eitthvað annað .
Fólk sem hefur lesið bókina hefur mjög ólíkar skoðanir á forminu og mér finnst það skemmtilegt .
Ég er vön því að vera á jaðrinum í listsköpun og þá bara gott að vera það í þessu líka , þó það hafi ekki verið skipulagt , það bara kom svona .
" 