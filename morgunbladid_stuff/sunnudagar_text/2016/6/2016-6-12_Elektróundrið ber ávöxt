Írskfæddi Bretinn Richard David James , betur þekktur undir listamannsnafninu Aphex Twin , tilkynnti það á dögunum að stuttskífan Cheetah kæmi út 8. júlí næstkomandi .
James hefur marga fjöruna sopið en frá því að breiðskífan Selected Ambient Works 85-92 kom út árið 1992 hefur kappinn verið meðal fremstu manna í elektrósenunni í Bretlandi .
Hann er einn helsti áhrifavaldurinn innan sýruteknósenunnar sem og IDM-senunnar auk þess sem hann er annar stofnenda Rephlex Records sem sérhæfir sig í elektrótónlist .
Það var þó ekki fyrr en platan Come to Daddy kom út árið 1997 sem James fór að vekja athygli þeirra sem fylgdust ekkert sérlega grannt með elektrósenu Breta .
Tónlistarmyndband var einmitt skotið við fyrsta lag plötunnar , " Come to Daddy " , en því leikstýrði breski vídeólistamaðurinn Chris Cunningham og hlaut mikið lof fyrir .
Gaman er að segja frá því að Cunningham skaut myndbandið á sama stað og Stanley Kubrick tók flestar senur kvikmyndarinnar A Clockwork Orange .
Samstarf James og Cunningham hélt áfram að blómstra en árið 1999 gaf sá fyrrnefndi út lagið " Windowlicker " og skaut sá síðarnefndi tónlistarmyndband við lagið .
Lagið náði sextánda sæti breska vinsældalistans og er það þar með vinsælasta lag kauða fram til þessa dags .
Tónlistarmyndbandið , sem er einkar skemmtilegt og allir hvattir til að kynna sér , hlaut einnig tilnefningu á Brit-verðlaunahátíðinni ári síðar sem besta myndband ársins .
Þá unnu þeir einnig saman að vídeóverkinu Rubber Johnny sem vakti mikla athygli árið 2005 .
Cunningham hefur leikstýrt tónlistarmyndböndum fyrir fleiri hljómsveitir en þar ber helst að nefna Portishead og Björk .
Þrátt fyrir að hafa legið í dvala í nokkur ár hefur James gefið út ógrynni laga og platna en þar ber helst að nefna breiðskífurnar Drukqs og Syro en sú síðarnefnda var útnefnd besta platan í dans- og elektróflokki á Grammy-verðlaunahátíðinni árið 2015 .
Platan Cheetah mun innihalda sjö lög og verður hægt að nálgast plötuna á vínyl , geisladiski , kassettu auk ýmissa stafrænna leiða en meðal annars verður hægt að hala henni niður á MP3-formi , WAV-formi og FLAC-formi .
davidmar@mbl.is 