Læknar vísa sjúklingum til hreyfistjóra eftir að hafa lagt mat á hvort einstaklingurinn geti nýtt sér hreyfingu sem hluta af meðferð sinni .
Eins og staðan er í dag mega einungis sjúkraþjálfarar vera hreyfistjórar , með að minnsta kosti 3 ára starfsreynslu .
Íþrótta- og heilsufræðingar vilja sama tækifæri og sjúkraþjálfarar til að taka að sér hlutverk hreyfistjóra og segjast jafn hæfir til að sinna því hlutverki .
Bergþóra Jónsdóttir bj@mbl.is Íþróttafræðingar eru ósáttir við þá ákvörðun velferðarráðuneytisins að fá ekki að taka þátt í hreyfiseðlakerfinu sem hreyfistjórar líkt og sjúkraþjálfarar .
Meðferðarúrræðið sem um ræðir snýst um að læknir skrifar upp á hreyfiseðil í samráði við sjúkling sem fær hreyfiáætlun í samræmi við þarfir sínar .
Svokallaðir hreyfistjórar hafa umsjón með verkefninu og er sjúklingum vísað frá læknum til þeirra .
Samkvæmt upplýsingum frá velferðarráðuneytinu hafa einungis löggiltir sjúkraþjálfarar sem hafa þriggja ára starfsreynslu , leyfi til að vera hreyfistjórar .
Guðrún V.Ásgeirsdóttir formaður Íþrótta- og heilsufræðifélags Íslands segir að gengið hafi verið fram hjá þeim við ákvarðanir varðandi hreyfistjóra .
Ráðuneytið hafi aldrei talað við íþróttafræðinga eða við fagfélagið um þessi mál .
Innleiðing hreyfiseðla hófst fyrst sem tilraunaverkefni á nokkrum heilsugæslustöðvum höfuðuborgarsvæðisins árið 2011 .
Verkefnið gekk vel og hefur verið ákveðið að taka upp almenna notkun á þeim um land allt .
Vilja vinna í teymi Guðrún fer fram á að íþrótta- og heilsufræðingar séu metnir að verð leikum .
Þeir vildu gjarnan vinna með sjúkraþjálfurum .
" Samvinna er það sem skila betri árangri .
Ég mundi t.d. aldrei fara til tannlæknis ef ég væri handleggsbrotin .
Sjúkraþjálfarar sjá um þætti sem snúa að stoðkerfisvandamálum og endurhæfingu en við erum hæfari til að sjá um þætti sem snúa að hreyfingu. , " segir Guðrún .
Hreyfiseðlar frábært framtak Guðrún er mjög hlynnt hreyfiseðlunum og segir svipað fyrirkomulag tíðkast annars staðar á Norðurlöndunum og víðast hvar í Evrópu í einhvers konar formi .
Þar vinna sjúkraþjálfarar , íþróttafræðingar , læknar og fleiri slíkir aðilar saman , allir með sína sérþekkingu sem leiðir til markvissari þjálfunar fyrir sjúklinginn .
Guðrún er formaður íþróttafræðinga á Norðurlöndunum og er líka í stjórn íþróttafræðinga í Evrópu .
Hún sat nýverið á fundi með forsvarsmönnum þessara félaga og lýstu þeir yfir undrun sinni á þessu fyrirkomulagi hér á Íslandi .
" Þeir skilja ekki af hverju þetta er svona erfitt hér á landi .
Vegna smæðar okkar á Íslandi , ætti að vera auðveldara að vinna saman , því tengslin eru meiri og hópurinn lítill , " segir Guðrún .
Í Evrópu er unnið í teymum .
Hún nefnir dæmi af sjúkraþjálfara í Noregi sem vinnur með börn sem þurfa að lifa með langvarandi sjúkdóma .
Þá er sett af stað hreyfiáætlun fyrir hvert þeirra þar sem margir fagaðilar koma að og alltaf hafðir íþróttafræðingar í slíkum teymum .
Frábært sé að heilbrigðisstéttin líti á hreyfingu sem viðbót við bættheilsufar fólks og með heilsuseðlunum sé von á gífulegum sparnaði fyrir samfélagið þegar til lengri tíma sé litið .
" Skrítið að útiloka okkur frá þessu , námið okkar er gríðalega metnaðarfullt .
Okkur finnst vanþekking vera á okkar fagstétt .
Þetta myndi ekki snerta okkur svona djúpt nema af því að við vitum um styrkleika okkar og að við erum hæf í þetta .
Við viljum vinna saman en ekki á móti hvort öðru , " segir hún .
Guðrúnu finnst einnig vanta upp á að verkefnum sé deilt á milli fagaðila og að kraftar beggja séu nýttir .
Guðmundur Hafþórsson íþrótta- og heilsufræðingur og afreksþjálfari í sundi birti opið bréf til Kristjáns Þórs Júlíussonar heilbrigðisráðherra þar sem hann lýsti óánægju sinni með þessa ákvörðun Velferðarráðuneytisins .
, , Ég tel að fleiri aðilar eigi að koma að þessu verkefni en bara sjúkraþjálfarar .
Íþrótta- og heilsufræðingar fara í gegnum mikið og strangt nám eins og líffæra- og lífeðlisfræði , íþrótta- og heilsufræði , þjálfunarlífeðlisfræði og svo mætti lengi telja .
Íþróttafræðin gengur mikið út á það að geta hjálpað fólki þegar kemur að því að bæta heilsu og almennt heilbrigði og því eiga þeir að vera metnir sem slíkir , " segir Guðmundur .
" Þetta lítur þannig út að við séum minna virði en íþróttafræðingar á hinum Norðurlöndunum .
Við erum einnig að gjalda fyrir það að vera stétt innan Menntavísindasviðs í stað Heilbrigðisvísindasviðs í háskólanum .
Nú eru íþróttafræðingar að starfa á Reykjalundi , á spítölunum og á heilsustofnunum um land allt sem er mjög jákvætt og þar er okkur treyst en ekki í þessu gífurlega áhugaverða og jákvæða verkefni .
Þetta finnst okkur sárt því við erum á allan hátt hæf til að vera hreyfistjórar , " segir Guðrún .
Öflugt nám " Gamall draugur að elta íþróttafræðinga , " segir Hafþór Birgir Guðmundsson , lektor og formaður námsbrautar í íþróttafræðum við háskóla Íslands .
Hann segir gamla íþróttakennaraprófið villa um fyrir mönnum .
Nú hafi námið gjörbreyst frá því sem áður var .
" Miklar breytingar hafa orðið á náminu og viljum við vera metin út frá því .
Sjúkraþjálfarar eru mjög góðir á sínu sviði varðandi stoðkerfisvandamál en við erum sérfræðingarnir á sviði hreyfingar og þjálfunar , " segir Hafþór Birgir .
Hann hefur talað lengi fyrir því að námið verði fært yfir á Heilbrigðisvísindasvið Háskóla Íslands .
Það muni gefa íþrótta- og heilsufræðingum betri tækifæri á atvinnumarkaði ef því yrði breytt .
