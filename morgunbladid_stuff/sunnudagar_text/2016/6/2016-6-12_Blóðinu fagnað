Allir blóðgjafar verða leystir út með smágjöf í tilefni dagsins .
Þar má nefna rauða rós í boði blómabænda , " segir Jón Svavarsson , formaður Blóðgjafafélags Íslands .
Alþjóðadagur blóðgjafa verður haldinn hátíðlegur á þriðjudaginn 14. júní í húsakynnum Blóðbankans við Snorrabraut 60 og verður boðið upp á ýmis skemmtiatriði á milli klukkan 16 og 18 .
" Það hefur sýnt sig og sannað núna í tveimur mjög alvarlegum tilvikum , þar sem um opinber hnífstungumál var að ræða , hversu bráðnauðsynlegt blóðið er .
Þegar lögfræðingurinn var stungin með hníf í Lágmúlanum ekki alls fyrir löngu þurfti fimmtíu einingar af gjafablóði ef ég man rétt .
Svo var það svipað með Pólverjann sem var stunginn lífshættulega og var bjargað nánast í beinni útsendingu eins og frægt er orðið .
Þar þurfti talsvert margar blóðeiningar til að viðhalda lífi í manninum , " segir Jón en þess má geta að ein blóðeining er það sem hver blóðgjafi gefur hverju sinni , eða um 450 millilítrar .
Hann hvetur líka alla heilsuhrausta einstaklinga sem náð hafa átján ára aldri til að gefa blóð en karlar mega gefa blóð á þriggja mánaða fresti og konur á fjögurra mánaða fresti .
" Við erum með einn mjög duglegan blóðgjafa sem varð sjötugur fyrir ári .
Þá var hann búinn að gefa blóð í 176 skipti .
Það er yfirleitt aðalfundur í febrúar og þá heiðrum við blóðgjafa sem hafa náð stórum áföngum .
Við eigum von á því á næsta ári að tvö hundruð blóðgjafa múrinn verði rofinn , " segir Jón kátur .
Neyðarblóðið mikilvægt Jón kveður jafnframt blóðflokkinn O-plús vera algengastan og að fólk í blóðflokknum O-mínus sé sérstaklega hvatt til þess að gefa af sér .
" Það er hægt að nota blóð í flokknum O-mínus sem neyðarblóð .
Til að mynda ef einstaklingur þarf nauðsynlega á blóði að halda vegna slyss en ekki er vitað í hvaða blóðflokki viðkomandi er , þá er hægt að nota O-mínus blóðið .
Þeir sem vita ekki í hvaða blóðflokki þeir eru geta komið í blóðbankann og fengið ráðið fram úr því .
Þar er tekin blóðprufa og hún könnuð og niðurstöðurnar verða ljósar á tveimur til þremur vikum .
Járnbirgðir og blóðflögumagn er einnig kannað á sama tíma , " segir Jón og bætir því við að þeir sem gefi blóð séu alltaf bjargvættir .
" Lífi er bjargað við hverja einustu blóðgjöf .
Þú ert annaðhvort að framlengja lífsmöguleika einhverra sem eru með illvíga sjúkdóma eða fólks sem hefur lent í slysi .
Slagorð okkar er því : Ég gef blóð , ég bjarga lífi , " kveður hann .
Þess má einnig geta að félagið fagnar þrjátíu og fimm ára afmæli sínu í júlí .
Blóðbankinn verður opinn til klukkan sex á þriðjudaginn og verður bangsaspítalinn á sínum stað .
Eftirbátar Norðulandanna Jórunn Ósk Frímannsdóttir Jensen , deildarstjóri blóðsöfnunardeildar Blóðbankans , segir stöðuna í bankanum svipa til síðustu ára en segir það engu að síður mjög mikilvægt að ná inn miklu blóði fyrir sumarið .
" Við leggjum upp með að vera í ágætu standi áður en að sumarið gengur almennilega í garð og förum meðal annars í stórar ferðir til Selfoss , Grindavíkur og í Reykjanesbæ .
Það verður alltaf erfiðara og erfiðara að fá fólk til að gefa blóð því lengra sem inn í sumarið er komið .
Það voru til að mynda margir þeirra sem við hringdum til í morgun í Frakklandi , " segir hún .
Jórunn Ósk kveður einnig hættu á slysum talsverða yfir sumarmánuðina en þá er mikilvægt að eiga góðan lager af neyðarblóði .
Samt sem áður mega ekki allir gefa blóð og eru samkynhneigðir karlmenn þar á meðal vegna hættu á HIV-smiti .
" Þetta er auðvitað gömul regla og það er í höndum heilbrigðisyfirvalda að breyta henni , " segir hún .
Nýsmitun á HIV meðal gagnkynhneigða er í fjölda meiri á Íslandi en samkynhneigðra .
Spurningin er hvort hlutfallslega séu fleiri samkynhneigðir sem greinast árlega en Jórunn Ósk segir vanta meiri upplýsingar og rannsóknir um þessi mál hér á landi .
Þó eru ekki allir sem mega gefa blóð að standa sig í stykkinu en Jórunn segir Íslendinga aftarlega á merinni þegar kemur að blóðgjöf kvenna .
" Við erum miklir eftirbátar Norðurlandanna þegar kemur að blóðgjöf kvenna .
Við eigum þar mikið sóknarfæri , " segir Jórunn Ósk og vill að lokum hvetja konur sem lokið hafa barneignum til að gerast blóðgjafar .
" Jafnvel þó konur hafi mælst lágar í járni sem ungar þá breytist það oft með aldrinum og er um að gera að athuga málið aftur .
" Mátt þú gefa blóð ? Á vef Blóðbankans kennir ýmissa grasa en þar má meðal annars sjá að til að mæta þörfum samfélagsins þarf Blóðbankinn um sextán þúsund blóðgjafa á ári eða sjötíu blóðgjafa á dag .
Þar eru einnig upplýsingar um það hverjir mega og hverjir mega ekki gefa blóð .
Nokkur af skilyrðum blóðgjafa eru : Ef þú ert á aldrinum átján til sextíu ára , yfir fimmtíu kílógrömm að þyngd og heilsuhraustur einstaklingur þá getur þú gerst blóðgjafi .
Karlar geta gefið heilblóð á þriggja mánaða fresti og konur á fjögurra mánaða fresti .
Virkir blóðgjafar geta gefið blóð til sjötíu ára aldurs .
Í hverri blóðgjöf eru teknir 450 ml af blóði sem er um 10% af heildarblóðmagni meðalmanns .
Ekki má gefa blóð ef viðkomandi er með flensu eða kvef , í tvær vikur frá því einkenni hverfa .
Ekki má gefa blóð ef viðkomandi er með frunsu eða sár .
Ef einstaklingur hefur gengist undir aðgerð þurfa að líða nokkrir mánuðir þar til viðkomandi má gefa blóð .
Ef einstaklingur hefur fengið sér húðflúr , skartgripagöt , rafháreyðingu eða farið í nálastungumeðferð sem ekki er veitt af heilbrigðisstarfsmönnum þá þurfa að líða sex mánuðir þar til viðkomandi gefur blóð .
Ef einstaklingi er nauðgað þarf að líða eitt ár þar til viðkomandi má gefa blóð .
Einnig þarf blóðgjafi að bíða í heilt ár með það að gefa blóð ef viðkomandi hefur haft mök við einstakling sem stundar vændi .
Ef um eiturlyfjaneyslu er að ræða þarf viðkomandi að bíða í sex allsgáða mánuði þar til hann getur gerst blóðgjafi .
