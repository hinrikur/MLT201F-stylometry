Alþingi lauk starfsvetrinum á fimmtudaginn .
Hamagangur framan af vetri , almennt málþóf og hálfgert upplausnarástand í nokkra daga í vor skýrir trúlega nokkuð minni " framleiðni " .
Alls voru 79 lagafrumvörp samþykkt sem lög , nokkuð færri en undanfarin ár .
Hin frumvörpin sem ekki náðu fram að ganga , alls 145 , detta niður dauð nema þau verði afgreidd í lok þings í september .
Þessi tölfræði gæti orðið einhverjum rekstrarmanninum áhyggjuefni .
Væri alþingi fyrirtæki væri kannski gefin út afkomuviðvörun .
En alþingi er ekki fyrirtæki .
Löggjöf hefur ætíð áhrif á borgarana á einhvern hátt og það má ekki vera markmið í sjálfu sér að sem flest lög séu sett .
Lög eiga að fela í sér einhverja réttarbót , á almennan mælikvarða , og þau þurfa að þjóna tilgangi sínum , virka í raun .
Frelsið hefur ekki endilega líkurnar með sér þegar ný lög eru sett á alþingi .
Þess vegna er ástæða til að halda því til haga þegar svo vel tekst til í störfum okkar þingmanna að svigrúm einstaklinga og fyrirtækja sé aukið .
Um það voru nokkur dæmi á þinginu í vetur , til dæmis eftirfarandi mál .
Tryggingagjald var lækkað um tæpa tíund .
Tryggingagjaldið er tengt launagreiðslum fyrirtækja og hefur því veruleg áhrif á möguleika fyrirtækja til að ráða nýja starfsmenn og greiða þeim góð laun .
Þrepum í tekjuskatti einstaklinga mun fækka um næstu áramót þegar milliþrepið fellur niður .
Um áramótin var svo samþykkt að hjón geti að fullu nýtt rétt hvort annars til skattlagningar í neðra þrepi enda er það almenn regla að hjón séu samsköttuð .
Þessi regla var ítrekuð með atkvæðagreiðslu í síðustu viku .
Hefði þessi breyting ekki verið gerð hefðu heimili með sömu tekjur getað greitt mjög misháan tekjuskatt svo skeikað hefði allt að 780 þúsund krónum á ári .
Þetta hefði bitnað sérstaklega á hjónum eða sambýlisfólki þar sem annar aðilinn getur ekki sótt vinnu af einhverjum ástæðum , til að mynda vegna veikinda í fjölskyldunni eða náms .
Tollar voru afnumdir af öðru en landbúnaðarvörum .
Tollar af fatnaði og skóm um áramótin og tollar af öðrum vörum næstu áramót .
Auk samsköttunarreglunnar er þetta sú lagabreyting sem mér þykir vænst um á þessum vetri .
Millidómstig var einnig lögbundið um daginn .
Þar með er tryggð milliliðalaus sönnunarfærsla á tveimur dómstigum .
Mikil grundvallarmannréttindi .
Auk afgreiðslu lagafrumvarpa er fjölda fyrirspurna þingmanna svarað .
Með fyrirspurnum er jarðvegurinn oft plægður fyrir lagabreytingar .
Ég var ánægð að sjá að í nýjum búvörusamningi er ekki lengur gert ráð fyrir niðurgreiðslu til framræslu lands .
Ég hafði einmitt lagt fram fyrirspurnir þar að lútandi á þessum þingvetri .
Sigríður Ásthildur Andersen saa@althingi.is 