Mikið hefur borið á hinum sextán ára Aroni Can upp á síðkastið en rapparinn gaf nýverið út plötuna Þekkir stráginn auk þess sem hann kemur fram á Secret Solstice-hátíðinni um helgina .
Hann segir að vinsældirnar hafi haft nokkur áhrif á líf sitt en hjartað sé þó alltaf í Grafarvoginum .
Davíð Már Stefánsson davidmar@mbl.is Það er geðveikt að koma inn í þetta á þessum tímapunkti .
Það er svo mikið í gangi í rappsenunni hérna heima , " segir Grafarvogsbúinn Aron Can sem hefur komið eins og stormsveipur inn í íslensku rappsenuna síðustu mánuði .
Plata hans Þekkir stráginn hefur notið mikilla vinsælda og myndband við lögin " Enginn Mórall " og " Grunaður " til að mynda verið skoðað rúmlega 118 þúsund sinnum á vefsíðunni YouTube .
Hann kveður jafnframt uppganginn í rappsenunni aðeins vera að byrja og að nóg sé til af ungum og efnilegum röppurum sem margir hverjir eru einmitt að fara að troða upp ásamt Aroni á Secret Solstice-hátíðinni sem stendur yfir í Laugardalnum um helgina .
Ekkert nema ást Aron Can er aðeins sextán ára gamall og því kímið að leiða hugann að því að það séu fjögur ár þar til hann verður sjálfur löglegur inni á skemmtistöðunum þar sem hann treður gjarnan upp .
Tónlistin hefur þó lengi verið uppi á pallborðinu hjá rapparanum en hann kveðst hafa byrjað að semja lög þegar hann var tíu ára .
" Síðan tók ég þátt í Samfés og Rímnaflæði og þessum pakka .
Það voru fyrstu skiptin sem ég rappaði fyrir framan fólk .
Síðan hefur maður verið að fara í stúdíó og alltaf tekið þetta lengra og lengra , " segir hann en greinilegt er að Aron ber mikla ást í brjósti til hverfisins síns , Grafarvogsins .
" Gaur , þetta er bara sjittið .
Grafarvogurinn er fyrir þig ef þú ert í fótbolta og hann er líka fyrir þig ef þú ert rappari .
Ég hangi mikið þar þó maður sé farinn að spila úti um allan bæ .
Ég er ekki mikið að tsjilla með öðrum röppurum , ég er bara mest með mínum hómís í hverfinu .
Það eru samt allir fokking næs sem maður hefur hitt , ekkert nema ást í þessu , " segir Aron um rappsenuna í heild sinni .
Hann segir vinsældirnar hafa haft nokkur áhrif á líf sitt .
" Ég er að spila nánast hverja einustu helgi og fá borgað fyrir að gera það sem ég elska að gera .
Þetta er samt alveg ennþá svolítið bara við strákarnir að taka upp og leika okkur , " segir hann en þess má geta að nýju plötuna má nálgast á Spotify , YouTube og heimasíðunni aroncan.com .
Nýtt myndband á döfinni Eins og áður segir hefur verið mikill uppgangur í íslenska rappinu upp á síðkastið en Aron segir það enga tilviljun .
" Það liggur við að það eina sem mín kynslóð hlusti á sé hip-hop .
Síðan hafa upp á síðkastið verið að koma fram á sjónarsviðið margir nýir íslenskir rapparar og þá hlustar maður auðvitað á þá .
Það er svo ógeðslega mikið að gerast á Íslandi .
Það er alltaf verið að gefa út eitthvað nýtt og ferskt , " segir hann og gefur jafnframt rapparanum Gísla Pálma svolítið kredit fyrir þá rappbylgju sem hefur riðið yfir Ísland .
Aron Can er þó ekki einn á báti í sínum lagasmíðum en þeir Aron Rafn Gissurarson og Jón Bjarni Þórðarson hafa verið að semja taktana fyrir rapparann og er dagskráin framundan þétt hjá tríóinu .
" Við erum að vinna í nýju lagi núna sem við munum gefa út í sumar ásamt myndbandi .
Við erum að leggja áherslu á að búa til nýtt og ferskt efni , " segir hann en Aron leikstýrði einmitt sjálfur myndbandinu við lögin " Enginn Mórall " og " Grunaður " .
Beint í 112 að hátíð lokinni Þá segir hann það mjög misjafnt hvað hann rappi um og að andagiftin sé að mestu fengin úr eigin reynsluheimi .
" Stíllinn minn er ekki þekktur sem eitthvað dópistatal .
Ég held allavega ekki .
Maður minnist að sjálfsögðu á slíkt af og til en þá bara í ákveðnu samhengi .
Ég rappa bara um minn eigin raunveruleika , " segir Aron en hann kemur fram á Secret Solstice-hátíðinni í Laugardalnum um helgina .
" Hátíðin leggst ógeðslega vel í mig .
Þetta verður ógeðslega gaman .
Það eru meira en þúsund búnir að segjast ætla að kíkja á okkur á þessu Secret Solstice-appi .
Ég er að elska þetta sjitt .
Ég gæti ekki ímyndað mér að vera að njóta mín eitthvað betur .
Ég er sextán ára og ég er að gera eitthvað sem margir láta sig aðeins dreyma um , " segir Aron og kveðst að öllum líkindum fara beint upp í hverfi númer 112 þegar hátíðinni líkur .
Hann segir hugsa talsvert til framtíðarinnar og metnaðurinn er greinilega fyrir hendi .
" Ég er búinn að hugsa þetta allt of langt maður .
Maður vill auðvitað alltaf reyna að koma sér eitthvert út en það er bara svo mikið af spennandi hlutum að gerast hérna heima .
Það að vera að drífa sig eitthvert út er kannski það síðasta sem maður á að vera að pæla í .
Það sem við erum að gera núna gengur mjög vel og við erum að njóta okkar fáránlega vel .
Það er geðveikt gaman að vera hluti af íslensku senunni í dag , " segir Aron að lokum .
