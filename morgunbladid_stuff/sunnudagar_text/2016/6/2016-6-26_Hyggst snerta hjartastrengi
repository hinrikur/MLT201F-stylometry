Tónsmíðagoðsögnin Burt Bacharach mun efna til tónleika í Hörpu 12. júlí og verður öllu tjaldað til .
Allar helstu perlur tónskáldsins , sem í gegnum tíðina hafa meðal annars verið verið fluttar af söngvurum á borð við Dionne Warwick , Tom Jones og Dusty Springfield , verða fluttar af hljómsveit og þremur sérvöldum söngvurum .
Davíð Már Stefánsson davidmar@mbl.is Tónlist mín er í grunninn mjög hlaðin tilfinningum .
Hún er samin frá mínum dýpstu hjartarótum og hún er gerð til þess að láta fólkinu sem hlýðir á hana líða vel , " segir bandaríski lagahöfundurinn Burt Bacharach en hann kemur til með að halda tónleika í Eldborgarsal Hörpu þriðjudaginn 12. júlí .
Bacharach er lifandi goðsögn á sviði tónsmíða og hefur samið yfir fimm hundruð lög á sextíu ára ferli sínum .
Þá hefur hann meðal annars hlotið átta Grammy-verðlaun , þrenn Óskarsverðlaun og ein Golden Globe-verðlaun fyrir lög á borð við " Raindrops Keep Fallin ' on My Head " , " I Say a Little Prayer " , " What ' s New Pussycat ? " og There ' s Always Something There to Remind Me " .
Ætlar að flytja sín þekktustu lög " Ef ég næ að snerta hjartastrengi hlustenda , þó það sé ekki nema í smá stund , þá hef ég náð takmarki mínu , " segir Bacharach , sem er á sínu áttugasta og sjöunda aldursári , um væntingar sínar til tónleikanna á Íslandi og bætir við að hann sé mjög spenntur fyrir kvöldinu .
Hann kveðst koma fram með hljómsveit og þremur söngvurum sem allir séu sérvaldir .
" Sveitin sem ég kem með er hvorki stór né lítil , hún er einhvers staðar þarna á milli .
Ég mun , ásamt henni og söngvurunum , drepa víða niður fæti hvað tónlistarferil minn varðar .
Ég mun þar að auki leika á píanó , sjá um tónlistarstjórn og mögulega syngja eilítið með .
Ég mun þó einungis leggja í hið síðastnefnda ef áhorfendur verða mér hliðhollir , " segir hann kíminn með sinni rámu rödd .
Bacharach segir að á tónleikunum verði flutt þau lög sem hann voni að flestir kannist við en þess má geta að hann hefur samið fjörutíu og átta lög sem náð hafa inn á topp tíu á vinsældalistanum í Bandaríkjunum , þar af níu sem náðu efsta sætinu .
Warwick stendur upp úr Bacharach hefur samið lög fyrir margar stórstjörnur á ferli sínum og má þar nefna Tom Jones , Dusty Springfield , Perry Como , Bobby Vinton , Neil Diamond , Rod Stewart og Elvis Costello .
Hann segir samstarf sitt við Dionne Warwick þó standa upp úr en mörg laga hans voru sérstaklega samin fyrir hana .
" Dionne stendur að sjálfsögðu upp úr .
Hún var eiginlega alltaf sú fyrsta sem við hringdum í þegar við höfðum samið eitthvað , " segir hann en Hal David sá um að smíða texta við mörg hver af lögum Bacharach .
" Því meira sem ég sá hana gera í stúdíóinu , hversu mögnuð rödd hennar var og hversu víðu sviði hún bjó yfir , þá áttaði ég mig betur og betur á því hversu mikið við gátum komist upp með við lagasmíðarnar .
Hún er klárlega ein af þessum stóru ásamt söngvurum á borð við Gladys Knight , Arethu Franklin og Dusty Springfield , " segir hann .
Semur kvikmyndatónlist Tónskáldið kveðst lengi hafa viljað koma til Íslands og stefnir hann á að taka sér nokkra daga að tónleikum loknum til þess að skoða náttúru landsins .
" Yfirleitt á þessum tónleikaferðalögum þá leggur maður land undir fót daginn eftir að tónleikunum er lokið .
Við skipulögðum þennan túr minn aftur á móti þannig að tónleikarnir á Íslandi yrðu þeir síðustu í röðinni .
Ég er með nokkra fjölskyldumeðlimi með mér og við ætlum að ferðast aðeins um landið .
Ég hef aldrei komið til Íslands áður en mér hefur verið tjáð af vinum og vandamönnum að þar sé stórkostlegt um að lítast svo ég er mjög spenntur , " segir hann .
Þrátt fyrir að um síðustu tónleika Bacharachs í bili sé að ræða , þá er nóg um að vera hjá skáldinu og er hann meðal annars í óða önn að taka upp tónlist fyrir kvikmyndina Po sem er í leikstjórn John Asher .
" Ég tók upp lag fyrir þá mynd í síðustu viku .
Po er lítil og sjálfstæð mynd sem segir sögu föður sem er að ala upp einhverfan son sinn .
Rosalega margir þeirra sem koma að gerð myndarinnar eru tengdir einhverfu á einn eða annan hátt .
Ég á til að mynda einhverfa dóttur og leikstjórinn á einhverfan son , " segir hann en með myndinni vilja aðstandendur hennar vekja athygli á einhverfu .
Bacharach er eldri en tvævetur þegar kemur að kvikmyndatónlist en hann samdi meðal annars tónlistina fyrir kvikmyndirnar Casino Royale frá árinu 1967 og stórvirkið Butch Cassidy and the Sundance Kid frá árinu 1969 en Bacharach hlaut meðal annars tvenn Óskarsverðlaun fyrir aðkomu sína að þeirri síðari .
" Það er allt öðruvísi að búa til tónlist fyrir kvikmyndir heldur en að semja dægurlög .
Maður er meira að einbeita sér að því að tónlistin þjóni því sem er að gerast á skjánum frekar en að búa til metsöluplötur , " segir hann og bætir því við að lokum að það að vinna Óskarsverðlaunin hafi mögulega verið hátindur ferils síns .
Þess má einnig til gamans geta að Bacharach hefur einnig fiktað við leiklistina á síðari árum og farið með lítil hlutverk í kvikmyndum á borð við Analyze This og Austin Powers -þríleiknum .
Tónleikarnir þann 12. júlí koma til með að hefjast klukkan átta og má nálgast miða á vefsíðu Hörpu .
