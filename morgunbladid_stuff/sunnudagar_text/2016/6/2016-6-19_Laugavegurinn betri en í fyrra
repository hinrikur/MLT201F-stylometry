Sumarið er komið í öllum sínum skrúða og því fylgir heilbrigður fjöldi fólks sem sækir á fjöll .
Um þetta leytið eru flestar gönguleiðir að opnast og eru ferðir yfir Fimmvörðuháls og Laugaveg að hefjast .
Til stendur að opna veginn inn í Landmannalaugar um helgina .
Vilhjálmur A. Kjartansson vilhjalmur@mbl.is Þegar veturinn hopar fyrir björtu og hlýju sumrinu taka landsmenn fram gönguskóna og -stafina .
Gengið er á næsta fjallstind , um dali , kjarrlendi og heiðar .
Leiðirnar eru eins fjölbreyttar og landið sjálft og þó sumar séu aðeins fyrir hina vönustu göngugarpa eru aðrar léttar og skemmtilegar .
Ólafur Örn Haraldsson , þjóðgarðsvörður á Þingvöllum og forseti Ferðafélags Íslands , þekkir landið vel og segir að þó gönguleiðir í kringum höfuðborgina og þá sérstaklega á því einstaka svæði Þingvöllum séu tilbúnar gæti verið önnur saga þegar hærra er komið .
" Náttúran tekur fyrst við sér á láglendinu og gönguleiðir hærra upp í landi t.d. á svæðum eins og á Fimmvörðuhálsi og hluta af Laugaveginum , þurfa lengri tíma til að taka við sér .
" Laugavegurinn þolir þetta Sums staðar hefur því verið kastað fram að álagið á Laugaveginum sé orðið svo mikið að leiðin ráði ekki við þann fjölda sem sækir hann heim á hverju sumri .
Þessu er Ólafur þó ósammála en sem forseti Ferðafélags Íslands og náttúruunnandi og göngugarpur má segja að fáir menn þekki betur vinsælar gönguleiðir á borð við Laugaveginn .
" Á hverjum degi leggja eitthvað um 150 manns af stað í göngu um Laugaveginn og þó sums staðar hafi þurft að bæta gönguleiðina er það ekkert sem við ráðum ekki við .
Laugavegurinn var snjóþungur í fyrra enda vorið kalt og sumarið seint á ferðinni .
" Páll Guðmundsson , framkvæmdastjóri Ferðafélags Íslands , segir skálaverði vera komna í alla skála á sjálfum Laugaveginum .
" Enn er töluverður snjór á fyrri hluta leiðarinnar , þ.e. í nágrenni við Hrafntinnusker .
Eftir það er leiðin auð og ég get sagt að leiðin er töluvert betri núna í ár en í fyrra .
Skálinn í Hrafntinnuskeri er t.d. að mestu kominn upp úr snjó en var á sama tíma í fyrra á kafi í snjó , " segir Páll og segir auk þess að stefnt verði að opnun á veginum inn í Landmannalaugar um helgina .
Fimmvörðuhálsinn í lok júní Þórsmörk og Goðalandið er ævintýralegt líkt og svo mörg svæði og margir staðir á Íslandi .
Vinsælar gönguleiðir liggja því að þessu stórbrotna svæði , bæði Laugavegurinn frá Landmannalaugum og einnig Fimmvörðuháls frá Skógum .
Útivist rekur vinsælan skála í Þórsmörk , þ.e. í Básum , og stendur fyrir fjölda ferða yfir Fimmvörðuhálsinn á hverju sumri .
Skúli H. Skúlason , framkvæmdastjóri Útivistar , segir gönguleiðina yfir hálsinn almennt ekki færa fyrr en í lok júní á hverju ári .
" Gengið er nokkuð hátt upp og á milli tveggja jökla .
Við leyfum því náttúrunni að njóta vafans því þó gönguleiðir á láglendi séu færar og í góðu ástandi eru aðstæður uppi á hálsinum allt aðrar , " segir Skúli en Útivist er með sína fyrstu göngu yfir Fimmvörðuhálsinn á Jónsmessunótt .
Gengið nærri höfuðborginni Bæði Ólafur og Skúli benda á að í nágrenni Reykjavíkur og jafnvel innan borgarmarkanna séu margar áhugaverðar gönguleiðir og skemmtilegar .
Meðan náttúran er enn að ná sér á hálendinu sé því tilvalið að byrja að ganga í sínu nær umhverfi .
" Esjan , Úlfarsfellið , Heiðmörkin o.fl. svæði eru stórkostleg á þessum tíma árs .
Gróður er farinn að taka vel við sér í Heiðmörkinni og fuglasöngurinn er yndislegur , " segir Ólafur en hann segir þessi svæði ekki síðri en önnur og bendir jafnframt á að á Þingvöllum sé búið að bæta stíga og laga gönguleiðir en á þetta helga og sögufræga svæði séu að sjálfsögðu allir velkomnir .
Skúli tekur í sama streng og bendir á að leiðin yfir Leggjabrjót sé nú að verða göngufær en fyrsta ferð Útivistar yfir legginn fræga var farin aðfaranótt 17. júní .
" Þetta er gífurlega vinsæl ganga og skemmtileg en stefnt er að því að gönguhópurinn sjái sólina renna upp yfir Þingvöllum þegar sjálfur þjóðhátíðardagurinn gengur í garð , strax eftir miðnætti .
" Það er ljóst að helstu gönguleiðir landsins eru að opnast almenningi og náttúran farin að taka við sér .
Það er þó mikilvægt að hafa allan vara á , vera vel undirbúin og muna þá gullnu reglu að betra er að njóta en að þjóta .
Nú , eins og skáldið Tómas Guðmundsson orti í ljóðinu Fjallganga .
Fjallganga Urð og grjót .
Upp í mót .
Ekkert nema urð og grjót .
Klífa skriður .
Skríða kletta .
Velta niður .
Vera að detta .
Hrufla sig á hverjum steini .
Halda að sárið nái að beini .
Finna hvernig hjartað berst , holdið merst og tungan skerst .
Ráma allt í einu í Drottin ; – Elsku Drottinn ! Núna var ég nærri dottinn ! Þér ég lofa því að fara þvílíkt aldrei framar , bara ef þú heldur í mig núna ! Öðlast lítinn styrk við trúna .
Vera að missa vit og ráð , þegar hæsta hjalla er náð .
