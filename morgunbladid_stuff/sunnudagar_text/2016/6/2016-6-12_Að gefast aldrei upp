Arsen Aleksandersson Zagainov er hálfur Rússi og hálfur Armeni sem ólst upp að mestu í Lettlandi en er nú Íslendingur .
Hann býr yfir miklu keppnisskapi og er metnaðarfullur en hann er nú yfirkokkur á Argentínu .
Arsen talar um lífið á Íslandi , ástríðuna fyrir matargerð og boxi og uppeldið hjá föðurnum sem gerði hann að manni .
Mynd og texti : Ásdís Ásgeirsdóttir asdis@mbl.is Það er nokkuð ljóst að Arsen er maður með keppnisskap og metnað .
Þessi hávaxni og myndarlegi Rússi býður blaðamanni upp á kaffi og segir söguna sína á íslensku og ensku til skiptis .
Hann hefur komið víða við og unnið hörðum höndum til að komast þangað sem hann er núna , íslenskur ríkisborgari , faðir , boxþjálfari og yfirkokkur á Argentínu .
Hann vill hvergi annars staðar vera og hyggst gera veitingastaðinn enn betri .
Hann stefnir líka á að verða kokkur ársins og í leiðinni langar hann að læra viðskiptafræði .
Að verða að manni Arsen er að mestu alinn upp hjá móður sinni sem vinnur sem saumakona í Lettlandi en hún er frá Armeníu .
Hann var aðeins eins árs þegar foreldrarnir skildu og faðir hans flutti til Moskvu þar sem hann var hermaður í sérsveitunum .
Næsta áratuginn hvorki sá hann né heyrði í föður sínum .
" Ég hitti ekki pabba minn fyrr en ég var tíu ára .
Hann bjó í Moskvu og var í hernum .
Mamma spurði mig eitt sinn hvort ég vildi hitta pabba minn og ég svaraði : " Já , því ekki það .
" Ég fór til Moskvu þá þegar ég var tíu ára .
Lífið hjá mömmu hafði verið í bómull , " segir Arsen en allt annað var upp á teningnum hjá föður hans .
" Þetta var dálítið erfitt , ég hafði búið hjá mömmu sem gerði allt fyrir mig , þvoði af mér fötin og hugsaði um allt .
En þarna var þetta töluvert öðruvísi .
Fyrstu tveir dagarnir voru afslappaðir en á þriðja degi vakti pabbi mig snemma og vildi fá mig út að skokka .
Ég vildi það ekki en fékk engu ráðið .
Ég þurfti að hlaupa 5-6 kílómetra með handlóð í hvorri hendi og byrði á bakinu .
Hann sagðist hafa gert þetta þegar hann var sjö ára .
Ég vildi þetta ekki og bað um að fá að fara aftur heim til mömmu .
Hann sagði að ég væri búinn að búa þar nógu lengi , nú skyldi ég búa hjá honum og hann ætlaði að gera mann úr mér , " segir Arsen sem endaði á að búa hjá föður sínum í heilt ár .
Upphífingar og leðurjakki Arsen segist í dag vera sáttur við uppeldið hjá föður sínum því það hafi hert hann og kennt honum margt .
" Ég var mjög ánægður með þetta .
Ég bað hann um að gefa mér leðurjakka fyrir veturinn .
Pabbi sagði að það væri hættulegt því þetta var á þeim tíma þegar það var mikil fátækt og margir glæpamenn .
Hann sagði að ef ég væri í honum myndi verða ráðist á mig og honum stolið og spurði hvort ég gæti varið mig .
Ég hélt það nú .
Þá fór hann með mig í boxhring og lét mig berjast við einn lítinn 7-8 ára strák .
Ég fékk blóðnasir og sá að ég gæti það ekki .
Þá byrjaði ég að æfa box og pabbi sagði að ef ég yrði sterkari myndi hann gefa mér leðurjakkann .
Hann sagði mér að gera tíu upphífingar .
Ég gat ekki eina .
Og ég var bara í gömlum jakka allan veturinn og það var mjög kalt í Moskvu .
Í lok vetrar gat ég gert tíu upphífingar og pabbi vildi fara að kaupa jakkann .
Ég afþakkaði og sagði að þetta hefði verið góður lærdómur .
" Sprengjubrot í kinninni Faðir hans tók þátt í stríðinu í Tsjetsjeníu þar sem hann bjargaði lífi eins hermanns .
Fyrir það fékk hann medalíu fyrir hetjuskap .
Þeir lentu í sprengju og bar faðir hans hermanninn á öxlinni í skjól .
Sjálfur tók hann ekki eftir því að hann var með stórt sprengjubrot í kinninni sem náði í gegn og skagaði út úr gómnum .
Það var ekki fyrr en seinna að hann var að fá sér að snæða að hann fann svo mikið járnbragð að hann uppgötvaði það .
" Hann er algjör harðnagli , " segir Arsen og dregur fram mynd af honum í símanum sínum .
Myndin er af manni með dökk sólgleraugu , hermannahúfu og jakkinn er hlaðinn medalíum .
" Hann lítur út eins og Rambó , " segir Arsen og hlær .
Kokkur eða geimfari Arsen á tvo hálfbræður hvorn frá sínu foreldri .
Annar bróðir hans býr líka á Íslandi .
" Ég kom hingað 22. september 2009 , ég gleymi því ekki .
Ég kom hingað til að hjálpa bróður mínum sem hafði búið hér í nokkur ár .
Ég vildi líka safna peningum og fór þá að vinna á Argentínu en ég hafði þá unnið í eldhúsi í 18 ár .
Ég hafði lært til bakara í Lettlandi í konditori .
En ég vildi vinna sem kokkur en ekki bakari en það er mjög erfitt að komast í það nám í Lettlandi , " segir Arsen sem lærði þá til bakarans en eftir átta tíma skóladag stökk hann alltaf inn í eldhúsið hjá kokkunum og spurði hvort hann mætti vera með .
" Ég þurfti að vera í eldhúsinu .
Pabbi minn og afi voru líka kokkar .
Afi minn bjó í Kákasus þar sem hann var frægur matreiðslumeistari .
Hann eldaði oft fyrir toppana í Kommúnistaflokknum .
Frændur mínir áttu líka veitingastaði þarna , " segir hann og nefnir fleiri frændur sem eru kokkar .
" Þegar ég var krakki var bara tvennt sem kom til greina .
Annað hvort að verða kokkur eða geimfari , þetta dreymdi mig um .
En það var of erfitt að verða geimfari , " segir hann og hlær .
Eldaði fyrir Svíakonung " Þannig að ég vann í eldhúsi frá því að ég hætti í skólanum .
Eftir að ég kláraði bakaranámið fór ég beint að vinna við að elda í Ríkisóperunni í Riga í Lettlandi .
Þarna eldaði ég ýmislegt og meðal annars fyrir Svíakonung .
Ég var þá nýútskrifaður .
Ég vann þar aleinn og átti að baka kökur , gera samlokur og steikur , allt saman .
Geturðu ímyndað þér hversu margir koma í óperuna ? Á daginn var það hádegismatur og svo undirbúningur en lokað var fyrir eldhúsið snemma kvölds vegna sýninga .
Ég lærði heilmikið þarna , eldhúsið var mjög lítið og ég lærði að skipuleggja mig vel .
Veitingastaðurinn var frábær með antíkhúsgögnum úr fínasta viði , " útskýrir Arsen .
Atvinnuboxari í mörg ár Eftir vinnuna í Ríkisóperunni fór Arsen að vinna á stóru hóteli í tvö ár en fór þá til Englands þar sem hann vann í hóteleldhúsi næstu tvö árin .
Hann sneri þá aftur til Lettlands og vann um stund sem barþjónn í spilavíti og á veitingastað .
Þá ákvað hann að taka sér hlé frá matargerð og fór að huga að hinu áhugamálinu – að boxa .
Hann gerðist atvinnuboxari næstu fjögur árin og keppti víða alþjóðlega .
" Þetta sport er hluti af lífi mínu þannig að þegar ég kom til Íslands fann ég stað og nú þjálfa ég í mínum frítíma .
Ég er með hóp af krökkum og einn af mínum nemendum hefur tvisvar unnið , eitt sinn sem Íslandsmeistari , " segir hann stoltur .
Hann hætti að vinna sem boxari því það gaf ekki nóg í aðra hönd .
" En boxið hefur hjálpað við að byggja upp þann karakter sem ég er í dag , að gefast ekki upp , " segir hann .
Matreiðslunemi ársins Þegar Arsen kom til Íslands var hann ekki tekinn gildur sem kokkur þrátt fyrir skírteinið úr konditori-skólanum og 15-16 ára reynslu af kokkamennsku .
" Þeir sögðu þetta ekki það sama og að ég ætti að taka sveinspróf og ég ákvað að fara í MK að taka sveinspróf í kokkinum .
Þar voru einkunnir mínar metnar frá Lettlandi .
Ég komst strax upp á þriðja ár og útskrifaðist með hæstu einkunn í bekknum og var valinn matreiðslunemi ársins , " segir Arsen sem vann á Argentínu á þessum tíma og fram til 2013 .
" Þá fór ég í smá ferðalag um matariðnaðinn í Reykjavík .
Ég fór að vinna á Grillmarkaðnum í ár og og annað ár í Fiskifélaginu .
Þarna lærði ég heilmikið sem ég setti í reynslubankann , " segir hann .
Næst stefnir hann á nám í haust í viðskiptafræði við Háskóla Íslands .
" Mig langar að nota það sem ég kann í matariðnaðinum og læra viðskiptafræðina til að jafnvel geta selt einhverja nýja afurð , ég veit það ekki enn .
Mig langar bara að læra það , " segir hann og hyggst vera í námi með vinnu .
" Vinnan verður í forgangi en ég ætla að reyna að gera þetta með .
Svo ætla ég að taka meistarann í matreiðslu og líka í bakaranum , " segir Arsen sem er hvergi nærri hættur að mennta sig .
Ætlar að komast á toppinn Í fyrra tók Arsen þátt í keppninni um kokk ársins og komst í tíu manna úrslit .
" Mér finnst það nokkuð gott miðað við útlending sem kom hingað aðeins fyrir sex árum .
Ég fékk mörg góð " komment " en þeir sögðu að ég þyrfti að æfa mig meira .
Þetta var fyrsta keppnin mín og ég var auðvitað stressaður .
Ég ætla að keppa aftur .
Og aftur og aftur þar til ég kemst á toppinn , " segir Arsen ákveðinn .
Hann var nú nýlega ráðinn yfirkokkur á Argentínu .
Hann hitti eigandann sem sagðist þurfa yfirkokk .
Sá spurði Arsen hvort hann þekkti einhvern .
" Hvað meinarðu ? Mig ! " sagðist hann hafa svarað og var ráðinn með því svari .
Arsen hefur mikinn metnað fyrir því að gera staðinn að framúrskarandi veitingahúsi .
" Ég er að bæta staðinn og sýna fólki að þessi staður er enn til og mun verða það um ókomin ár , " segir Arsen og bætir við að kúnnarnir séu farnir að streyma inn .
Hann fékk til liðs við sig allt nýtt starfsfólk með sér .
" Það er fullkomið fyrir mig .
Þá er fólk ekki fast í sínu .
Mín sýn er að fólk fari aftur að koma á Argentínu og við fáum að sýna okkar færni .
Steikurnar eru alltaf í aðalhlutverki en við erum með marga forrétti sem við erum að eyða miklum tíma í að þróa .
Við erum með fjögurra rétta matseðil sem við erum að gera núna , " segir hann en einn af kokkunum hjá honum er gamall vinur hans frá Riga í Lettlandi .
" Ég hef þekkt hann síðan ég var tólf ára .
Hann kom hingað til Íslands hálfu ári á eftir mér .
Hann er lærður kokkur frá Lettlandi en ég ætla núna að hjálpa honum að taka sveinsprófið hér .
" Ísland er landið mitt Arsen er ánægður með lífið á Íslandi .
" Það er miklu betra lífið hér .
Þetta land hefur gefið mér meira á sex árum en Lettland gerði öll tuttugu árin þar á undan .
Ég get ekki sagt neitt um Rússland því það er í raun mitt föðurland og ég get ekki sagt neitt slæmt um það .
" Það tók hann töluverðan tíma að fá leyfi til að fá að vera hér og síðar til að gerast íslenskur ríkisborgari .
Það tókst að lokum og hann er alsæll .
" Ég er Íslendingur , " segir hann og brosir .
" Dóttir mín talar rússnesku en íslensku miklu betur .
Ég vil tala við hana rússnesku svo hún geti talað við ömmur sínar , " segir hann en móðir hans er einmitt á leið í heimsókn .
Hún kemur reglulega en Arsen hefur ekki tekist að fá föður sinn í heimsókn enn .
Arsen sér fram á góða tíma á Íslandi .
" Hér hef ég hlotið góða menntun , hér á ég vini .
Flestir Íslendingar eru opnir og hjálpsamir og hamingjusamir .
Þetta er landið mitt og ég ætla að hjálpa til við að byggja upp það sem ég get .
Það sem er á mínu valdi .
" 