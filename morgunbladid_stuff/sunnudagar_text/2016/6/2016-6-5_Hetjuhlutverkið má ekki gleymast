Fiðringurinn fyrir EM er farinn að gera vart við sig .
Nú eru bara örfáir dagar í að keppnin hefjist í Frakklandi og þúsundir Íslendinga ætla að gera sér ferð þangað til að berja strákana okkar augum .
Afrek íslenska karlalandsliðsins í fótbolta er strax farið að vekja athygli .
Íslendingar sem búa í útlöndum kannast vel við það enda eru aðrar og stærri fótboltaþjóðir forvitnar um það hvernig þessari litlu þjóð tekst að komast á stórmót .
Sem fótboltamamma er mér umhugað um fyrirmyndir .
Hluti af því að vera í landsliði er að koma fram fyrir hönd þjóðar sinnar , bæði fullorðinna og barna .
Fótbolti er vinsæl íþrótt á Íslandi , bæði hjá stelpum og strákum .
Þessir krakkar þurfa hetjur , aðrar en bara mömmu og pabba .
Það er því nærtækt fyrir þau að horfa til landsliðsins , sem nú á næstu vikum mun vera afar áberandi í fjölmiðlum .
Enginn er fullkominn og við megum aldrei setja þá pressu á strákana okkar að þeir geri allt rétt og stígi hvergi feilspor .
Þetta er líka lærdómsför og af mistökunum lærum við eins og þekkt er .
En við getum gert þá kröfu að þeir hafi það í huga hversu mörg lítil uppglennt augu stara á þá alla leið .
Krakkarnir munu sitja límdir við skjáinn ekki síður en fullorðna fólkið , og mörg eru meira að segja sjálf á leiðinni með fjölskyldum sínum á EM í Frakklandi .
Framkoma íslenska karlalandsliðsins gagnvart þessum hópi – krökkunum sem horfa á þá með glampa í augum – skiptir ekki síður máli en frammistaðan á vellinum .
Það er afrek út af fyrir sig að komast á EM í Frakklandi , þótt auðvitað væri gaman að vinna leiki .
En þetta afrek leiðir jafnframt af sér einstakt tækifæri til að sýna ungum fótboltaaðdáendum hvað íþróttamannsleg hegðun þýðir .
Íslenska liðinu verður líkt og öðrum liðum á mótinu fylgt hvert fótmál .
Og þá skiptir máli hvar er stigið niður .
Vonandi verða strákarnir til sóma og hljóta ekkert nema aðdáun fótboltakrakka og foreldra þeirra .
