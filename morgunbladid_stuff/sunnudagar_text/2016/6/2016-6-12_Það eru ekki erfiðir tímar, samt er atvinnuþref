Í Úganda , nærri Entebbe við Viktoríuvatn , er fallegur regnskógur .
Hann er ekki mjög stór en þykir ákjósanlegur staður til að skoða dýralíf og er ekki síst vinsæll meðal fuglaskoðara .
Þessi fallegi regnskógur ber nafnið Ziika , sem hljómar því miður ekki jafn vel nú og áður í eyrum heimsbyggðarinnar .
Árið 1947 fannst veira í apa þessum ágæta skógi og situr skógurinn uppi með að veiran er kennd við hann , með breyttri stafsetningu þó , Zika-veiran alræmda .
Veiran hefur verið á ferðinni síðan en ekki vakið mikla athygli fyrr en hún gerði illilega vart við sig í Brasilíu í fyrra og er hana raunar að finna um nær alla Suður- og Mið-Ameríku .
Ekki er víst að fólk um allan heim hefði veitt veirunni jafn mikla athygli og raun ber vitni ef ekki hefði hist svo illa á að Ólympíuleikarnir standa einmitt fyrir dyrum eftir nokkrar vikur í Brasilíu og er óhætt að segja að skiptar skoðanir séu um hvað skuli til bragðs taka .
Er flensan ef til vill Zika ? Engum blandast hugur um að þetta er mikið ólán , enda geta afleiðingar smits verið skelfilegar .
Þær þekktustu hafa komið fram þegar þungaðar konur smitast og veiran skaðar börn þeirra .
Hætturnar eru þó fleiri , en vandinn er líka sá að veiran leynir á sér því að alls óvíst er að sá sem smitast átti sig á að um Zika-veiru er að ræða .
Viðkomandi heldur sennilega að hann sé aðeins með hefðbundna flensu , sem fáir kippa sér upp við .
Margir læknar , auk annarra , hafa skorað á þá sem um það hafa að segja að fresta Ólympíuleikunum eða færa þá annað .
Fyrri kosturinn er tæknilega mögulegur , hinn sennilega ekki .
Ólympíuleikar eru ekki samkoma sem hægt er að henda upp með nokkurra vikna fyrirvara .
Búist er við tíu þúsund keppendum og sennilega um hálfri milljón annarra til Brasilíu vegna leikanna .
Slíkum fjölda verður ekki svo glatt fundinn annar staður , sér í lagi þegar hafður er í huga allur sá tækjabúnaður og leikvangar sem þurfa að vera til staðar .
En það er einmitt fjöldinn sem læknunum líst ekki á , því að hann fer aftur heim .
Og þá veit enginn hvað gerist nákvæmlega , en þó er fullyrt að þetta muni hraða útbreiðslunni .
Læknarnir sem hafa uppi áhyggjur benda á að tími sé einmitt það sem þeir þurfi til að finna ráð við Zika-veirunni , og það muni þeir að líkindum finna , en óskynsamlegt sé að láta tímann ekki vinna með heldur á móti vísindunum .
Mótshaldarar og margir aðrir halda því á hinn bóginn fram að ekki sé veruleg hætta á ferðum , auk þess sem það að halda ekki Ólympíuleika samkvæmt áætlun sé ákvörðun af þeirri stærðargráðu að hana sé varla hægt að taka .
Og alls ekki fyrir veiru sem sé þó ekki hættulegri en sú sem kennd er við regnskóginn góða .
Vonandi hafa þeir rétt fyrir sér og óskandi er einnig að nafnið Ziika , sem þýðir ofvaxinn , sé engin vísbending um það sem koma skal .
Skuggi yfir stórmóti En Ólympíuleikarnir eru ekki eina stórmótið í ár .
Eins og Íslendingar vita Evrópuþjóða best er EM í knattspyrnu ekki minna mót .
Stór hluti þjóðarinnar hyggst leggja land undir fót , ef svo má segja , og berja liðið sitt góða augum í Frakklandi , milliliðalaust .
Eins ánægjulegt og það er fyrir unnendur góðrar knattspyrnu að sú veisla sé hafin og standi í heilan mánuð hvíla því miður líka skuggar yfir því íþróttamóti .
Stóri skugginn er að sjálfsögðu hryðjuverkaógnin , sem sjálfsagt hverfur ekki úr huga nokkurs manns á meðan mótið stendur yfir , allra síst þeirra sem eru á staðnum og þurfa að þola afleiðingar þeirrar mannvonsku sem þar býr að baki .
Eftir að hryðjuverkamenn gerðu hörmulegar árásir á París í nóvember síðastliðnum þar sem fjöldi fólks lét lífið hefur ríkt neyðarástand í Frakklandi og verulega hert eftirlit um álfuna .
Ekki bætti úr skák þegar ámóta árásir voru gerðar í Brussel fyrir tæpum þremur mánuðum þar sem manntjón var einnig mikið .
Í Frakklandi verður neyðarástandi að minnsta kosti ekki aflýst fyrr en að loknu Tour de France í lok júlí , ef til vill mun síðar .
Möguleg framlenging neyðarástandsins veltur meðal annars á því hvort hryðjuverkamönnum tekst , þrátt fyrir gríðarlega öryggisgæslu , að gera vart við sig í Frakklandi á næstu vikum og valda enn á ný manntjóni með illvirkjum sínum .
Hryðjuverkamennirnir mega ekki stjórna Mikill fjöldi lögreglumanna , hermanna og öryggisvarða úr einkageiranum reynir allt sem hægt er til að koma í veg fyrir árásir .
Við þær aðstæður sem á næstunni verða í Frakklandi , þar sem milljónir koma saman víða að til að njóta góðrar stundar , skapast þó því miður mörg tækifæri fyrir illa innrætta einstaklinga sem komnir eru út á óskiljanlegar brautir í lífi sínu .
En það er rétt sem François Hollande Frakklandsforseti og fleiri hafa sagt af þessu tilefni ; það er ekki hægt að láta hryðjuverkamennina ráða ferðinni .
Að nokkru leyti gera þeir það samt .
Þeirra vegna er öryggisgæslan sem áhorfendur þurfa að búa við afar íþyngjandi og felur meðal annars í sér að biðraðir verða meiri en venja er , auk þess sem nauðsynlegt er að mæta á völlinn mörgum klukkustundum fyrir leik .
Og þeim hefur þegar tekist að gera ferðalög á milli landa mun erfiðari en þau voru og þau þyrftu að vera ef ekki væru til slík illmenni .
En fleira skyggir á í Frakklandi þótt af allt öðru tagi sé .
Frakkar eru þjóða þekktastir fyrir vinnudeilur og hörð átök á vinnumarkaði .
Evrópumeistaramót í knattspyrnu hefur ekki orðið til að lægja þær öldur og ef til vill hafa harðsnúin stéttarfélög landsins séð sér leik á borði nú , þegar landið má alls ekki við því að allt sé í lamasessi .
Rusl og rottur á götum Parísar Þegar knattspyrnuáhugamenn mæta til Parísar að njóta mótsins er hætt við að þeim mæti víða rusl langt umfram það sem venja er , þar sem sorphirða hefur verið stopul vegna verkfalla .
Sögur hafa jafnvel verið sagðar af því að þessum óþrifnaði fylgi hefðbundinn vandi ; rottur láti fara vel um sig á götum Parísar .
Vonandi verður ekki mikið um þetta en töluverðar líkur eru þó á að gestir Frakklands eigi eftir að lenda í vandræðum með að komast á milli staða , þar sem stéttarfélög hafa hindrað lestarferðir og víða komið í veg fyrir að hægt sé að setja eldsneyti á bíla .
Færri í stéttarfélögum Aðild að stéttarfélögum hefur farið mjög minnkandi í Frakklandi á síðustu áratugum frá því sem áður var .
Á áttunda áratug síðustu aldar fór hlutfall launafólks í verkalýðsfélögum upp í ríflega fimmtung en nú er aðeins um tólfti hver launamaður í verkalýðsfélagi .
Þetta er svipuð þróun og sést hefur í öðrum stærri ríkjum , svo sem í Þýskalandi , þar sem hlutfallið hefur farið úr rúmum þriðjungi í innan við fimmtung , og í Bandaríkjunum , þar sem hlutfallið hefur frá árinu 1960 hrapað úr um þriðjungi launamanna í um tíunda hvern launamann .
Ísland er afar ólíkt að þessu leyti ; talið er að um fjórir af hverjum fimm launamönnum hér á landi séu í stéttarfélagi , sem er langhæsta hlutfallið á meðal OECD-ríkjanna , sem eru þau ríki sem við viljum helst bera okkur saman við .
Jafnvel Svíþjóð , Danmörk og Finnland eru með lægra hlutfall en við og í Noregi er aðeins um helmingur í stéttarfélagi .
Meðaltalið í OECD er innan við fimmtungur .
Ástandið hér á landi er því umhugsunarvert að þessu leyti , sem og þau tök sem stéttarfélög og samtök fyrirtækja fá að hafa þegar kemur að atvinnu fólks , sem það mætti að ósekju hafa meira sjálft um að segja .
Og í þessu sambandi er það ekki aðeins félagsaðildin sem skiptir máli ; tökin ná einnig um margt til þeirra sem utan félaga standa .
Reynt að þvinga frönsk dagblöð Félagsaðildin er sem sagt ekki endilega það sem mestu ræður um vinnumarkaðinn og ekki heldur um átökin sem þar kunna að verða eða um þau meðul sem beitt er .
Þó að verkalýðsfélögin frönsku hafi ekki innan sinna vébanda nema um 8% launafólks eru þau engu að síður áhrifamikil langt úr hófi fram .
Þannig gerðist það til að mynda á dögunum að hinu harðsnúna verkalýðsfélagi CGT líkaði ekki við afstöðu franskra dagblaða til birtingar á grein eftir formann félagsins .
Dagblöðin höfðu ekki áhuga á að taka við fyrirmælum um að birta greinina í öllum frönskum dagblöðum og höfnuðu birtingunni .
Átti þetta jafnt við um dagblöð sem jafnan eru talin til hægri og hin sem þykja vinstra megin í pólitíska litrófinu .
Á þessu var þó ein undantekning ; dagblaðið L ' Humanité , sem áður var opinbert blað franska Kommúnistaflokksins , birti greinina .
Þennan dag var blaðið L ' Humanité eina dagblaðið sem kom út á prenti í Frakklandi ; önnur blöð urðu að láta vefútgáfu nægja .
Þetta var alvarleg aðför verkalýðsfélags að tjáningarfrelsinu .
Eins og gefur að skilja kvörtuðu dagblöðin sem urðu fyrir barðinu á aðgerðunum undan því að hafa verið tekin í gíslingu fyrir að hafa neitað að beygja sig undir vilja verkalýðsforkólfanna en sú kvörtun skilar litlu eftir að útgáfan hefur verið hindruð .
Ef ekki má reka vilja færri ráða Ekki er að undra að við þessar aðstæður skuli ríkisstjórnin , sem liggur vinstra megin og naut hefðbundins stuðnings verkalýðsfélaganna , hafa lagt til breytingar á franskri vinnulöggjöf .
Þar er um að ræða að veita meiri sveigjanleika , einkum um vinnutíma , en hann er lögboðinn stuttur og lítt sveigjanlegur .
Sama gildir um möguleika á uppsögnum starfsmanna ; þær eru miklum takmörkunum háðar , sem hefur þær óhjákvæmilegu afleiðingar að frönsk fyrirtæki eru mjög hikandi við að ráða nýja starfsmenn .
Franska löggjöfin á þessu sviði er engin smásmíði , heilar 3.280 blaðsíður , svo að ekki þarf að koma á óvart að François Hollande forseti og Manuel Valls forsætisráðherra skuli hafa breytt um stefnu og vilji nú , þrátt fyrir þrýsting margra hefðbundinna stuðningsmanna , reyna að létta á löggjöfinni .
Um tíundi hver Frakki er atvinnulaus og hátt í fjórðungur þeirra sem yngri eru .
Þetta eru ógnvekjandi tölur og um leið óþarfar .
Þetta mikið atvinnuleysi leggur of miklar byrðar á velferðarkerfið og eykur ójöfnuð í landinu , eins og atvinnuleysi gerir jafnan , auk þess að ýta undir óróa innanlands .
Hafi fólk ekkert við að vera , ekki síst yngra fólk , er miklum mun líklegra að það leiðist út á glapstigu en ef það finnur kröftum sínum viðnám á uppbyggilegan hátt .
Ísland getur ekki án flugsins verið Íslendingar hafa fengið að kynnast verkföllum eða annars konar átökum á vinnumarkaði þó að þau séu sem betur fer mun óalgengari en í Frakklandi .
Nýjasta dæmið er aðgerðir flugumferðarstjóra , en sá hópur hefur einnig látið finna fyrir sér í Frakklandi að undanförnu .
Þar eins og hér eru flugumferðarstjórar á meðal þeirra sem geta , þrátt fyrir að vera ekki margir , haft gífurleg áhrif á allt samfélagið .
Í greinargerð með frumvarpi til nýsamþykktra laga Alþingis gegn aðgerðum flugumferðastjóra má lesa um þau áhrif sem samfélagið getur orðið fyrir fái slíkar aðgerðir að halda áfram óáreittar , að ekki sé talað um að færast í aukana .
Landsmenn geta ekki búið við það , sér í lagi þegar haft er í huga hvar landið er á hnettinum og umlukið sjó á alla vegu , að þeir sem stjórna flugumferð leggi niður störf og hindri aðra í að vinna þau .
Í Frakklandi eru slíkar aðgerðir bagalegar en þeir sem þangað vilja eða þaðan komast hafa önnur ráð .
Þeir sem þurfa að komast hingað eða héðan hafa almennt enga aðra raunhæfa kosti en flugleiðina .
Ógnvaldar af ýmsu tagi , hvort sem þeir eru frá náttúrunni komnir , eins og Zika-veiran , eða illvirkjar sem kjósa að lifa utan siðaðs samfélags manna , eins og hryðjuverkamennirnir í Frakklandi og Belgíu , valda þeim sem vilja lifa í sátt og samlyndi innan hins siðaða samfélags miklum erfiðleikum .
Óþarfi er að auka á þann vanda með því að þeir sem vilja lifa í góðu samfélagi við aðra menn beiti þá þvingunum , eins og gerðist til dæmis í því tilviki þegar dagblöð fengust ekki prentuð í Frakklandi vegna óréttmætra aðgerða verkalýðsfélags .
Ágreiningur um kaup og kjör kemur óhjákvæmilega upp með reglulegu millibili en þær aðferðir sem stundum eru notaðar til að leysa hann eru ekki til þess fallnar að auka velferð og hagsæld í samfélaginu .
Gestgjafar Evrópumótsins þurfa mjög á því að halda að taka til í því sem snýr að vinnumarkaði og atvinnu .
Hjá okkur , ólíkt því sem þekkist hjá fyrrnefndum gestgjöfum , er blessunarlega næg atvinna og lítið um margvíslega annars konar óáran sem aðrir glíma við .
Væri ekki gott ef okkur auðnaðist líka að leysa samninga um kaup og kjör án óhóflegra átaka ? 