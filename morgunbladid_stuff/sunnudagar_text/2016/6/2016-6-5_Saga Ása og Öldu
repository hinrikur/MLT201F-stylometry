Andvaka , fyrsti hluti þríleiksins sem Jon Fosse hlaut Bókmenntaverðlaun Norðurlandaráðs fyrir sl. haust , kom út í íslenskri þýðingu Hjalta Rögnvaldssonar fyrir stuttu .
Næstu bækur þríleiksins , Draumar Ólafs og Kvöldsyfja , verða gefnar út síðar á árinu .
Þríleikurinn segir frá Ása og Öldu , alþýðufólki í Noregi á óræðum tíma sem leitar að skjóli þar sem Alda er komin á steypirinn .
Jon Fosse er eitt kunnasta leikskáld Norðmanna og hefur einnig sent frá sér verðlaunaðar skáldsögur , ljóðabækur , barnabækur og ritgerðasöfn .
Á síðasta ári gaf Dimma úr söguna Morgunn og kvöld eftir Fosse sem var einnig í þýðingu Hjalta Rögnvaldssonar .
