Robert Francis Kennedy Síðastliðinn mánudag voru fjörutíu og átta ár liðin frá því að bandaríski stjórnmálamaðurinn og forsetaframbjóðandinn Robert Francis Kennedy , betur þekktur sem Bobby Kennedy , var ráðinn af dögum .
Það var nánar tiltekið rétt eftir miðnætti hinn 5. júní árið 1968 sem Bobby var staddur í eldhúsi Ambassador-hótelsins í Los Angeles .
Nýbúið var að tilkynna um sigur Bobbys í undankosningum demókrata í Kaliforníu og Suður-Dakóta og var hann í óðaönn að taka við hamingjuóskum er hann og föruneyti hans stytti sér leið í gegnum eldhús hótelsins á leið sinni á fjölmiðlafund .
Bobby var í þann mund að taka í spaðann á þjóninum Juan Romero þegar hinn tuttugu og fjögurra ára gamli Sirhan Sirhan stökk fram úr felustað sínum og skaut forsetaframbjóðandann til bana .
Bobby hafði áður meðal annars gegnt embætti dómsmálaráðherra í ríkisstjórn eldri bróður síns , forsetans John F. Kennedy , en þegar hér var komið sögu voru einmitt fimm ár liðin frá því að sá síðarnefndi var myrtur af Lee Harvey Oswald .
Þá gegndi Bobby einnig embætti fulltrúa New York-fylkis í öldungaráði Bandaríkjanna eftir morð bróður hans og allt þar til hann bauð sig fram til forseta .
Bobby var þekktur sem mikill mannréttindafrömuður og var einskonar tákn nýrrar og frjálsrar Norður-Ameríku .
Hann tók meðal annars virkan þátt í réttindabaráttu svartra , var andsnúinn dauðarefsingum , talaði fyrir friði í Kúbudeilunni svokölluðu og gagnrýndi framferði bandaríska hersins í Víetnam .
Það varð síðan Repúblikaninn Richard Nixon sem vann forsetakosningarnar , hafði þar betur gegn demókratanum Hubert Humphrey , og tók við embætti forseta Bandaríkjanna árið 1969 .
Arfleifð Bobbys er engu að síður ótvíræð og hafa bæði demókratar og repúblikanar stigið fram og hyllt manninn fyrir ákveðni í starfi , almenna gæsku og vitsmuni .
Árið 1968 var einnig settur á laggirnar alþjóðlegur styrktarsjóður , Robert F. Kennedy Human Rights Award , sem hefur frá árinu 1984 veitt þrjátíu og sjö einstaklingum og samtökum verðlaun til að heiðra framlag þeirra til mannréttindabaráttu víðs vegar um heiminn .
Meðal verðlaunahafa má nefna Frank Mugisha , Abel Barrera Hernández og samtökin Women of Zimbabwe Arise .
Helmingur dó ungur Bölvun ? Margt hefur verið karpað um Kennedy-bölvunina svokölluðu en fjölskyldan varð fyrir ýmsum skakkaföllum á sínum tíma .
Þar má nefna elsta bróðurinn , Joseph , sem lést í flugslysi tuttugu og níu ára að aldri , elstu systurina Rosemary , sem glímdi við geðræn vandamál og lamaðist við lóbótómíu-aðgerð þegar hún var tuttugu og þriggja ára , og næstelstu systurina Kathleen , sem lést í flugslysi tuttugu og átta ára að aldri .
Bræðurnir John og Bobby voru myrtir eins og frægt er orðið auk þess sem fjórði bróðirinn , Ted , rétt komst lífs af þegar flugvél hans hrapaði skömmu eftir að sá fyrstnefndi var myrtur .
Þá hafa ýmis óhöpp skekið fjölskylduna sem eru of mörg til að telja hér upp .
Andsnúinn Zíónisma Morðinginn Hinn tuttugu og fjögurra ára gamli Sirhan Sirhan var jórdanskur ríkisborgari af palestínskum ættum .
Hann fæddist inn í kristna fjölskyldu í Jerúsalem árið 1944 og fluttist ásamt fjölskyldu sinni til Bandaríkjanna tólf árum síðar .
Í viðtali við David Frost árið 1989 kvað Sirhan einu tengingu sína við Robert F. Kennedy vera stuðning þess síðastnefnda við Ísraelsríki , þá sérstaklega í sex daga stríðinu , og vilja hans til að auka hernað gegn Palestínumönnum .
Sirhan afplánar nú lífstíðardóm í fangelsi í Kaliforníu í Bandaríkjunum .
Börnunum ætlaðir stórir hlutir Fjölskyldan Faðir Bobbys var viðskiptajöfurinn og stjórnmálamaðurinn Joseph P. Kennedy og móðir hans var Rose Fitzgerald Kennedy , dóttir borgarstjóra Boston-borgar .
Bobby átti átta systkin , þrjá bræður og fimm systur , og var hann sagður hafa verið feimnastur og hlédrægastur þeirra allra .
Móðir hans og amma höfðu meðal annars áhyggjur af því framan af hversu lítill og mjór drengurinn var .
Honum var gjarnan strítt af systkinum sínum og var oft og tíðum fyrir barðinu á yfirgangssemi föður síns .
Joseph hafði ætíð stór plön fyrir börn sín og þá sérstaklega fyrir elsta soninn , Joseph Patrick Kennedy Jr .
Sá féll í síðari heimsstyrjöldinni og færðist þá megnið af pressunni yfir á næstelsta bróðurinn , John F. Kennedy , sem varð einmitt forseti árið 1961 .
Bobby féll eilítið í skuggann af eldri bræðrum sínum en var þó ætíð afar náinn John .
Systur Bobby unnu sér einnig margt til frægðar en þar má nefna Eunice sem stofnaði Special Olympics árið 1968 .
Þá gegndi Jean embætti sendiherra Bandaríkjanna á Írlandi .
