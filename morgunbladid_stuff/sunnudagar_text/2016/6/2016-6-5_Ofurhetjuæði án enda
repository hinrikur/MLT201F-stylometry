Ofurhetjur frá hinum gríðarstóra heimi bandarískra myndasagna eru orðnar jafn stór hluti af æsku landsins og íslensku jólasveinarnir , Jesúbarnið og snuð á 17. júní , ef ekki stærri .
Yngri kynslóðir alast upp við fyrirmyndir á borð við Superman , Batman , Spiderman og lengur mætti telja .
Flestar hetjurnar , jafnt þær alþekktu sem taldar voru upp sem síður þekktar ofurhetjur , eiga uppruna sinn í skálduðum heimi tveggja bandarískra útgáfufyrirtækja , Marvel og DC Comics , sem undanfarin ár hafa verið í stórsókn á kvikmyndaskjám heimsins .
Ofurhetjuæðið í kvikmyndahúsunum hefur varla farið framhjá neinum .
Í skálduðum heimi beggja útgáfufyrirtækja , sem hin ýmsu framleiðslufyrirtæki og kvikmyndaver hafa kappkostað að festa á filmu , er að finna fjölmargar hetjur og ævintýri þeirra .
Nýlega höfum við fengið að sjá heimana þróast í þá átt að hetjur innan þeirra eiga samskipti sín á milli , frekar en að ein mynd fjalli um eina hetju .
Tveir ólíkir heimar Þannig varð heimurinn til sem kenndur er við Marvel Cinematic Universe þegar myndin Iron Man kom út árið 2008 .
Síðan þá hafa fleiri hetjur bæst í leikinn , meðal annars þeir Hulk , Thor og Captain America .
Árið 2012 fengum við síðan að sjá allar þessar hetjur í sömu kvikmynd þegar Avengers kom út .
Þrettánda myndin sem kennd er við þennan kvikmyndaheim Marvel kom út í ár og heitir Captain America : Civil War .
Svipaðar tilraunir er nú verið að gera við söguhetjur hjá DC Comics , sem hafa ekki verið eins tíðar en eru engu að síður mjög áberandi í kvikmyndahúsum .
Árið 2013 fór í loftið fyrsta myndin í nýrri seríu kvikmynda um hið alkunna ofurmenni Superman .
Hét myndin Man of Steel og markaði upphaf kvikmyndaheimsins sem kenndur er við DC Extended Universe .
Í ár sjáum við síðan aðra myndina sem á að gerast í þessum sama heimi , Batman versus Superman .
Sú mynd kynnir jafnframt til leiks glænýjan leðurblökumann en þríleikur leikstjórans Christopher Nolan um þá hetju var stórsigur ef marka má viðtökur , svo fróðlegt verður að sjá hvernig hinum nýja Batman verður tekið .
Það að ofurhetjur öðlist nýtt líf í nýrri kvikmyndaseríu með þessum hætti er ekki óalgengt .
Þannig var The Fantastic Four , sem kom út í fyrra , endurnýting á sömu hetjum og við sáum í kvikmyndahúsum tíu árum áður .
Eins var Spiderman settur aftur í gang árið 2012 .
Þá stendur til að endurlífga hinar vösku hetjur Power Rangers í nýrri kvikmynd á næsta ári , þótt þær tilheyri reyndar hvorki Marvel né DC Comics .
Sunnudagsblaðið tók saman allar myndir sem komið hafa út um sögupersónur útgáfurisanna tveggja það sem af er 21. öld .
Látinn er fylgja gróði hverrar kvikmyndar fyrir sig talinn í Bandaríkjadölum og talan feitletruð ef hún nær umfram milljarð .
