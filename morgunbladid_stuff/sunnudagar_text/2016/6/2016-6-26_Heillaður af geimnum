Rokk Menn hætta í hljómsveitum af ýmsum ástæðum ; vegna listræns ágreinings , ofneyslu áfengis eða fíkniefna , egóárekstra eða hreinlega leiðinda .
Tom DeLonge , fyrrverandi söngvari og gítarleikari pönkrokksveitarinnar Blink-182 , er væntanlega nokkuð sér á parti en hann upplýsti í viðtali við vefmiðilinn Mic.com fyrir skemmstu að hann hefði sagt skilið við hljómsveitina á síðasta ári til að sinna helsta áhugamáli sínu – fljúgandi furðuhlutum .
" Ég hef alltaf verið heillaður af geimnum og framtíðinni , " segir hinn fertugi DeLonge sem kveðst vera að fást við verkefni sem varði þjóðaröryggi .
Undir slíkum kringumstæðum sé galið að ætla sér að túra í níu mánuði á ári með vinsælu rokkbandi .
Þess má til gamans geta að DeLonge býr að syninum , Jonas Rocket , eða Jónasi Eldflaug .
