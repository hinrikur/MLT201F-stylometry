Í fyrsta lagi , þá hefur alltaf verið munur á einkunnagjöf á milli skóla .
Það er ekkert nýtt í því , " segir Gylfi Jón Gylfason , sviðsstjóri matssviðs hjá Menntamálastofnun , um það misræmi sem kom fram í grunnskólum nú þegar tekið var upp nýtt kerfi við einkunnagjöf skólanna .
Einkunnirnar eru grundvöllur þess hvort nemendurnir fá inngöngu í þá menntaskóla sem þeir sóttu um en Gylfi Jón segir að nýja kerfið , sem byggist á bókstafakvarða í stað tölustafa , sé einmitt tekið upp til að minnka misræmið á milli skólanna .
Segir breytingar taka tíma " Í gamla kerfinu voru engin eiginleg viðmið um það hvað ætti að standa á bak við þessar einkunnir .
Við höfum alltaf vitað að einkunnin 8 í einum skóla var hugsanlega jafngild 8,5 í öðrum skóla og svo framvegis .
Það sem gerist á hinn bóginn núna er að við setjum matsviðmið upp í aðalnámskránni sem eiga að liggja til grundvallar .
Það verður því allt í einu kýrskýrt hvað á að vera í einkunninni , " segir Gylfi Jón um þá breytingu sem fólgin er í nýja kerfinu sem er verið að innleiða .
Hann kveður það ennfremur eðlilegt að slíkar breytingar taki sinn tíma .
" Það var ákveðinn hluti af skólunum sem treysti sér ekki að fara alla leið inn í nýja einkunnakerfið og völdu að varpa úr tölum yfir í bókstafseinkunnir .
Þeir gefa þá tölulega einkunn sem þeir breyta síðan yfir í bókstafseinkunn .
Þá gerist það að sumir segja að einkunnin A sé til dæmis á bilinu 9,1 til 10 og aðrir segja að hún sé á bilinu 9,3 til 10 .
Þá verður þessi munur á milli skóla , sem hefur alltaf verið falinn , alveg ofboðslega skýr .
Sumir segja að afleiðingin sé sú , og við höfum fengið mjög ósátta foreldra hingað , að nemandi komist ekki inn í einhvern tiltekinn menntaskóla með einkunnina B + en hefði nemandinn náð sama árangri í öðrum skóla þá hefði hann fengið A og þar með fengið inngöngu , " segir hann .
Gylfi Jón segir jafnframt að hann hafi rætt við flesta skólastjóra þeirra skóla er ákváðu að fara ekki alla leið með nýja kerfið , heldur varpa einkunninni frá tölustaf yfir í bókstaf eins og komið var inn á hér að ofan , og kváðust þeir ætla að taka upp nýja matskerfið að fullu á næsta ári .
Gylfi Jón reiknar því fastlega með því að nýja bókstafakvarðakerfið verði öflugra í náinni framtíð .
Reyna að minnka misræmið Gylfi Jón segir þessa breytingu á matskvarðanum vera mjög metnaðarfulla tilraun til þess að minnka misræmi í einkunnagjöf á milli skóla .
Þá bendir hann á að það standi skýrum stöfum í þeim leiðbeiningabæklingi sem Menntamálastofnun gaf út .
Gylfi Jón kveður á um að það verði alltaf blæbrigðamunur í einkunnagjöf á milli skóla en að þegar nýja kerfið hafi verið innleitt að fullu , þá verði gjöfin miklu sambærilegri heldur en hún hefur verið hingað til .
" Við hjá Menntamálastofnun fengum það verkefni , þegar við urðum til þann 1. október í fyrra , að útbúa leiðbeiningar og leiðbeina kennurum .
Við unnum það í samstarfi við kennara um allt land og við bjuggum til mikið af fræðsluefni sem kennarar fengu á vormánuðunum , " segir hann og bendir á heimasíðu Menntamálastofnunar , mms.is , máli sínu til stuðnings .
" Bókstafakvarðinn er talinn henta betur til að meta hæfni nemenda í staðinn fyrir einkunnagjöf sem metur kunnáttu sem byggist að einhverjum hluta til á ákveðnum páfagaukalærdómi .
Í nýja kerfinu eru nokkur matsviðmið á bak við hverja einkunn .
Kennslan þarf því að vera skipulögð þannig að kennarinn hafi mynd af nemandanum og hans hæfni á þessum tilteknu matsviðmiðum .
Kennarinn þarf þá í tímans rás að meta það með mismunandi hætti hvar nemandinn stendur til að fá góða mynd af hæfnisstigi hans , " segir hann .
90% fengu fyrsta valið Gylfi Jón segir að hlutföllin á dreifingunni í einkunnunum vera eins og við var að búast , það hafi aldrei fleiri fengið inn í sitt fyrsta val og það hafa komið tiltölulega fáar kvartanir á borð Menntamálastofnunar .
" 90% nemenda fengu þann skóla sem þau völdu í fyrsta sætið og 99% fengu skólana sem þau völdu í fyrsta eða annað sæti .
Það voru örfáir tugir nemenda sem fengu ekki inn í fyrsta eða öðru vali þannig að heilt yfir litið , þótt þarna séu einhver einstaklingsmál eins og hafa alltaf verið , þá er þetta frekar gott miðað við að árgangurinn er upp á einhver fjögur þúsund börn .
Nemendurnir hafa að öllu jöfnu fengið það sem þeir báðu um , " segir hann .
" Ég undirstrika og ítreka að breytingar taka tíma og það verður að sýna skólunum skilning með það að það tekur tíma að innleiða þær .
Við erum að stíga risaskref inn í 21. öldina með því að fara inn í þennan viðmiðabundna hæfnieinkunnakvarða .
Þetta er samt sem áður svo mikil breyting að það er ekki óeðlilegt að hún gangi ekki öll yfir í einu , " segir Gylfi Jón að lokum .
Skynjar aukinn pirring Ingi Ólafsson , skólastjóri Verzlunarskóla Íslands , sagði í samtali við mbl.is fyrir skemmstu að vissulega hafi verið nokkuð ósamræmi í einkunnagjöf grunnskólanna .
Málið sé þó flóknara en svo að nýja kerfinu sé um að kenna .
" Við sjáum að það eru ákveðnir skólar sem koma hlutfallslega fleiri nemendum að hjá okkur núna heldur en þeir hafa gert undanfarið , " segir hann um ósamræmið .
Þá segist hann skynja aukinn pirring meðal foreldra vegna nýja bókstafakerfisins .
Í ár bauðst nemendum að senda inn önnur fylgigögn umsókn sinni til stuðnings , bæði í gegnum umsóknarkerfið Innu og beint í gegnum vefsíðu Verzlunarskólans .
" Það var í örfáum tilvikum sem við þurftum að gera upp á milli nemenda , þá var reynt að skoða þetta , annars var líka gripið til þess að velja bara handahófskennt .
" Ingi telur þó að þegar allir hafi lært almennilega á nýja kerfið og unnið með það þá verði það til hins betra og jafnvel sanngjarnara en gamla kerfið .
Innlent Davíð Már Stefánsson davidmar@mbl.is Þetta er mikil breyting og það tekur tíma fyrir skólana að laga sitt starf að þessu og sitt námsmat , og við vissum það fyrirfram að það myndi taka tíma og skólarnir færu jafnvel ólíkar leiðir núna fyrst þegar á þetta reynir , en okkur sýnist samt svona á heildina séð að þetta hafi gengið nokkuð vel fyrir sig .
Arnór Guðmundsson , forstjóri Menntamálastofnunar , í viðtali við RÚV 