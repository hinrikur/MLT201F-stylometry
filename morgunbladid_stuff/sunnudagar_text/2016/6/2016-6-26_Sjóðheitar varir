Hún var öguð , hún var hörð , hún var hortug , hún var sexí .
Hver man ekki eftir Margaret " Hot Lips " Houlihan , eða " Kossvöru " , eins og hún var kölluð upp á íslensku , í Spítalalífi eða M * A * S * H , einhverjum vinsælustu sjónvarpsþáttum sem um getur ? " Hot Lips " var ein af aðalpersónunum í þáttunum sem gengu í hvorki meira né minna en ellefu ár , frá 1972-1983 .
M * A * S * H byggðist á samnefndri skáldsögu eftir Richard Hooker og kvikmynd eftir Robert Altman frá árinu 1970 og hermdi frá læknum og öðrum heilbrigðisstarfsmönnum á bandarískum spítala í Kóreu meðan stríðið geisaði .
Þessar grafalvarlegu aðstæður voru vægast sagt skoðaðar í kómísku ljósi .
" Hot Lips " var yfirhjúkrunarfræðingurinn á staðnum ; grjóthörð og fylgin sér en um leið löðrandi í kynþokka .
Hún var fjölþreifin til karla og átti á löngum köflum í ástarsambandi við Frank Burns majór .
Samband hennar við aðalsöguhetjuna , Benjamin Franklin " Hawkeye " Pierce höfuðsmann var á hinn bóginn stormasamt .
Mildaðist þó með árununum .
" Kysstu mínar sjóðheitu varir ! " Viðurnefnið hlaut " Hot Lips " eftir að þau Burns majór höfðu verið í ástaratlotum á laun .
Er henni svall móður mælti hjúkrunarfræðingurinn : " Kysstu mínar sjóðheitu varir ! " Það sem hún vissi ekki á því augnabliki var að æringjar höfðu falið hljóðnema á staðnum sem útvarpaði hverju orði um herbúðirnar .
Það var Loretta Swit sem fór með hlutverk " Hot Lips " í öllum þáttaröðunum ellefu .
Hún er af pólsku bergi brotin en fæddist í Passaic , New Jersey , árið 1937 og verður því 79 ára í haust .
Swit nam leiklist í New York og hóf ferilinn í leikhúsi .
Hélt raunar áfram að koma fram á Broadway og víðar eftir að hún hafði slegið í gegn í M * A * S * H. Swit hlaut mikið lof fyrir túlkun sína á " Hot Lips " Houlihan og vann meðal annars til tveggja Emmy-verðlauna .
Swit hefur farið með gestahlutverk í ýmsum öðrum sjónvarpsþáttum gegnum tíðina , svo sem Bonanza , The Love Boat , Gunsmoke og Prúðuleikurunum , auk þess að leika í allnokkrum kvikmyndum .
Hún kann þó best við sig á sviðinu og er ennþá virk leikkona .
Meðal verkefna sem hún hefur tekið þátt í á seinni árum eru Píkusögur eftir Eve Ensler og Amorous Crossings eftir Mark Miller .
Swit giftist leikaranum Dennis Holahan árið 1983 en þau skildu tólf árum síðar .
Hún hefur ekki gifst aftur og á engin börn .
Swit er mikil áhugakona um útsaum og hefur ritað bók um efnið .
Hún er einnig forfallinn Ms .
Pac Man-sjúklingur og er að sjálfsögðu með slíka græju á heimili sínu .
Þá er Loretta Swit mikill dýravinur og ötull talsmaður fyrir réttindum málleysingja .
orri@mbl.is 