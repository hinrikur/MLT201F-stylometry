Bókaútgáfan Sæmundur á Selfossi hefur gefið út að nýju 90 sýni úr minni mínu eftir Halldóru Thoroddsen , en hún hefur verið ófáanleg í fjölda ára .
Bókin kom fyrst út árið 2002 , en í henni rifjar Halldóra upp smáatvik úr bernsku og ævi og bregður með því upp ævisögu með 90 myndbrotum .
Í bókinni segir hún meðal annars frá skyldfólki sínu og fjölskyldu , heimsóknum til ættingja á Gljúfrasteini , skólagöngu á tímum kalda stríðsins , fullum íslenskum sjómönnum í Lúxemborg og konum sem verja sumarfríinu í Kringlunni .
Í umsögn um bókina í Morgunblaðinu á sínum ´ tima sagði Friðrika Benónýs að hún væri " lítil bók sem lætur lítið yfir sér en geymir þó meiri og dýpri sannindi en margur svellþykkur ævisögudoðranturinn " .
Halldóra Thoroddsen hefur áður sent frá sér þrjár ljóðabækur og tvö smásagnasöfn auk nóvellunnar Tvöfalt gler , en fyrir þá sögu hlaut hún Fjöruverðlaunin 2016 .
