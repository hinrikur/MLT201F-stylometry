Ágústa Ýr Guðmundsdóttir notar myndavél til að tjá sínar skoðanir um stöðu konunnar í heiminum og kvenréttindi .
Hún tekur aðallega sjálfsmyndir til að koma sínum skoðunum á framfæri .
Ágústa er búin með þrjú ár í School of Visual Arts í New York og hyggst starfa við gerð tískumyndbanda í framtíðinni sem hún segir vera að taka yfir í tískuheiminum .
Ásdís Ásgeirsdóttir asdis@mbl.is Þegar Ágústa Ýr var orðin uppiskroppa með hugmyndir að myndefni fór hún að beina vélinni að sjálfri sér .
Nú notar hún sjálfa sig sem myndefni til að tjá sig um fegurð og ljótleika í þessum nútímaheimi sem einkennist af yfirflæði myndefnis og sjálfsdýrkunar í myndum .
Til þess notar hún nútímatækni í ljósmyndun og myndbandi og vinnur myndirnar þannig að hún afmyndar gjarnan andlit sitt til að sýna oft óþægilegar myndir af sjálfri sér og koma skilaboðum á framfæri .
Femínismi og kvenréttindi eru henni hugleikin og fjalla mörg verka hennar um stöðu konunnar í heiminum .
Ágústa hefur dvalið í New York á hverju sumri síðan hún var unglingur og hjálpað frænku sinni , ljósmyndaranum Önnu Pálma , með börnin og heimilið .
Hún á því ekki langt að sækja ljósmyndaáhugann og segist hafa smitast af frænku sinni .
Að loknu stúdentsprófi dreif hún sig því út í stórborgina til að nema ljósmyndun í hinum virta listaskóla School of Visual Arts og er hún nú að klára þriðja árið af fjórum .
Ágústa segir að lögð sé áhersla á listræna ljósmyndun en einnig á tísku- og auglýsingaljósmyndun .
Hvernig er búið að vera ? Það er búið að vera æði ! Það var mjög erfitt fyrst , að komast inn í gírinn í borginni .
En ég hafði auðvitað fjölskyldu hér sem gerði þetta auðveldara .
En það tekur líka tíma að eignast vini .
En skólinn er mjög fínn í heildina .
Hvernig myndirðu lýsa þinni ljósmyndun ? Ég myndi ekki beint kalla mig ljósmyndara , heldur listamann .
Ég tek ekki mikið af myndum lengur þar sem ég er meira í hreyfimyndum .
Ég er aðal myndefnið í mínum myndum .
Þar tala ég um femínisma , kvenréttindi og slíkt .
Hvenær byrjaðir þú að taka sjálfsmyndir ? Á fyrstu önninni í skólanum var ég mikið að taka myndir af frænkum mínum og öðrum krökkum sem mér finnst mjög gaman að gera .
Ég mynda stundum fyrir Ígló , fatamerkið heima .
Kennarinn sagði við mig , ég nenni ekki að sjá fleiri myndir af krökkum , komdu með eitthvað nýtt .
Ég var í þvílíkri flækju og vissi ekkert hvað ég ætti að gera en einn daginn tók ég myndir af sjálfri mér og kennarinn var mjög ánægður með mig og bað mig um að skoða þetta nánar .
Ertu líka að taka sjálfsmyndir í videói ? Já , ég er að því og líka að vinna með annarri stelpu .
Við gerum tískuauglýsingamyndbönd og erum búnar að vinna saman í tvö ár .
Við erum einmitt með sýningu núna þar sem sýnd eru sex ný videó frá okkur .
Það var verið að breyta ljósmyndadeildinni í skólanum í ljósmynda- og videódeild sem hefur hjálpað okkur mikið .
Hvort finnst þér skemmtilegra , myndavélin eða videóvélin ? Þetta hefur allt sína kosti og galla en núna er ég meira fyrir videóið .
Ég fer í gegnum tímabil þar sem ég tek bara myndir og engin videó en svo tek ég stundum myndir og breyti þeim seinna í videó .
Hvaða tæki notarðu ? Myndavél og svo nota ég símann minn líka .
Síminn er mjög fínt tæki til að hafa í vasanum .
Ég geng aldrei um með myndavél lengur , bara iPhone .
Gæðin eru mjög góð , sérstaklega á nýjasta símanum .
Maður getur myndað í 4K sem eru hæstu gæðin sem hægt er að mynda í , sérstaklega í svona litlu tæki .
Áttu ekki mikið safn af myndum af sjálfri þér ? Jú , ég á alveg nokkra harða diska bara með myndum af sjálfri mér .
Ég var með sýningu í skólanum á síðustu önn með myndum af mér .
Svo er ég með vefsíðu sem ég reyni að setja alltaf efni á , agustayr.com og davideo.club .
Finnst fólki ekkert skrítið að þú takir bara myndir af sjálfri þér ? Jú jú , ég hef alveg heyrt það .
En ég er samt að tala um annað en sjálfa mig .
Ég er að nota sjálfa mig sem efni , til að koma á framfæri því sem ég er að tala um , því sem ég vil láta breyta í heiminum .
Eins og hvað ? Eins og femínistamál .
Hvernig farið er með konur , bæði í tísku og fjölmiðlum .
Oft er það svo að kona getur ekki verið bæði " sexy " og klár .
Það þarf alltaf að velja á milli sem er fáránlegt .
Og það er alltaf verið að segja við mann að maður þurfi að vera bæði " sexy " og klár en samt getur maður ekki verið það .
Áttu þér einhvern uppáhalds listamann ? Það er kannski " cheezy " að segja það en það er Andy Warhol .
Hann er alltaf í uppáhaldi .
Ég hugsa alltaf til hans .
Og ekki bara um listina hans heldur um hann sem karakter , hvernig hann hagaði sér .
Hvar býrðu ? Ég bý í Brooklyn , í Bushwick , sem er heitasti staðurinn fyrir unga fólkið í dag .
Það er mjög létt og þægilegt umhverfi .
Öðruvísi umhverfi en á Manhattan .
Hvað ætlarðu að gera í sumar ? Ég ætla að flytja til mömmu og pabba en þau búa í London .
Ég fékk vinnu á Búllunni þar .
Það verður gaman að prófa eitthvað nýtt .
Hvað sérðu fyrir þér að gera að loknu námi ? Það er stóra spurningin .
Okkur stelpuna sem ég vinn videóin með langar til að halda áfram samstarfi .
Gera auglýsingar og videó .
Tískuvideó .
Það er það sem er að taka yfir í tískuheiminum .
