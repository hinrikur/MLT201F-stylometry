Ágætur vinnufélagi minn fór út að viðra hundinn síðdegis á miðvikudaginn .
Sól skein í heiði og vinnufélaginn undraði sig á því hversu fáir voru á ferli .
Eiginlega ekki hræða .
Vinnufélaginn kunni því svo sem ágætlega og naut útivistarinnar í botn – þar til óvæntir atburðir áttu sér stað .
Heilu íbúðablokkirnar byrjuðu skyndilega að hljóða á hann .
Það var engu líkara en þær ætluðu að liðast í sundur .
Vinnufélaganum varð ekki um sel .
Hvað þá hundinum .
" Húsin hreinlega öskruðu á mig , " trúði hann okkur fyrir morguninn eftir .
Og var augljóslega ekki enn búinn að jafna sig að fullu .
Á allt öðrum stað í höfuðborginni hrökk annar ágætur vinnufélagi minn upp úr hugsunum sínum heima í stofu þegar húsin í grenndinni byrjuðu skyndilega að leika á reiðiskjálfi .
Vinnufélaginn spratt á fætur til að kveikja á sjónvarpinu .
Hvað var eiginlega á seyði ? Var brostið á með Suðurlandsskjálfta ? Nei .
Var Hekla byrjuð að gjósa ? Nei .
Var Ástþór Magnússon að ausa úr skálum reiði sinnar yfir fjölmiðla ? Nei .
Það var einfaldlega mark .
Nýja þjóðhetjan , Arnór Ingvi Traustason , var að tryggja íslenska karlalandsliðinu í knattspyrnu sigur á Austurríki í uppbótartíma á EM í Frakklandi .
Þeim er þetta ritar er til efs að íslenska þjóðin hafi í annan tíma komist í eins mikið uppnám á sama augnablikinu – eins og hún leggur sig .
Tja , fyrir utan þessa tvo ágætu vinnufélaga mína .
Þeir missa ógjarnan svefn út af fótbolta .
Sáu þó endursýningu á marki Arnórs , alla vega annar , jafnvel báðir , og þótti það huggulegt .
Já , ekki er um að villast .
Sparkæði er runnið á íslensku þjóðina .
Ótrúlegasta fólk er byrjað að fylgjast með knattspyrnu sem er í senn göfugust og vinsælust allra íþrótta í þessum heimi .
Er það vel ! Eflaust hefur þetta eitthvað með samkennd og þjóðarstolt að gera .
Þessi þjóð hefur jú gengið í gegnum erfiða tíma .
En fyrst og fremst er það samt fegurðin í leiknum .
Hvað jafnast á við að sjá víking eins og Birki Bjarnason renna sitt skúlaskeið á lokaandartökum gríðarlega erfiðs og krefjandi leiks ? Með faxið beinstíft út í loftið .
Eins og sjálft lífið væri í húfi .
Og næst er það England .
Sem er á harða kani út úr Evrópu ( mótinu ) ! 