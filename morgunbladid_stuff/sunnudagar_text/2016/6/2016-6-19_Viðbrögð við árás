Í vikunni bárust fréttir af enn einni skipulagðri árásinni á óbreytta borgara á Vesturlöndum , nú í Orlando í Bandaríkjunum .
Mannskæðasta skotárás þar í landi , að því er sagt er .
Fréttir af ódæðinu hafa ekki verið fyrirferðamiklar utan Bandaríkjanna .
Óhætt er að segja að viðbrögð margra hafi verið með öðrum hætti en vegna sambærilegra árása í Evrópu upp á síðkastið .
Byssueign í Bandaríkjunum kom strax til umræðu á samfélagsmiðlunum og stjórnmálamenn í Bandaríkjunum voru ekki lengi að hoppa á þá vagna sem þeim hentar .
Þá voru margir sannfærðir um að ódæðinu væri sérstaklega beint gegn samkynhneigðum .
Þótt íslenskir fjölmiðlar hafi ekki flutt miklar fréttir af skotárásinni , mögulega vegna annarra íslenskra stórfrétta , er full ástæða til þess að velta fyrir sér fyrstu viðbrögðum við atburðum sem þessum .
Í kjölfar skotárásar fyrir nokkrum árum fjallaði bandaríska tímaritið Reason um nokkur grundvallaratriði sem gott er að hafa í huga fyrstu dagana eftir svona hryðjuverk .
Í fyrsta lagi eru allar staðreyndir máls óljósar í blábyrjun og fyrstu fréttir því bjagaðar .
Það er því sjaldnast hægt að fullyrða um ástæður árása sem þessara skömmu eftir atburðina .
Fyrstu fréttir af hatri Orlando-árásarmannsins á samkynhneigðum urðu enda undarlegar við síðari fréttir um að hann hefði sjálfur verið samkynhneigður .
Í öðru lagi er fráleitt að alhæfa nokkuð út frá staðreyndum máls , til dæmis um innflytjendur , trúarbrögð eða stórnmálastefnur .
Hömluleysi og ofstopi fyrirfinnst hjá fólki sem " tilheyrir " alls konar hópum .
Hóparnir sem slíkir verða ekki undir sömu sök seldir .
Í þriðja lagi er ekki hægt að kenna " umræðunni " í þjóðfélaginu um fjöldamorð , eða að hún sé í dag orðin svo rætin og hörð .
Dæmi um þetta er árásin á teiknarana í París .
Teikningar þeirra áttu að hafa drifið morðingjana áfram .
En hvenær hefur ekki verið tekist hart á í " umræðunni " ? Í fjórða lagi þarf að setja ódæðisverkið í samhengi við raunveruleikann .
Skotárásir eru ekki faraldur í Bandaríkjunum eins og margir telja .
Mannfall í skotárásum hefur snarminnkað og hefur reyndar ekki verið minna í 50 ár .
Hví er annars fjallað um skotárásir á hóp manna í Bandaríkjunum sem einmitt það , skotárás á hóp manna , en skotárás á hóp manna í Evrópu er hins vegar flokkuð sem hryðjuverkaárás , eins og það sé eitthvað allt annað ? Síðast en ekki síst ætti löggjafinn að sitja á sér á meðan mesta geðshræringin gengur yfir .
Vilji menn til dæmis breyta byssulöggjöf á að gera það að yfirlögðu ráði en ekki vegna tiltekinna skorárása .
Hvað fæst með því að banna byssueign almennings ? Myndu glæpamennirnir bara skila inn sínum byssum ? 