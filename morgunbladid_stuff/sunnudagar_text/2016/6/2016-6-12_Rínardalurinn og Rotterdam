Starfsmaður Deutsche Bahn var búinn að vara mig við en líkt og sannur Íslendingur yppti ég bara öxlum og missti út úr mér á íslensku " Þetta reddast " .
Furðulostinn seldi hann mér miða og skildi ekkert í því hvað ég var rólegur yfir öllu saman .
Í stað þess að kaupa örlítið dýrari miða til Rotterdam með einni skiptingu og spara mér nærri því tvo og hálfan tíma í ferðalag ákvað ég að spara mér tíu evrur og veðja á skilvirkni þýska járnbrautarkerfisins .
Þrjár skiptingar og tvær mjög tæpar voru nú í hættu þegar tilkynnt var í fyrstu lestinni , sem tekin var frá Darmstadt , að hún væri sex mínútum á eftir áætlun til Mainz en þar höfðu mér verið áætlaðar fimm mínútur til að skipta um lest .
Allt leit út fyrir að veðmálið væri að tapast því alveg sama hvernig dæmið var sett upp , ég var ekki að fara að vinna upp þessa einu mínútu sem upp á vantaði .
Gott að hafa varaáætlun Í gjörsamlega vonlausri stöðu hugsaði ég að þetta hlyti að reddast , það var svo mikið í húfi .
Miðann keypti ég nefnilega ekki út af verðinu , þó að það hafði ekki skemmt fyrir .
Ég rak augun í að ódýrasti miðinn og sá sísti að mati starfsmanns þýsku járnbrautanna beindi mér á ferð minni í gegnum Rínardalinn , eitthvað sem dýrari miðarnir gerðu ekki .
Þangað hafði ég aldrei komið en alltaf langað að fara .
Með smáheppni átti þetta allt að ganga og verða skemmtileg ferð um einstakt svæði , þakið fallegum smábæjum og köstulum .
Til vara vissi ég af svokallaðri ICE lest í Mainz en þær fara hraðar yfir og stoppa á færri stöðum .
Alla jafna hljómar það vel en ekki þegar farið er í gegnum Rínardalinn .
Þar á að fara hægt yfir og taka inn eins mikið af því sem svæðið hefur upp á að bjóða .
Eins og að vinna í lottói Loksins þegar lestin mín rann í hlað á aðallestarstöðinni í Mainz sá ég hvar Düsseldorf-lestin sat enn á sínum stað við brautarpall á hinum enda lestastöðvarinnar .
Í annað sinn á sama deginum hafði hið fræga þýska lestarkerfi klikkað á nákvæmninni .
Hvað olli töfinni veit ég ekki en mikið var ég feginn .
Núna var hins vegar að duga eða drepast , vera ákveðinn út úr Darmstadt-lestinni og hlaupa þvert yfir lestarstöðina .
Í minningunni hljóp ég rosalega hratt og man að ég hugsaði að Usain Bolt ætti varla roð í mig á þessari stundu en með 10 kg tösku á bakinu , í gallabuxum , skyrtu og einföldum götuskóm má draga þá ályktun að hraðinn hafi í besta falli verið viðunandi .
Ég náði þó lestinni minni og ef sigurtilfinningin var ekki þegar í toppi bættist ofan á gleðina gluggasæti .
Byrjunin lofaði því góðu en ég vissi svo sem allan tíman að þetta myndi reddast .
Rínardalurinn Eina eftirsjá mín er að hafa ekki gefið mér meiri tíma á þessu fallega svæði .
Á einstaka stöðum gafst tími til að teygja úr sér og stökkva út í sólina en sjaldnast lengur en nokkrar mínútur í senn .
Á einum stað dokaði lestin við lengur en það var í borginni Koblenz .
Hún virðist í fyrstu ekki vera stór en íbúafjöldinn er álíka og í Reykjavík .
Lestarferðin um Rínardalinn var vel þess virði þó ferðatíminn til Rotterdam hefði lengst um nærri því tvo tíma .
Mér var þó ljóst að gefa þarf sér nokkra daga til að sjá það helsta og drekka í sig menninguna á svæðinu og alveg öruggt að ég á eftir að heimsækja Rínardalinn aftur .
Góðar móttökur í Hollandi Þegar tók að nálgast landamæri Hollands vippaði ég mér í appelsínugula vindjakkann minn til að falla betur inn og sýna samstöðu , til öryggis ef einhver særindi væru enn til staðar vegna Icesave .
Ólíkt því sem dómsdagsspámenn hér heima á Fróni höfuð sagt um athygli heimsbyggðarinnar virtist enginn Hollendingur vita hvað Icesave var .
Þeir voru hins vega vingjarnlegir og áhugasamir um Ísland .
Það kom mér skemmtilega á óvart hvað Rotterdam er bæði falleg og skemmtileg borg .
Það skemmdi heldur ekki fyrir að á móti mér tók góð og glæsileg vinkona mín , sem býr í borginni .
Hún reyndist ekki bara góður leiðsögumaður um borgina og gestgjafi heldur einnig meistarakokkur en hráefni í ljúffengan kvöldmat var keypt á útimarkaði rétt hjá hinum sérkennilega innimarkaði , Koopboog .
Útimarkaðurinn er haldinn tvisvar í viku og þar má gera góð kaup bæði í mat og blómum .
Rotterdam er kannski þekktust fyrir að vera ein stærsta umskipunarhöfn í heimi en borgin sjálf er eins og vel heppnað nútímalistasafn með gömlum gripum inni á milli .
Það er stíll yfir háhýsunum , alls staðar tenging við höfnina og sjóinn og góð kaffihús og áhugaverðir veitingastaðir um allt .
Frískandi hjólaferð Bæði er auðvelt og ódýrt að ferðast um á hjóli í Rotterdam .
Það gefur ferðamönnum tækifæri til að kynnast borginni betur og hægt er að komast hraðar yfir og auðvelt er að komast milli staða á góðum hjólastígum .
Fyrir Íslendinginn var þó erfiðast að fylgja umferðarlögunum .
Þegar gífurlegur fjöldi fólks fer um hjólastíga við götur borgarinnar er vissara að fara varlega og fylgja reglunum .
Strax og komið er út fyrir þéttasta kjarna miðbæjarins fækkar hjólunum og stressið sem fylgir því að hafa hjól beggja vegna við sig og eins fyrir framan og aftan minnkar .
Alls staðar virðast þó vera hjólastígar og auðvelt er að komast á milli bæjarfélaga og þar sem ekki eru stígar eða brýr er hægt að láta ferja sig yfir á litlum prömmum eða ferjum fyrir lítið endurgjald .
Þá hjálpar flatlendið en brekkur eru undantekning .
