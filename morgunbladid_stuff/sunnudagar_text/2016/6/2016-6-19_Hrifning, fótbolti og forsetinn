Hvort er stærra , forsetakosningar eða EM karla í fótbolta ? Reyndar , þrátt fyrir öfluga mætingu Íslendinga til Frakklands , þá munu líklega talsvert fleiri mæta á kjörstað næstkomandi laugardag .
En þó eru nokkur líkindi með þessum viðburðum .
Hvor tveggja er á fjögurra ára fresti .
Hvor tveggja hefur geysileg áhrif á líf þjóðarinnar með ýmsum hætti .
Gengi þátttakenda í hvorum tveggja hefur mikil áhrif á það hvernig Ísland birtist útávið .
Ónefndur fjölskyldumeðlimur ( ég nefni ekki nafn af ótta við að viðkomandi fái yfir sig bylgju vandlætingar frá vinum og vandamönnum ) fór í hjólatúr þegar Ísland lék við Portúgal .
Hjólað var í litlum hópi um borgina þvera og endilanga og alla leið upp á Hólmsheiði .
Þar hitti hjólahópurinn fyrir eina manneskju á hestbaki .
Að öðru leyti var enginn á ferli meðan leikurinn stóð yfir .
Þjóðin var nánast öll ( nema áðurnefndur hjólahópur ) að fylgjast með .
Við hrífumst öll með strákunum okkar .
Og þó ég ætli ekki að gera það að sérstöku aðalatriði hér þá má samt alveg nefna að það er óskandi að stemningin verði sú sama þegar stelpurnar okkar komast aftur á EM ; að við náum að finna það hjá okkur að fylgjast með og hrífast með .
En hvað kemur annars EM í fótbolta forsetakosningunum við ? Ekki neitt þannig séð en það að skoða þetta tvennt í samhengi minnir okkur á að samskipti við önnur lönd snúast um annað og meira en bara veisluhöld og formleg viðhafnarkynni æðstu leiðtoga .
Samskipti okkar við aðrar þjóðir eru einmitt líka fólgin í því að syngja hástöfum úr áhorfendastúkunni á EM og sýna stuðningsmönnum annarra liða virðingu í stað þess að hlaupa um blindfull og gólandi með blys í hönd og steyttan hnefa .
Í forsetakosningum á fjögurra ára fresti má segja að við veljum okkur manneskju sem við viljum hafa með okkur í stúkunni þegar stelpur og strákar framtíðarinnar fara á stórmót .
Manneskju sem við treystum til að höndla bæði hin formlegu og óformlegu samskipti manna og þjóða á milli .
