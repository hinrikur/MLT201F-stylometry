Sumartónleikar Hallgrímskirkju , Alþjóðlegt orgelsumar , hefjast í dag , laugardag , og eru nú haldnir 24. árið í röð .
29 orgeltónleikar og níu kórtónleikar eru á dagskrá sumarsins og munu organistar frá Bandaríkjunum , Svíþjóð , Lettlandi , Hollandi , Bretlandi , Frakklandi , Þýskalandi og Íslandi leika á hið volduga Klais-orgel kirkjunnar , margir hverjir þekktir og virtir í orgelheimi .
Má þar nefna Leo van Doeselaar , organista við Concertgebouw í Amsterdam , Douglas Cleveland frá Plymouth Church í Seattle og Mattias Wager , organista Storkyrkan í Stokkhólmi .
Tónleikaröðin hefst með leik ungs , fransks organista , Thomas Ospital , 18. júní kl. 12 og 19. júní kl. 17 .
Hann er 27 ára og hefur hlotið fjölda verðlauna fyrir orgelleik sinn en hann gegnir stöðu organista við hina virtu St .
Eustache-kirkju í París .
Enn yngri organisti kemur fram á hátíðinni 16. og 17. júlí , hin bandaríska Katelyn Emerson , rísandi stjarna sem hefur sópað að sér viðurkenningum og hlaut í fyrra Fulbright-styrk til að nema hjá hinum heimsþekkta Olivier Latry í Frakklandi .
Vandað og aðgengilegt Hörður Áskelsson er listrænn stjórnandi tónleikaraðarinnar og segir hann fjölda organista sækjast eftir því að koma til landsins og leika í Hallgrímskirkju .
Hörður segir enn erfitt að hafa konur og karla til jafns í röðum flytjenda en hann reyni það eftir fremsta megni .
" Þessi organistastétt er enn mikil karlastétt en það er að breytast , " segir hann .
Þá reyni hann að hafa sem mesta breidd þegar kemur að aldri organistanna , eins og sjá má af því að tveir þeirra eru undir þrítugu .
Hörður segir mikilvægt að hafa dagskrána sem fjölbreyttasta , til að fá unga jafnt sem aldna á tónleika .
Þá vilji hann að dagskráin sé vönduð , að á henni komi fram úrvalshljóðfæraleikarar og að efnisskrárnar séu aðgengilegar og höfði til sem flestra .
Dæmi um aðgengileg verk eru umritanir fyrir orgel á þekktum hljómsveitarverkum og meðal slíkra er umritun á Lærisveini galdrameistarans eftir Dukas sem leikin verður af Leo van Doeselaar .
Verk eftir konur Af fjölmörgum tónleikum sumarsins má nefna þá sem Sigrún Magna Þórsteinsdóttir , organisti Akureyrarkirkju , heldur en á þeim mun hún leika verk eingöngu eftir konur og einnig eru forvitnilegir tónleikar Láru Bryndísar Eggertsdóttur og saxófónleikarans Dorthe Højland því Lára ætlar að halda efnisskránni leyndri og segir það nauðsynlegt til að hún gangi upp .
Þá mun Björn Steinar Sólbergsson frumflytja glænýtt verk í sumar eftir Hreiðar Inga og á kórtónleikum sumarsins syngur hinn tvítugi kammerkór Hallgrímskirkju , Schola cantorum .
Dagskrá Alþjóðlegs orgelsumars má finna á listvinafelag.is .
helgisnaer@mbl.is 