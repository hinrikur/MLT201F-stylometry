Niðurstöður rannsókna Ragnhildar Guðrúnar Finnbjörnsdóttur á mögulegum áhrifum loftmengunar á heilsufar benda til tengsla tvennskonar umferðartengdra loftmengunarþátta við versnandi sjúkdómseinkenni þeirra sem þjást af hjartaöng , í formi úttektar hjartalyfja .
Einnig fundust tengsl á milli brennisteinsvetnis og heilsufarsbresta , einkum meðal karlmanna og eldri einstaklinga .
Bergþóra Jónsdóttir bj@mbl.is Þetta eru fyrstu íslensku rannsóknirnar þar sem skoðað er samband loftmengunar við heilsuvísa með því móti sem Ragnheiður gerði þær .
Að sögn hennar var markmið rannsóknanna að skoða hugsanleg heilsufarsáhrif skammtíma útsetningar loftmengunar af völdum umferðar og jarðvarmavirkjana á íbúa Reykjavíkursvæðisins .
Ragnhildur Guðrún varði doktorsritgerð sína í lýðheilsuvísindum þann 16. júní síðastliðinn .
Hún ber heitið : Skammtíma loftmengun í Reykjavík og heilsufarsvísar , úttektir lyfja , dánartíðni og komur á sjúkrahús .
( Short-term air pollution in Reykjavik and health indicators drug dispensing , mortality , and hospital .
) Ritgerðin er samantekt á þremur lýðgrunduðum rannsóknum sem birtar hafa verið í þremur ritrýndum tímaritum erlendis .
Niðurstöður allra rannsóknanna byggjast á íslenskum gagnagrunnum einstaklinga 18 ára og eldri sem bjuggu á höfuðborgarsvæðinu á rannsóknartímanum .
Versnandi heilsufar Ragnheiður Guðrún fann tengsl á milli umferðartengdrar loftmengunar og versnandi sjúkdómseinkenna þeirra sem þjást af hjartaöng .
Ef umferðarmengunin hækkaði þá varð aukning á bilinu 10-14% í hjartalyfjaúttektum við þessum sjúkdómi .
Um er að ræða óson- og niturdíoxíð-mengun í andrúmsloftinu .
Mengunargögnin eru fengin frá Umhverfisstofnun sem sér um loftgæðamælingar á ákveðnum svæðum í höfuðborginni .
Þau voru borin saman við fjölda daglegra hjartalyfjaúttekta á tímabilinu 2005-2009 .
Einnig fannst samband á milli brennisteinsvetnismengunar og dauðsfalla af náttúrulegum sökum í Reykjavík á tímabilinu 2003-2009 .
En það fannst ekkert samband á milli umferðarmengunar og dauðsfalla .
Aukningin sem fannst var einkum yfir sumarmánuðina og hjá eldri einstaklingum og karlmönnum .
Tengslin voru sterkust þegar styrkurinn fór yfir lyktarmörkin ( 7 míkrógrömm á rúmmetra ) .
Úr gögnum frá árunum 2007-2014 fannst einnig samband á milli brennisteinsvetnismengunar í andrúmsloftinu og koma og innlagna á Landspítala háskólasjúkrahúsi vegna hjartasjúkdóma .
Þegar brennisteinsvetni fór yfir lyktarmörkin var 5-10 % aukning í komum og innlögnum vegna hjartasjúkdóma .
Eins og í fyrri rannsókn , þá var sambandið sterkara hjá eldri einstaklingum og karlmönnum .
Þónokkuð vitað um loftmengun Helstu niðurstöður eru því þær að það fannst samband á milli brennisteinsvetnismengunar og dauðsfalla , einkum yfir sumarmánuðina , meira hjá körlum og eldri einstaklingum .
Eins fannst samband á milli brennisteinsvetnismengunar og koma og innlagna á spítala .
Ragnheiður segir að þónokkuð sé vitað um heilsufarsleg áhrif umferðartengdrar loftmengunar en ekki er eins mikið vitað um möguleg áhrif brennisteinsvetnismengunar á heilsu .
" Vegna þess að þetta er fyrsta rannsóknin sem hefur verið gerð á þennan hátt hér á landi þarf að álykta með varúð hvort um sé að ræða raunverulegt orsakasamband eða ekki .
Samt sem áður gefa niðurstöðurnar til kynna möguleg neikvæð heilsufarsleg áhrif umferðarmengunar og brennisteinsvetnis á heilsu manna .
Til að geta ályktað frekar um sambandið er nauðsynlegt að rannsaka þetta nánar , " segir Ragnheiður .
Lýðheilsuvísar Embætti landlæknis gaf út safn lýðheilsuvísa í fyrsta sinn þann 6. júní síðastliðinn .
Tilgangurinn með því er að veita yfirsýn yfir lýðheilsu í hverju umdæmi fyrir sig í samanburði við landið í heild .
Einnig að auðvelda sveitarfélögum og heilbrigðisþjónustu að greina stöðuna í sínu umdæmi .
Með því móti er betur hægt að finna styrkleika og veikleika og skilja þarfir íbúanna þannig að hægt sé að vinna saman að því að bæta heilsu og líðan .
Samkvæmt heimasíðu Landlæknisembættisins liggur mikil vinna að baki safni lýðheilsuvísa .
Við val á þeim var sérstaklega horft á þá þætti heilsu og líðanar sem fela í sér tækifæri til heilsueflingar og forvarna .
