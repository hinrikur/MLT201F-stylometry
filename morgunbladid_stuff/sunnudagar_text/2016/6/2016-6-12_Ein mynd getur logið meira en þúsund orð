Hinn heimskunni Magnum-blaðaljósmyndari , Steve McCurry varð uppvís í síðasta mánuði að meiriháttar fölsunum á ljósmyndum .
Hann notaði tölvuforritið Photoshop til að breyta myndum sínum á þann hátt sem brýtur allar reglur blaðaljósmyndunar .
Trúverðugleiki margra ljósmynda hans er nú dreginn í efa og blaðaljósmyndarar eru slegnir .
Ásdís Ásgeirsdóttir asdis@mbl.is Öll heimsbyggðin hefur séð ljósmyndina sem prýðir forsíðu National Geographic af stúlku frá Afganistan með stingandi græn augu .
Steve McCurry á heiðurinn af henni og mörgum annarra heimsfrægra ljósmynda sem birst hafa víða um heim .
Í síðasta mánuði á stórri sýningu á verkum hans rak ítalskur ljósmyndari , Paolo Viglione , augun í eitthvað furðulegt á einni ljósmyndinni .
Það leit út eins og gulur skiltastaur stæði út úr fæti á manni einum .
Hann skrifaði um þetta á bandarísku bloggsíðunni PetaPixel og vakti greinin mikla athygli og reiði í ljósmyndasamfélaginu en McCurry þótti þarna brjóta siðferðileg lög blaðaljósmyndunar .
Strax fóru menn að draga í efa sannleiksgildi annarra mynda hans en síðan upp komst um McCurry hefur hann eytt myndum mörg ár aftur í tímann af vefsíðu sinni .
Hvað má og hvað má ekki Fréttaveitur og myndabankar um víða veröld leyfa notkun forrita á borð við Photoshop og er viðurkennt að breyta myndum upp að vissu marki .
Í frétta- og heimildaljósmyndun gilda strangar reglur varðandi hvað sé leyfilegt .
Það má alls ekki hreyfa við pixlum myndarinnar og hafa ljósmyndarar verið útilokaðir frá keppni eða sviptir verðlaunum hafi þeir orðið uppvísir að slíku .
Í reglum AP-fréttaveitunnar um blaðaljósmyndir stendur : " AP-myndir verða alltaf að segja sannleikann .
Við lögum ekki eða á stafrænan hátt breytum innihaldi ljósmynda á neinn hátt .
Engu má bæta við eða taka eitthvað út af ljósmynd í stafrænni vinnslu .
" Sjónrænn sögumaður Margir blaðaljósmyndarar og fræðimenn telja að vegna tilkomu stafrænnar tækni sé blaðaljósmyndun sem fag að hverfa og ný starfsgrein að líta dagsins ljós .
Ótvíræðir kostir fylgja nýrri tækni en galli fylgir gjöf Njarðar .
Sannleiksgildi mynda rýrnar og ljósmyndun er nú á allra færi ; aðeins þarf að eiga snjallsíma .
Telja margir í blaðaljósmyndarastéttinni að gamla starfsheitið eigi ekki lengur við en nýtt starfsheiti gæti verið stafrænn blaðamaður , margmiðlunarblaðamaður eða sjónrænn blaðamaður .
Engu að síður verður sá ljósmyndari sem birtir myndir í fjölmiðlum , hvað sem hann kýs að kalla sig , að lúta þeim lögmálum að hreyfa ekki við pixlum .
Skiptir þetta gríðarlegu máli fyrir trúverðugleika ljósmynda en það hefur verið umræðuefni allt frá upphafi ljósmyndunar .
Í gamla daga var hægt að hafa áhrif á myndir í myrkvakompu upp að vissu marki .
Með tilkomu stafrænnar tækni í faginu hafa tækifærin til lagfæringa og fölsunar breyst svo um munar .
Að treysta fréttamyndum Myndlæst fólk í hinum vestræna heimi veit að myndum úr heimi tískunnar og fræga fólksins er oft og tíðum breytt , en þegar um fréttamyndir er að ræða , býst fólk ekki við slíkum tilfæringum .
Við vitum að tískuljósmyndari vinnur sínar myndir mikið í tölvu og við vitum að slíkar myndir sýna ekki allan sannleikann .
En í heimi fréttamennskunnar viljum við geta treyst á sannleiksgildi ljósmynda .
Þeir skrásetja söguna í myndum ; stríð , fátækt , hörmungar , slys , stóra viðburði í heimi stjórnmála , íþróttir og fleira sem ratar í fjölmiðla .
Þetta eru myndir sem við viljum trúa og treysta að séu sannar .
Vissulega hafa blaðaljósmyndarar ákveðið svigrúm til að vinna myndir sínar í tölvunni ; skerpa , laga til liti , skera , lýsa eða dekkja .
Þetta eru allt viðurkenndar aðferðir blaðaljósmyndara þó að sitt sýnist hverjum um hversu langt megi ganga .
En það er algjörlega fráleitt að fjarlægja hluti eða fólk úr ljósmyndum sem eiga að birtast í fréttamiðlum .
Það er þá hrein og klár fölsun .
Að " leikstýra " fréttinni Að sama skapi þykir ekki siðferðilega rétt að stilla upp senum sem lesandinn er látinn trúa að séu sannar .
Þá er að sjálfsögðu átt við beinar fréttamyndir en ekki portrett eða viðtalsmyndir .
Tökum dæmi ef þú ætlar að sýna margmenni í strætó sem er ekki til staðar .
Þá er ekki í lagi að hóa í vini þína og henda þeim í strætó og birta fréttamynd sem sýnir að alltaf sé troðið í strætó .
Annað myndi hér gilda um tímaritsskreytimynd um margmenni í strætó .
Þannig á fréttaljósmyndarinn ekki að vera leikstjóri frétta sinna .
Fólk almennt hefur góðan lesskilning á ljósmyndir og sér alveg muninn á þessu .
Þess vegna eru svo mikil vonbrigði fyrir blaðaljósmyndaraheiminn að uppgötva að einn af þeim virtustu hefur gerst sekur um að brjóta þessar tvær meginreglur í blaðaljósmyndun .
Annars vegar að tölvuvinna myndir upp að því marki að þær eru beinlínis falsaðar og hins vegar að stilla upp senum sem lesendinn er látinn halda að séu raunverulegar .
Þegar farið var að kanna gamlar myndir kom í ljós að þær voru algjörlega leikstýrðar og uppstilltar eins og dæmi af mynd af konu með barn sem bíður eftir lest .
Bak við hana stendur maður með þrjár ferðatöskur á höfðinu .
Komið hefur í ljós að fólkið var ráðið til verksins og að allar þrjár ferðatöskurnar voru í raun tómar .
Hvergi kom fram í texta að myndin væri uppstillt .
Fólk hvarf af myndum Eftir að ítalski ljósmyndarinn sá gula staurinn úr fæti mannsins voru aðrar myndir McCurry dregnar fram í sviðsljósið og grandskoðaðar .
Ekki einungis kom í ljós að margar myndirnar voru leikstýrðar heldur hafði fólk hreinlega verið fjarlægt , óæskilegir hlutir eins og ljósastaurar eða borð hurfu og hús jafnvel látin hallast .
Á frægustu mynd McCurry af Afgan-stúlkunni hafði hann bætt við glampa í augnkróki hennar .
Það var meiriháttar skandall í uppsiglingu .
McCurry svaraði ásökunum á þennan hátt að mistök hefðu verið gerð í myndvinnslunni sem hann kom ekki að en bætti við að hann teldi sig vera listamann og liti á sig sem sjónrænan sögumann .
Hann afsakar sig með því að afsala sér þessum blaðaljósmyndaratitli og skýlir sér á bak við það að vera sjónrænn sögumaður sem þarf þá ekki að lúta ströngum kröfum blaðaljósmyndunar .
Að vera sjónrænn sögumaður er alls ekki það sem fólk taldi McCurry vera ; hann var talinn vera blaðaljósmyndari og virtur sem slíkur .
Á sama tíma og hann skellir skuldinni á myndvinnslufólk segist hann taka ábyrgðina á sig og lofar að koma í veg fyrir að slíkt endurtaki sig í framtíðinni .
Í viðtali við Time segir McCurry : " Ég hef alltaf látið myndirnar mínar tala sínu máli en nú skil ég að fólk vill að ég setji mig í einhvern flokk þannig að í dag myndi ég segja að ég væri sjónrænn sögumaður ( visual storyteller ) .
" Hann ítrekar að fyrir utan stuttan tíma á blaði í Pennsylvaniu hafi hann ekki verið fastur starfsmaður hjá neinum fjölmiðli .
Hann bætir við : " Þegar ég horfi til baka og íhuga ástandið , þrátt fyrir að mér fannst að ég mætti gera það sem ég vildi við myndirnar mínar í myndbyggingu og fegurðarskyni , þá sé ég nú hversu ruglingslegt það er fyrir fólk sem heldur að ég sé enn blaðaljósmyndari .
" Var hún með græn augu ? Ljósmyndari Verdens Gang í Noregi , Terje Bringedal , sem hitt hefur McCurry nokkrum sinnum segir í viðtali við journalisten.no nýlega : " Að hann skuli segja að hann sé ekki lengur blaðaljósmyndari ...
hann var það þegar myndirnar voru birtar .
Þetta eru mikil vonbrigði og ég er hissa á að maður sem hefur verið svona lengi í faginu skuli gera svona .
Hvenær byrjaði hann á þessu ? Maður spyr sig hvort forsíðan ( af Afgan-stúlkunni ) sé líka fölsuð .
Var hún með græn augu í raun og veru eða var því líka breytt ? Hún er í raun með græn augu en nú setur maður spurningarmerki við allar hans myndir .
Þetta hefur allt að gera með trúverðugleika blaðaljósmyndarans .
Það er verið að plata lesendur sem ekki lengur geta treyst á að myndirnar séu ekta .
Ein mynd getur logið meira en þúsund orð .
" 