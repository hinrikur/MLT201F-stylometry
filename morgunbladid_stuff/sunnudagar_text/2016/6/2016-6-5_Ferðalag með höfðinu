Þegar Árni Sæberg varð fimmtugur fyrir tíu árum ákvað hann að halda upp á áfangann með því að ferðast um landið og taka ljósmyndir .
Til að trufla ekki einbeitinguna hafði hann með sér þögla týpu sem ekki var líkleg til að grípa fram í fyrir honum í tíma og ótíma .
Það er gínuhöfuð .
" Ég er lesblindur og hugsa í myndum en ekki orðum .
Þannig kviknaði þessi hugmynd ; að fara í ferðalag með höfðinu , " útskýrir Árni sposkur á svip .
Höfuðið átti með öðrum orðum að vera þema og tengja saman myndirnar í röðinni .
Þá vantaði bara höfuð og því bjargaði vinkona hans , Anna Ringsted , sem á þeim tíma var með verslunina Fríðu frænku .
Höfuðið er úr postulíni , þannig að Árni pakkaði því vandlega inn í kassa með bómull .
Síðan var lagt í ' ann .
Allar myndirnar eru teknar á filmu á forláta plötuvél , Wista Field að nafni , og notaðist Árni við þrífót úr tré sem móðir hans heitin hafði gefið honum í fimmtugsafmælisgjöf .
Til að fullkomna gjörninginn brá ljósmyndarinn yfir sig svörtum dúk og vakti fyrir vikið óskipta athygli þar sem fólk varð á vegi hans á ferðalaginu .
Algjör paradís Árni stefndi höfðinu fyrst norður .
Á skaganum milli Eyjafjarðar og Skjálfandaflóa eru mörg há og tignarleg fjöll , Kaldbakur er eitt þeirra .
Á milli fjallanna eru iðjagrænir og gróskumiklir dalir , sem voru byggðir á fyrri öldum en eru allir komnir í eyði .
Úti fyrir mynnum dalanna eru víkur fyrir opnu hafi og með undirlendinu sem fylgir þeim kallast þeir í einu lagi Fjörður .
" Þetta er algjör paradís á jörð , Þórsmörk norðursins , og vel við hæfi að byrja þarna , " segir Árni .
Af öðrum áningarstöðum má nefna Strandirnar , sem hafa verið í miklu uppáhaldi hjá Árna allt frá því hann fór að venja komur sínar þangað þegar hann var á varðskipunum í gamla daga .
" Þá féll ég fyrir Ströndunum , " segir Árni , sem byrjaði að taka ljósmyndir er hann starfaði hjá Landhelgisgæslunni árið 1979 .
Einnig var áð í Dýrafirði , en Árni var á sinni tíð í skóla á Núpi .
" Ég hef sterkar taugar til Dýrafjarðar , ekki er hægt að hugsa sér betri stað fyrir góðan námsmann ! Gamla eyðibýlið Arnarnes rétt hjá Núpi er í sérstöku uppáhaldi , en búið var þar þegar ég var þarna í skóla .
" Þá drap Árni niður fæti í Krýsuvík .
" Þar eru falleg fjöll og þar hvílir vinur minn Sveinn Björnsson , listmálari og lögreglumaður .
" Árni endaði á hálendinu en viðurkennir að hann eigi enn eftir að framkalla myndirnar þaðan .
Þær bíða enn í ísskápnum .
" Ég reikna fastlega með að þær verði eins og gott rauðvín .
" Árni segir verkefnið hafa verið ofboðslega skemmtilegt .
" Ég gleymdi mér á löngum köflum ; gleymdi jafnvel að borða heilu dagana .
Það er engu líkt að vera úti í náttúrunni og bíða , jafnvel tímunum saman , eftir skýjunum og réttu birtunni .
" Árna þykir upplagt að dusta rykið af þessum myndum á sextugsafmælinu , tíu árum eftir að þær voru teknar , og frumsýna þær í Morgunblaðinu , þar sem hann hefur unnið frá árinu 1984 .
" Í haust ætla ég svo að opna heimili mitt og sýna gestum og gangandi 25 myndir úr þessari seríu .
Maður verður ekki sextugur nema einu sinni .
" orri@mbl.is 