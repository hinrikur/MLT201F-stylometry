Næsta fimmtudag , 23. júní , ganga Bretar að kjörborðinu til þess að svara spurningunni um hvort þeir vilji yfirgefa Evrópusambandið eða vera áfram innan vébanda þess .
Nú á lokasprettinum virðist þeim , sem fara vilja , hafa vaxið ásmegin og víst að næstu dagar verða afar spennandi .
Ekki aðeins fyrir Breta , heldur alla Evrópu , Ísland þar með talið .
Andrés Magnússon er blaðamaður á Englandi og fjallar hér um þessa hatrömmu og hugsanlega afdrifaríku kosningabaráttu .
Spurningin um Evrópusambandið er veigamesta ákvörðunin , sem lögð hefur verið fyrir breska kjósendur allt frá árinu 1975 , þegar þeir samþykktu með 67% hluta atkvæða að vera áfram í Efnahagsbandalagi Evrópu ( EBE ) , sem þá hét .
Segja má að atkvæðagreiðslan nú sé raunar enn mikilvægari en sú fyrri , því á þessu 41 ári , sem síðan er liðið , hefur Evrópusamstarfið stigmagnast með hverjum sáttmálanum á fætur öðrum og Evrópusambandið nú fremur ríkjasamband en það tollabandalag , sem fyrri kynslóð samþykkti .
Hvernig það gerðist , nánast sjálfkrafa , og ávallt án þess að þjóðin væri höfð með í ráðum , er sennilegast ein helsta undirliggjandi ástæða atkvæðagreiðslunnar , þó að ýmislegt annað kunni að vera mönnum ofar í huga .
Stuðningur við Evrópusambandið hefur lengi verið dræmur hjá Bretum .
Helstu stuðningsmenn þess hafa jafnan haft fyrirvara um það , enginn talar um Evrópuhugsjónina í alvöru og menn segja fátt hástemmdara en að ESB sé skárra en ekkert .
Eftir að kosningin um veru Breta í sambandinu komst á dagskrá á liðnu ári skýrðust línur þó töluvert , aðallega að því leyti að fleiri tóku á sig rögg og játuðu stuðning við það að Bretar yrðu áfram aðildarþjóð ESB .
Sú hneigð var þó ekki mjög víðtæk , rétt dugði til þess að þoka fylgjendum aðildar upp í svipað hlutfall og andstæðingum .
Andstæðingar í sókn Undanfarin misseri hafa fylgjendurnir oftar verið rétt yfir andstæðingunum , sem hugsanlega vakti hjá þeim falskt öryggi .
Þar inn í kann einnig að spila að í Lundúnaþorpinu er stuðningurinn við ESB-aðild mjög afgerandi .
Annars staðar á landinu er miklu jafnara og á landsbyggðinni er andstaðan víða mjög mikil .
Í kosningabaráttunni undanfarnar vikur hefur einnig mátt greina einn höfuðmun á fylgjendum og andstæðingum aðildar .
Þrátt fyrir að andstæðar fylkingar hafi hvorug náð miklu flugi í baráttunni blasir við að það er meiri eldmóður í andstæðingum aðildar , fylgjendurnir hafa verið miklu rólegri , stundum eins og þeir nenni þessu varla .
Kannski það segi eitthvað , en andstæðingarnir virðast líka skemmta sér betur í baráttunni .
Af hvaða völdum , sem það nú er , þá er það óumdeilanlegt að skoðanakannanir hafa sýnt mikla fylgisaukningu hjá andstæðingum aðildar síðustu daga .
Svo mikla að sérfræðingar tala um að það þurfi einhvern meiri háttar viðburð eða áfall til þess að koma í veg fyrir sigur þeirra , sem vilja að Bretar gangi úr Evrópusambandinu , en þeir hafa samkvæmt síðustu könnun 6% forskot .
Kannski .
En það er rétt að hafa í huga að skoðanakannanastofurnar bresku hafa ekki staðið sig vel í að spá fyrir undanfarnar kosningar .
Bara alls ekki .
Og í kosningum af þessu tagi hafa þær engin viðmið .
Svo spennan eykst .
Kosið þvert á flokka Rétt eins og árið 1975 tekur breska ríkisstjórnin afstöðu til málsins .
Stefna ríkisstjórnarinn er eindregið sú að mæla með að Bretar verði áfram í Evrópusambandinu og hefur raunar ýmsum komið á óvart hversu ákaflega David Cameron forsætisráðherra og ríkisstjórnin hafa beitt sér í kosningabaráttunni .
Hins vegar hafa þingmenn Íhaldsflokksins og ráðherrar hans frítt spil um afstöðu sína , sem hefur valdið töluverðum núningi innan ríkisstjórnarinnar og þingliðsins , en margir búast við því að þeir reikningar verði jafnaðir með einhverjum hætti , ekki löngu eftir kosningarnar í næstu viku .
Verkamannaflokkurinn er í orði kveðnu hlynntur aðild , en hefur ekki beitt sér mikið í kosningabaráttunni .
Flestir telja að í hjarta sínu sé Jeremy Corbyn , hinn róttæki formaður Verkamannaflokksins , andstæður aðild – nóg hefur hann í fyrndinni hallmælt Evrópusambandinu – en hann hefur verið afar máttlaus í stuðningi sínum til þessa .
Í raun má segja að mun meira hafi borið á einstökum þingmönnum Verkamannaflokksins , sem berjast gegn aðildinni .
Þetta fálæti stjórnarandstöðunnar snýst þó ekki nema að hluta um afstöðuna í Evrópumálunum , því Verkamannaflokkurinn er í sárum eftir afhroðið í þingkosningunum í fyrra og formannskjörinu , sem sigldi í kjölfarið .
Þar var Corbyn kjörinn fyrir tilstilli aðgerðarsinna og villta vinstrisins í flokknum , en þingflokkurinn er mestallur mótsnúinn honum , verkalýðshreyfingin er tvístígandi og óþurft Jezza Corbyn er eitt hið fáa , sem forverarnir Tony Blair og Gordon Brown eru sammála um .
Verkamannaflokkurinn er svo upptekinn af innri meinum sínum , að hann getur lítið aðhafst á hinu stóra sviði stjórnmálanna .
Innanflokksátök íhaldsmanna Margir hafa orðið til þess að kvarta undan því að þessar kosningar séu í raun innanflokksvandamál Íhaldsflokksins , sem fyrir sögulega tilviljun hafi orðið að vanda alls landsins .
Auðvitað er það ekki svo einfalt , en það er mikið til í því að málið varði íhaldsmenn sérstaklega .
Evrópumálin hafa verið fleinn í holdi Íhaldsflokksins um langa hríð og þessi kosning hefur einnig orðið til þess að draga fram klofning í forystu flokksins .
Þannig er Boris Johnson , hinn litskrúðugi fyrrverandi borgarstjóri Lundúna , helsti talsmaður þeirra sem vilja fara úr ESB .
Sá gamansami náungi hefur ekki aðeins sýnt á sér nýjar og alvarlegri hliðar í kosningabaráttunni , heldur hefur hann einnig sýnt að hann á erindi í ýmsa landshluta , þar sem enginn utan Verkamannaflokksins hefur fengið áheyrn í marga mannsaldra .
Baráttan hefur einnig dregið í ljós ýmis leiðtogaefni íhaldsmanna önnur , eins og Michael Gove dómsmálaráðherra og Priti Patel atvinnumálaráðherra , sem bæði lögðu höfuð sitt að veði með því að fara gegn vilja Camerons .
Cameron fullyrðir að hann sé ekki hrifnari af ESB en áður , en hann segist fullviss um að réttara sé að reyna að breyta sambandinu innan frá en yfirgefa það .
Hann segir að auk mögulegra efnahagsáfalla , sem geti fylgt úrsögn , steðji ótal aðrar hættur að , sem kalli á nána samvinnu við granna og vini á meginlandinu .
Þar nefnir hann hryðjuverkaógnina , flóttamannavandann , steyting Pútíns og svo framvegis .
Gagnvart slíkum vanda þurfi vestrænar lýðræðisþjóðir Evrópu að standa saman og hann fullyrðir að Bretar séu sterkari innan Evrópu en utan .
Loks sé hagsæld Bretlands til framtíðar nátengd helstu mörkuðum þeirra handan sundsins .
Boris og félagar gefa lítið fyrir þessi rök .
Þeir segja fullreyndar tilraunir Breta til þess að breyta ESB , þeim sé öllum hafnað ( 72-0 fyrir Brussel ! ) og ekki minnsta tillit tekið til breskra hagsmuna .
Þeir segja fráleitt að vinir og grannar hætti samstarfi á öryggissviðinu þó að Bretar gangi úr ESB , til þess séu ótal samningar og stofnanir aðrar , ekki þá síst Atlantshafsbandalagið ( NATO ) .
Efnahagstengslin segja þeir ekki þurfa að breytast , ESB beri að semja við Breta um það og fremur ótrúlegt sé að sambandið leggi nýjar hömlur á viðskipti þar á milli í ljósi þess að Bretar kaupi miklu meira frá meginlandinu en meginlandsbúar af Bretum .
Andstæðingarnir neita því ekki að úrsögninni kunni að fylgja ýmislegt ómak eins og við allar breytingar , en fullyrða að ávinningurinn til lengri tíma verði margfaldur .
Kannanir benda til þess að almenningur fallist á það , hafi trú á bresku efnahagslífi , en óttist efnahagsöngþveiti á meginlandinu og afleiðingar þess .
Síðasti sjens Boris Johnson hefur sagt að úrsögn úr ESB sé síðasti möguleiki margra Breta til þess að ná yfirráðum í málum , sem þeim sé verulega annt um og nefnir í því samhengi dómstólana , landamærin og lausn undan afskiptum framandi skriffinna af daglegu lífi fólks .
Eins og dæmin sanni gefist tækifæri til slíks ekki oft , en eins og horfi með þróun Evrópusamrunans kunni þetta að vera í síðasta sinn .
Umfram allt snúist þetta þó um lýðræðið , að kjósendur fái að velja valdhafana og kjósa þá af sér þegar þeim býður svo við að horfa .
Þess sé enginn kostur undir yfirvaldi ESB .
Boris neitar því ekki að markmið Evrópuhugsjónarinnar séu göfug , en að einfaldar hugmyndir um fríverslun og lýðfrelsi hafi afmyndast í óskapnað , sem hafi það beinlínis að markmiði að verða ólýðræðisleg Bandaríki Evrópu .
Þaðan komi um 60% árlegrar löggjafar Breta og kostnaðurinn vaxi ár frá ári .
Sumum kynni að þykja það þolandi ef Evrópusambandið skilaði árangri , en það væri öðru nær , efnahagur Miðjarðarhafslandanna væri í rúst fyrir þess tilverknað og Evrópusambandið sá heimshluti , að Suðurskautslandinu undanskildu , þar sem efnahagslíf væri í mestum doða .
Á sama tíma stæði það í vegi þess að Bretar gætu náð fríverslunarsamningum við lönd eins og Bandaríkin og Kína , en meira að segja Ísland hefði náð samningi við Kína Evrópusambandslaust ! Það hefur enda verið vinsælt viðkvæði í hópi þeirra , sem vilja ganga úr ESB , að það sé ekki vegna þess að þeir vilji einangra sig frá Evrópu , heldur vilji þeir opna sig gagnvart umheiminum .
Þeir minna á að Evrópusambandsaðildin hafi orðið til þess að tengslin við samveldislöndin gömlu hafi rofnað með ýmsum hætti og vinnumarkaðsreglurnar hafi í reyndinni mismunað fólki eftir uppruna , án þess að markmiðin hafi í nokkru verið blandin kynþáttafordómum .
Í orði kveðnu , bæta sumir við .
Hræðsluáróður David Cameron og sveinar hans virðast hafa ákveðið að sigurvænlegast væri að beita sömu aðferð og naumlega dugði til sigurs í sjálfstæðiskosningu Skotlands .
Hún fólst í að hamra á slæmum efnahagslegum afleiðingum og óvissu , sem fylgdi úrgöngu .
Að þessu sinni var gengið enn lengra í hræðsluáróðrinum og alls kyns mögulegar ( og ómögulegar ) afleiðingar úrsagnar úr ESB taldar upp sem óhjákvæmilegar afleiðingar .
Þar virtist ekkert undanskilið , hvorki vínskortur né 3. heimsstyrjöldin .
Þessar miklu hrakspár virðast hins vegar ekki hafa virkað sem skyldi .
Þvert á móti hafa þær fremur minnkað trúverðugleika forsætisráðherrans mikið .
Skoðanakannanir gefa ótvírætt til kynna að kjósendur hafi ekki verulegar áhyggjur af hinum efnahagslegu afleiðingum og leggi ekki mikinn trúnað við tölfræði Camerons og Osborne fjármálaráðherra .
Síðasta útspil Osborne , sem var að hóta refsiskatti ef þjóðin kysi rangt , virðist raunar hafa haft þveröfug áhrif , almenningur talar um að hann þurfi að fara og í þinginu kraumar uppreisn meðal stjórnarþingmanna fyrir vikið .
Á hinn bóginn eru það enn og aftur innflytjendamálin , sem mest hreyfa við kjósendum .
Þau eru flókin og afstaða manna alls ekki á eina lund hvað þau varðar .
Vandi Camerons er hins vegar sá að hann hefur engan trúverðugleika eftir á því sviði .
Meðal kosningaloforða hans voru mjög eindregnar tillögur og nákvæmar tölur um innflytjendur , sem hafa í engu gengið eftir .
Öðru nær , allt bendir til þess að ríkisstjórnin hafi enga stjórn á straumi innflytjenda frá ESB .
Og fyrir því finna menn .
Ekki mjög á atvinnulífi ( ef nokkuð ) , en þeim mun meira á opinberum innviðum , heilbrigðiskerfinu og hinu félagslega , sem víða hafa ekki annað hinum aukna fjölda .
Cameron úr leik ? Það var einmitt hræðslan við innflytjendamálin og hvernig UKIP virtist vera að saxa á Íhaldsflokkinn vegna þeirra , sem gerði það að verkum að Cameron hét þessum kosningum upphaflega .
Svona í og með til þess að losna við að taka afstöðu til þeirra .
Það hefur hins vegar allt snúist í höndum hans .
Ekki endilega þannig að Íhaldsflokkurinn gjaldi fyrir , þó að hann verði vafalaust nokkurn tíma að jafna sig eftir hörð innanflokksátök , nei , það er miklu frekar að Cameron sjálfur hafi lagt svo mikið að veði að hann muni mest gjalda þegar upp er staðið .
Eiginlega óháð því hvernig kosningarnar í næstu viku fara .
Cameron forsætisráðherra hefur áður sagt að hann hyggist ekki sækjast eftir forystuhlutverki í stjórnmálum eftir þetta kjörtímabil , svo ef hann hefur sigur gæti hann hugsanlega setið það út .
En þá þurfa menn að taka með í reikninginn að um 80% félaga í Íhaldsflokknum eru á móti aðild og sennilega meirihluti þingmanna ef á reynir .
Honum gæti því vel verið ýtt af stalli verði aðildin ofan á .
Og ef þjóðin samþykkir að fara úr ESB er sjálfhætt , það getur tæplega komið í hans hlut að semja um útgönguna .
Hvernig sem fer blasir við að Evrópusambandið verður ekki samt eftir .
Þó að aðildarsinnar fái sigur hefur svo mikil gagnrýni komið á ESB í kosningabaráttunni — líka hjá fylgismönnum aðildar — að óhugsandi er annað en að þær kvartanir verði teknar upp á vettvangi þess .
Ef ekki verður orðið við þeim frekar en fyrri daginn mun baráttan fyrir úrsögn vafalaust hefjast á ný .
En ef það fer á hinn veginn , ef Bretar ákveða að taka hatt sinn og regnhlíf ...
þá verður Evrópusambandið og Evrópa ekki söm eftir .
Ægivald Þjóðverja verður enn augljósara og lítil von til þess að efnahagsvandræðin lagist skjótt .
Á hinn bóginn gæti Brexit orðið öðrum þjóðum fordæmi , um að það sé hægt að kjósa um aðildina og jafnvel hafna henni , án þess að himinn og jörð farist .
Inni Útflutningsstörf háð aðild Helstu viðskiptalönd eru í ESB Auðvelt að vinna og búa erlendis Samþætting hagsmuna Öflugri í Evrópu Úti Óþolandi lýðræðishalli Landamærin treyst Fullveldismál Kostnaður Opnir gagnvart umheiminum Hvað gerist við Brexit ? Svörin við því hvað gerist við Brexit hafa verið harla óljós .
Evrópusinnarnir vilja skiljanlega lítið ræða það umfram það að segja að við taki upplausn og illdeilur við meginlandið .
Fylgjendur úrsagnar úr ESB eru aftur á móti hreint ekki á einu máli um framhaldið og hafa því ekki eytt miklum tíma í að ræða það , svona umfram það að benda á að langflest ríki heims plumi sig alveg ágætlega utan Evrópusambandsins .
Fyrir Íslendinga er hollt að fylgjast vel með því öllu , tengslin milli landanna eru veruleg og viðskiptahagsmunir miklir .
Tvíhliða samningar Margir hafa bent á að fyrir liggi sáttmálar , sem skuldbindi ESB til þess að semja við Breta í góðu um viðskilnaðinn og að þar á meðal beri þeim að veita þeim aðgang að innri markaðnum .
Það er á hinn bóginn alls ekki í hendi og í Brussel segja embættismenn að Bretar geti ekki vænst neinna vettlingataka ef til úrsagnar kemur .
EFTA og EES Ýmsir fylgismenn úrsagnar hafa minnt á að Noregur og Sviss standi utan Evrópusambandsins og séu samt með þeim ríkjum heims þar sem hagsæld og velsæld standi í mestum blóma .
Þeir huguðustu hafa jafnvel minnst á íslenska efnahagsundrið hið nýja ! Ljóslega kemur vel til greina fyrir Breta að ganga í EFTA á nýjan leik og láta á það reyna hvort EES-samkomulagið rúmi þá einnig , sem yrði því vitaskuld mikil lyftistöng .
EBE II Margir fylgismenn úrsagnar taka fram að þeir myndu gjarnan vilja vera í því Efnahagsbandalagi Evrópu sem þeir gengu í 1975 .
Það séu seinni tíma viðbæturnar og hið yfirþjóðlega vald , sem þeir séu á móti .
Sumir þeirra hafa talað fyrir því að endurreisa það , slíkt gæti jafnvel gerst innan vébanda ESB , sem þá yrði " tveggja gíra " .
ESB hefur til þessa tekið slíku fjarri , en eftir Brexit kynni það að komast til umræðu á ný .
Ekki er ósennilegt að ríki eins og Holland og Danmörk yrðu spennt fyrir slíku , jafnvel Svíþjóð og fleiri er fram í sækir .
Það er t.d. eftirtektarvert að jafnvel í Frakklandi er hreyfing fyrir atkvæðagreiðslu um ESB og samkvæmt skoðanakönnunum nýtur sú hugmynd verulegra vinsælda .
NAFTA eða Samveldið Alls kyns hugmyndir aðrar hafa verið nefndar , eins og t.d. aukaaðild að NAFTA ( ekki sennileg að svo stöddu ) , endurnýjað efnahagssamstarf við Samveldislöndin ( mögulegt en takmarkað og tímafrekt ) eða sérstakt fríverslunar- og efnahagssamstarf enskumælandi ríkja beggja vegna Atlantshafs og í Eyjaálfu ( ekki óhugsandi en mjög háð pólitísku andrúmslofti í Bandaríkjunum ) .
