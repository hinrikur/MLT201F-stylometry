Hvar liggja mörkin á milli þess að leggja eðlilega og manneskjulega rækt við unað og ánægju og þess að gangast þessum eiginleikum hömlulaust á vald ? Því munu sex listamenn reyna að svara í verkum sínum á sýningunni Nautn / Conspiracy of Pleasure í Listasafninu á Akureyri sem verður opnuð um helgina .
Erla María Markúsdóttir erla@mbl.is Þessi sýning er búin að vera í eitt og hálft ár í undirbúningi og kom þannig til að Anna Hallin og Guðný Kristmannsdóttir fóru að velta fyrir sér nautninni sem þema og útgangspunkti , " segir Hlynur Hallsson , safnstjóri Listasafnsins á Akureyri um sýninguna Nautn / Conspiracy of Pleasure sem opnuð verður í dag .
Hann er sýningarstjóri ásamt Ingu Jónsdóttur , safnstjóra Listasafns Árnesinga , en sýningin verður einnig sett upp í Hveragerði í byrjun árs 2017 .
" Þetta er eitthvað sem mætti gera meira af .
Auðvitað verður sýningin ekki alveg eins , enda ólík rými , en hún byggist á sömu verkum , " segir Hlynur .
Hin ýmsu lögmál og birtingarmyndir nautnar eru útgangspunktur sýningarinnar .
Anna og Guðný fengu til liðs við sig fjóra aðra listamenn sem þeim fannst passa inn í þemað .
Að sögn Hlyns mega sýningargestir búast við að sjá fjölbreyttar hliðar nautnarinnar á sýningunni .
" Nautn er eitthvað sem við öll verðum fyrir áhrifum af .
Oft tengir maður nautn við eitthvað jákvætt , eins og að njóta matar eða lystisemda lífsins , en nautn er líka oft eitthvað eins og ofgnótt og fíkn .
Það sér maður svolítið vel í verkunum þeirra allra , en á mismunandi hátt , enda eru þetta ólíkir listamenn .
" Mörkin túlkuð á ljóðrænan hátt Listamennirnir sex munu sýna ný verk þar sem þeir fjalla um hugtakið , hver frá sínu sjónarhorni og forsendum , og efna til orðræðu um hlutverk nautnar í heimspekilegu , listrænu og veraldlegu samhengi .
Í verkunum má sjá þráhyggjukenndar birtingarmyndir neysluhyggju og kynlífs í samtímanum , holdið í myndlistinni , mannslíkamann sem táknrænt fyrirbæri og innblástur eða einfaldlega hina frumstæðu nautn sem oft fylgir listsköpun , glímunni við efni og áferð , áráttu og blæti .
Á sýningunni er hinum ýmsu spurningum velt upp .
Hvenær verður eitthvað að blæti ? Hver er munurinn á munúð og ofgnótt , erótík og klámi , löngun og fíkn , háleitum markmiðum og firru ? Hlynur segir að á sýningunni sé mikið unnið með þessi oft óljósu mörk .
" En á ljóðrænan og beinskeyttan hátt .
Listamennirnir velta fyrir sér áróðri og þessum gildrum neysluhyggjunnar og þjóðfélagsins yfirleitt .
Þau vinna með afar ólík efni , málverk , skúlptúra , teikningar , ljósmyndir og innsetningar .
Þetta verður mikið samsafn af allskyns nautnum frá ýmsum hliðum .
" Alls munu sex listamenn sýna verk sín .
Tveir þeirra , Guðný Kristmannsdóttir og Birgir Sigurðsson , eru á heimaslóðum .
" Guðný veltir fyrir sér þessum táknum sem eru í nautninni , hún er mikið að velta fyrir sér kynlífi og nautn í sambandi við það .
Frjósemi er einnig hluti af hennar pælingum , en hún mun meðal annars sýna málverk þar sem kanínur koma fyrir sem ber heitið " Happy Horny Monsters " , " segir Hlynur .
Mörg verk Guðnýjar eru stór í sniðum , en meðal annars verður málverkið " Draumur galtar " á sýningunni , en það er 2,30 x 5 metrar að stærð .
Birgir Sigurðsson kemur inn í myndlistina úr annarri átt , en hann er rafvirki .
Hann mun einnig framkvæma dansgjörning á opnuninni .
" Segja má að verkið hans tengist gjörningnum , það er nautninni sem felst í dansinum og að fá útrás .
Hann hefur einnig verið að velta fyrir sér matarfíkn og tengir hann saman hugmyndir okkar um líkamann og hvernig við erum .
" Nautnin að skapa Anna Hallin , einn af hugmyndasmiðum sýningarinnar , vinnur með postulínsskúlptúra .
" Hún er að fást við hugmyndir um hvernig maður fæst við efni og verður betri í að búa til eitthvað , eins og til dæmis líkama , og hversu langt maður getur náð með það , " segir Hlynur .
Verkin eru innblásin af verkum meistara höggmyndalistarinnar , en útkoman er lífrænni , að mati Hlyns .
" Það má sjá sveppi eða jafnvel varir og aðra líkamsparta út úr verkum hennar og upplifa þannig nautnina í að skapa .
" Verk Eyglóar Harðardóttur eru ekki langt frá verkum Önnu , en hún fjallar einnig um sköpunarferlið .
" Verkin hennar eru þó meira abstrakt .
Hún veltir fyrir sér nautn augnabliksins við að búa til eitthvað .
Hún vinnur með japanskan pappír , gifs og liti .
Það er ekki alltaf auðvelt að tengja verk hennar við nautn en það er áskorun í því að vinna með efni og fá eitthvað út úr því og miðla til áhorfenda , " segir Hlynur .
Helgi Hjaltalín Eyjólfsson vinnur á allt öðrum nótum .
" Hann er að vinna með samfélagið og er með seríu af hryðjuverkamönnum , ISIS liðum , og teikningar þar sem hann veltir fyrir sér hvernig markaðshyggjan setur fram bæði fréttir og vörur , " segir Hlynur .
Verk Helga eru vatnslitamyndir sem sýna hryðjuverkamenn við dagleg störf með vopnin sín .
" Hann er að hugsa um þetta markaðsdrifna samfélag og mælikvarðann á hversu langt við höfum náð , það er hvort við höfum náð markmiðum okkar .
En þá fer maður að velta fyrir sér hver markmiðin eru og hversu göfug eru þau ? " Jóhann Ludwig Torfason vinnur einnig með markaðssetningu en hann hefur lengi verið að vinna með það sem hann kallar Pabbakné , sem er eins konar fyrirtæki .
" Hann setur upp skrifborð eins og hann sé að vinna þar og hengir upp helling af myndum og veltir fyrir sér hvar listamaðurinn standi í því .
Er þetta fyrirtæki eða markaðssetning ? Fagurfræði verka Jóhanns tengir maður við liðinn tíma , jafnvel fagurfræði fimmta og sjötta áratugarins í bland við undirliggjandi húmor en þegar maður kafar dýpra er eitthvað skrýtið í gangi , " segir Hlynur .
Ekki ætlunin að sjokkera Það er ljóst að von er á fjölbreyttri túlkun á eðli og hliðum nautnarinnar í Listasafninu á Akureyri um helgina , og í allt sumar .
Sýningin er opin öllum en Hlynur bendir þó á að sum verkanna eru ekki alveg fyrir viðkvæma , en sýningin sé ekki sett upp til að sjokkera .
" Verið er að fjalla um þessa nautn af einlægni og hvernig hún kemur okkur fyrir sjónir .
Það getur verið eitthvað fallegt og dásamlegt við hana en auðvitað á nautnin líka sínar skuggahliðar .
" Sýningin verður opnuð formlega kl. 15 í dag , laugardag .
Í tilefni sýningarinnar kemur út sýningarskrá með texta eftir Markús Þór Andrésson .
Á morgun , sunnudag , kl. 15 verður svo listamannaspjall .
" Þá fá áhorfendur tækifæri til að spjalla við listamennina og spyrja þá út í pælingar þeirra eða miðlanir , hvert hugsanir þeirra fara með þau þegar þau sjá verkin .
Þetta er gott tækifæri til að heyra um bakgrunn verkanna , " segir Hlynur .
Þá verður heilmikið um að vera í Listagilinu alla helgina , svo sem opnanir í Mjólkurbúðinni og Kaktus .
Sýningin Nautn / Conspiracy of Pleasure verður opin til 21. ágúst og það verður opið alla daga í Listasafninu á Akureyri í sumar .
" Við ákváðum að lengja þann tíma sem opið er í sumar , en opið verður milli klukkan 10 og 17 alla daga .
" Sýningargestir geta einnig kynnt sér sýninguna Arkitektúr og Akureyri sem stendur yfir í Listasafninu á Akureyri , Ketilhúsi og er hin sumarsýning Listasafnsins .
