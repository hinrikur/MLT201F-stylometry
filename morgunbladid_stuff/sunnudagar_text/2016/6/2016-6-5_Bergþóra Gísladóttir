Ég var beðin um að segja hver uppáhaldsbókin væri en fann um leið að mér var það ómögulegt .
Góð bók er eins og börnin mín , ég hvorki get né vil gera upp á milli þeirra .
Kannski eru þær meira eins og vinir sem hafa komið inn í líf mitt á ólíkum tímum , ég hef sótt til þeirra fróðleik , visku , kærleika eða huggun , allt eftir því hvernig á hefur staðið .
Þær eru til staðar í lífi mínu eins og vinirnir , þótt þeir hafi horfið á braut , ég get leitað til þeirra í huganum og átt orðastað við þá .
Reyndar eru bækur að því leyti traustari en vinirnir að þær deyja ekki , þú getur tekið þær fram , flett upp í þeim og skoðað hvernig þetta nákvæmlega var .
Reyndar er góð bók aldrei tvisvar eins , hún skilar alltaf einhverju nýju .
Bókin sem ég er að lesa núna er ein slíkra bóka .
Ég las hana á sínum tíma árið sem hún kom út , 2004 .
Í ljósi ótrúlegra uppgötvana um leynda sjóði sem enginn á langaði mig til að lesa hana aftur núna .
Bókin er eftir Þráin Bertelsson og heitir Dauðans óvissi tími .
Þegar ég las hana á sínum tíma fannst mér hún vera ævintýraleg , ótrúleg .
Hún er um svik og pretti á mér þá óþekktum stærðarskala .
Núna finnst mér að hún gæti eins vel verið sönn .
Þannig eru góðar bækur .
