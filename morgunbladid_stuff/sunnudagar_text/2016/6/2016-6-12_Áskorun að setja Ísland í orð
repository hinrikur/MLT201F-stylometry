Þýski rithöfundurinn Lena Gorelik dvaldi á Íslandi í sex vikur til að vinna að bók þar sem hún glímir við þá þraut að lýsa landinu fyrir blindum ferðalangi án þess að það verði klisjukennt .
Hún hefur búið í Þýskalandi frá því hún var barn en er alltaf minnt á rússneskan uppruna sinn .
Karl Blöndal kbl@mbl.is Þýski rithöfundurinn Lena Gorelik dvaldi sex vikur á Íslandi í apríl og maí .
Bækur hennar nálgast nú tuginn .
Í fyrra kom út eftir hana bókin Null bis unendlich ( Frá núlli út í hið óendanlega ) , sem fjallar um stormasama vináttu Nils og Sanelu , sem missti foreldra sína í átökunum á Balkanskaga á tíunda áratugnum .
Í skrifum sínum fjallar Gorelik mikið um uppruna og þjóðerni .
Foreldrar hennar komu frá Rússlandi en hún er uppalin í Þýskalandi og hefur alið þar manninn .
Á mæli hennar er ekki annað að heyra en að hún sé Þjóðverji en vegna upprunans er henni enn hrósað fyrir að tala góða þýsku og fyrir vikið fékk ein bóka hennar titilinn Sie können aber gut Deutsch ( Mikið ertu góð í þýsku ) .
" Ég finn ekki þörf hjá sjálfri mér til að fjalla um þessi mál , " segir Gorelik .
" Það er hins vegar alltaf verið að nefna þau við mig og þess vegna varð þessi tilvitnun að heiti bókarinnar , Sie können aber gut Deutsch , og nú þegar allur þessi fjöldi flóttamanna kemur til Þýskalands og Evrópu fær umfjöllunarefnið líf í fjölmenningu aukið vægi .
Þess vegna fæst ég við þessar spurningar .
" Gorelik segir að það trufli sig að stöðugt þurfi að greina á milli hver sé þýskur og hver sé ekki þýskur og rifjar upp : " Ég var barn , ellefu ára gömul , rússneskan mín var mun verri en þýskan og ég hafði ekki komið til Rússlands í hálfan áratug og samt var alltaf verið að hamra á þessu .
Á þýsku er til orðið " innflytjendabakgrunnur " ( Migrationshintergrund ) .
Það er þannig skilgreint – þetta er opinber skilgreining – að jafnvel börnin mín , sem eru fædd í Þýskalandi og skilja kannski rússnesku en tala hana ekki og hafa aldrei til Rússlands komið , eru með innflytjendabakgrunn .
Það er engrar undankomu auðið undan þessum merkimiða .
" Snýst um óttann við aðra Gorelik segir að í þessum efnum séu viðhorfin mun lífseigari en á öðrum sviðum lífsins .
" Ég átti til dæmis hund og nú er hann dauður , " segir hún .
" Áður var ég hundaeigandi en nú er ég það ekki lengur .
En ég mun aldrei losna við innflytjendabakgrunninn og börnin mín ekki heldur .
" Gorelik er ósátt við þessa aðgreiningu og að ekki sé hægt að komast undan gömlum skilgreiningum á hvað sé að vera þýskur og ekki þýskur .
Þetta leiði til einföldunar eða smækkunar þar sem einstaklingurinn er settur á ákveðinn bás .
" Þegar ég til dæmis les upp úr skáldsögu snýst það um bókmenntir , " segir hún .
" Fólk getur sagt að upplesturinn hafi verið góður eða spennandi , eða mín vegna að hann hafi verið leiðinlegur og illa skrifaður , mér er sama um það , en fólkið segir bara " Þú ert góð í þýsku " .
Einu sinni las ég upp úr jólasögu sem ég hafði skrifað .
Sagan gerðist í þorpi í Bæjaralandi skammt frá München og fjallaði um rótgróna þýska fjölskyldu .
Þarna var enginn með útlendan bakgrunn , hvorki tyrkneskan né ítalskan , þetta var fjölskyldan Müller í Bæjaralandi .
Þegar ég hafði lokið lestrinum stóð upp kona í salnum og spurði : Að hve miklu leyti finnst þér þú vera rússnesk og að hve miklu þýsk ? Þarna hefði verið hægt að tala um bókmenntir , jólin , jólagæsina , Bæjara , en maður er alltaf smækkaður niður í þetta .
Ég reyni að skrifa gegn þessu .
Að miklu leyti snýst þetta um ótta , óttann við aðra af því að þeir eru framandi .
" Erum ólíkir einstaklingar Gorelik segir að sér finnist sérstaklega mikilvægt að fjalla um þessi mál núna vegna flóttamannavandans .
" Það þarf að draga fram að það eru ekki " þeir " heldur margir og ólíkir einstaklingar alveg eins og við , " segir hún .
" Sumir eru viðkunnanlegir og aðrir ekki , manni þarf ekki að finnast þeir allir æðislegir .
En þetta er ekki gríðarlegur fjöldi hættulegra glæpamanna .
Ég reyni að tala gegn þessu .
" Gorelik segir að málflutningur hennar mæti skilningi en gallinn sé sá að skilningurinn komi oft frá þeim sem hvort sem er hugsi með þessum hætti .
" Þegar ég held fyrirlestur út frá efni bókarinnar Sie können aber gut Deutsch kemur fólk sem er sammála fyrir , " segir hún .
" Sá sem er ósammála kemur ekki .
Ég óttast að við róum alltaf á sömu miðin , við klöppum hvert öðru á öxlina og segjum að þetta sé rétt .
Í Þýskalandi hafa komið út nokkrar bækur þar sem saga einstakra flóttamanna hefur verið sögð .
Önnur kom út um óttann við útlendinga .
En þetta eru alltaf sömu 20 höfundarnir og við þekkjumst allir og erum sammála .
Þeir sem kaupa bækurnar eru þeir sem hvort eð er eru sammála .
Þeir sem vilja að flóttamennirnir verði áfram í Grikklandi lesa þær ekki .
Mér er sem sagt vel tekið en aðeins í ákveðnum hópi .
" Ólíkur skilningur á þjóðerni Þjóðerni er teygjanlegt hugtak .
Oft dugar vegabréf ekki til , jafnvel ekki að hafa fæðst í viðkomandi landi .
" Þetta snýst að miklu leyti um það sem samfélagið hefur komið sér saman um , " segir Gorelik .
" Sá sem til dæmis er fæddur í Bandaríkjunum er Bandaríkjamaður .
Það er þeirra skilningur , þeir líta svo á að sá sem fæðist þar sé Bandaríkjamaður .
Þjóðverjar – ekki allir , en margir – telja að sá sé þýskur sem geti rakið þýskar ættir sínar .
Það dugar til dæmis ekki að ég skrifi bækur á þýsku .
Ég myndi segja að mín þýska væri betri en margra annarra en það dugar ekki .
Þetta snýst að miklu leyti um þann skilning sem lagður er í þjóðernisvitund .
Þýsk þjóðernisvitund byggir á kynslóðunum , ekki á tungumálinu , ekki hvar maður er fæddur , heldur fjölskyldunni , hér var afi og hér var amma .
" - Ekki eru samt allir Þjóðverjar eins .
Hvað á Bæjari til dæmis sameiginlegt með manni frá Bremen ? " Ekkert , þeir skilja jafnvel ekki hver annan , " svarar hún .
" Þegar einhver frá bæverskasta hluta Bæjaralands , til dæmis Garmisch Partenkirchen , kemur til Bremen skilur hann enginn , þá þarf túlk .
Þess vegna eru myndir þar sem töluð er bæverska sýndar með texta þegar komið er norður fyrir Hessen .
Þegar hins vegar Tyrki talar með hreim gengur það ekki .
Þarna verður til goggunarröð .
Bæjari má tala þannig að enginn skilji hann en Tyrki má ekki gera nein mistök .
" Gorelik kom til Íslands fyrir milligöngu Goethe-stofnunar .
Hún lýsir aðdragandanum þannig : " Ég byrjaði fyrir einu og hálfu ári að skrifa skáldsögu þar sem blind sögupersóna fer í ferðalag með manni sem ekki er blindur " segir hún .
" Fyrir mér var mikilvægt að þeir ferðuðust eitthvert þar sem væri mikilvægt að geta séð , þar sem það að sjá væri mikilvægara en gengur og gerist – svipað og að fara heyrnarlaus á tónleika .
Hugmyndir eru eins og leiftur .
Ég velti fyrir mér hvert ég vildi senda sögupersónurnar í ferðalag og datt í hug Ísland og þetta ótrúlega landslag .
Ég hafði aldrei komið til Íslands en þekkti landið af myndum og velti fyrir mér hvernig væri að fara til Íslands og sjá þetta allt saman ekki .
Síðan þyrfti sá sem ekki er blindur að reyna að lýsa þessu öllu saman , finna orð til þess , sem er gríðarlega erfitt .
" Hún sótti í framhaldinu um dvalarstyrk , sem Reykjavík veitir rithöfundum undir þeim formerkjum að hún er menningarborg UNESCO í samstarfi við Goethe-stofnun í Kaupmannahöfn .
Stutt í tilgerðina " Náttúran hér er mögnuð og það er ekkert áhlaupaverk að ætla sér að lýsa henni , " segir hún .
" Það krefst þess að ég fari að bókmenntalegum mörkum mínum .
Ég get sagt að fjöllin séu " stór " en það er svo flatt að það gengur ekki .
Ef maður reynir að ganga lengra í lýsingum er stutt í tilgerðina og þess vegna finnst mér mikil áskorun að glíma við að setja Ísland í orð .
" Þegar Gorelik er spurð hvað hafi komið henni mest á óvart á Íslandi er svarið óvænt .
" Það var þessi mikla ólykt af vatninu , " segir hún .
" Þetta er kannski klisja .
Í fyrstu íbúðinni sem ég var í hérna var engin uppþvottavél og ég gat varla þvegið upp því að það var svo mikil fýla af vatninu .
Ég hafði á tilfinningunni að þegar ég væri búin að þvo matarleifarnar af diskinum mínum væri meiri fnykur af honum en áður .
Ég hef ekki getað vanist þessu .
Flestu venst maður þegar maður dvelur á nýjum stað en í hvert skipti sem ég skrúfa frá krananum hugsa ég með mér að eitthvað sé að .
" Gorelik var hins vegar dolfallin yfir landslaginu .
" Það er kannski klisja , en þessi náttúra ! " segir hún .
" Ég er smám saman að fá á tilfinninguna að þetta sé að venjast , en fyrstu vikurnar leið mér eins og ég væri gangandi eftirmynd af ferðamanninum sem hrópar stöðugt upp fyrir sig af hrifningu .
Fyrst var ég eins og ég væri nýorðin ástfangin og hjartað barðist um , en nú er þetta orðið eins og þegar par er farið að þekkjast betur .
Þá hleypur maður ekki til dyra í hvert skipti sem kærastinn kemur úr vinnunni , til að hrópa hvað maður hafi saknað hans , heldur segir , sæll , hvernig var dagurinn hjá þér .
Nú erum við Ísland komin á það stig , en í fjórar vikur var ég með stöðugan hjartslátt .
" Gorik hélt dagbók um dvöl sína á Íslandi og má finna færslur hennar hér : http://www.lenagorelik.de / 