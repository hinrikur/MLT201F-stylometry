Ummál mittis hefur áhrif á krabbamein í blöðruhálskirtli .
Rannsókn sem Oxford-háskólinn í Englandi gerði á 140.000 karlmönnum frá átta Evrópulöndum leiddi í ljós að ummál mittis hafi áhrif á krabbamein í blöðruhálskirtli .
Þeir sem voru með ummálið yfir 94 cm voru í meiri hættu en aðrir .
Rannsóknaraðilar skoðuðu tengsl á milli mittisummáls karlmanna á sextugsaldri og blöðruhálskirtilskrabbameins yfir 14 ára tímabil .
Á þeim tíma greindust um 7.000 tilfelli krabbameins í blöðruhálskirtli , þar af 934 banvæn .
Rannsakendur komust að því að menn með háan líkamsþyngdarstuðul ( BMI ) og rúmt mittismál voru í meiri hættu á því að fá þessa tegund krabbameins .
Karlar með meira mittismál en 94 cm voru 13% líklegri til að fá blöðruhálskirtilskrabbamein en þeir sem voru með mittismálið 84 cm .
Þetta telja rannsakendur að gefi til kynna að karlmenn sem séu með mittismál stærra en 94 cm séu í meiri hættu á heilsufarsvandamálum en þeir sem hafa minna .
Ár hvert greinast 47.000 karlar í Bretlandi með krabbamein í blöðruhálskirtli .
Meira en 10.800 deyja úr sama sjúkdómi samkvæmt frétt af vef BBC .
Rannsakendur telja líklegt að hormón í fitufrumum sé krabbameinsvaldandi en það hefur ekki verið staðfest ennþá .
Dr Aurora Perez-Cornago frá Oxford-háskólanum segir að til þess að forðast aukna hættu á að fá krabbameinið , sé einfaldlega best að viðhalda heilbrigðri þyngd og eðlilegu mittismáli og þeir sem séu í yfirþyngd ættu að huga að því að gera eitthvað í málunum .
