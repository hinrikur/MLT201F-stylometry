Bókin Tímaskekkjur sem kom út í vikunni kynnir til leiks hvorki meira né minna en tíu ólíka höfunda og flakkar víða , ekki bara milli ólíkra viðfangsefna heldur tímabila mannkynssögunnar – fortíðar , nútíðar og framtíðar – og hinna ýmsu bókmenntagreina .
Bókin er unnin sem lokaafurð námskeiðsins Á þrykk undir leiðsögn Sigþrúðar Gunnarsdóttur , þar sem leiddir eru saman meistaranemar úr fögunum hagnýtri ritstjórn og ritlist .
Blaðamaður hitti Sigþrúði ásamt tveimur aðstandendum bókarinnar og ræddi verkið og ferlið þar að baki .
" Verkefnið er ofboðslega blátt áfram .
Það er að skrifa , ritstýra og búa bók til prentunar .
Farið er í gegnum öll þessi skref í sambandi við bókaútgáfu á nokkrum vikum , sem vanalega taka marga mánuði .
Það er lítið heimsmet í bókaútgáfu slegið á hverju ári , " segir Sigþrúður kampakát með afrakstur nema sinna , en í ár var námskeiðið kennt í fjórða sinn .
Nemendur velja námskeiðið sem hluta af mastersnámi , hvor hópurinn í sínu fagi .
Aðspurðar segja þær Svanhildur Sif Halldórsdóttir og Þóra Björk Þórðardóttir , nemendur í kúrsinum , ekki mikið um samstarf milli deilda af þessu tagi en að það hafi sannað sig í kúrsinum að slíkt geti borið ávöxt .
Bókin Tímaskekkjur er fyrir þær báðar ákveðin frumraun , en Svanhildur var einn af fimm ritstjórum bókarinnar og Þóra Björk meðal höfunda , sem eru tíu talsins .
" Ég hafði ekki gert neitt þessu líkt áður , " segir Svanhildur , en Á þrykk var hennar fyrsta námskeið í námi sínu .
" Hópnum er skellt í djúpu laugina og fær stórt verkefni sem þarf að leysa .
Eins og er í bókaútgáfu almennt þarf hver hópur að finna bestu leiðina við hvert verkefni .
Þótt eitt vinnulag gangi við eina bók gengur það ekki endilega við næstu , " segir Sigþrúður um vinnuna bak við bókina .
" Þetta er organískt og ólíkt í hvert skipti sem þetta er gert , þannig að allir fá þessa virkilega áþreifanlegu reynslu .
" Fékk nýja bleiu þegar John Lennon var skotinn Við lestur bókarinnar gerir ákveðinn tónn vart við sig þótt höfundar séu vissulega ólíkir .
Þannig er staðhæfingin " tíminn er eins og vatnið " endanlega afhjúpuð sem lygi strax á kápu bókarinnar og þjóðsöngurinn sömuleiðis sagður ljúga um tímann í bókinni .
Þá er hver höfundur og ritstjóri kynntur til leiks með skoplegri skírskotun til tímans , eins og Þóra sem " var sennilega að fá nýja bleiu þegar John Lennon var skotinn " .
" Tíminn sameinar alla höfunda bókarinnar .
Það var lendingin að lokum að hann sameinaði okkur , " segir Þóra aðspurð hvað hinir ólíku höfundur bókarinnar eigi sameiginlegt .
" Við skrifum líka um viðfangsefni sem allir eru að bögglast með á borð við einangrun , ástina , það að tilheyra samfélaginu og tilfinningar .
Á tímabili hélt ég kannski að við myndum lenda á einhverju öðru þema en það er gaman að tengja þetta við tíma því sumir skrifa um framtíðina í einhvers konar dystópískri sýn á hana en aðrir leita til fortíðar.Við tækluðum hvaða þema við skyldum velja í einum tíma og svo var ótrúlegt hvað námskeiðið rúllaði smurt án nokkurra árekstra .
" Á fyrstu blaðsíðum bókarinnar er að finna sögur þar sem " é " er skrifað með " je " og talað er um koffort og vistarband .
Seinustu síður hennar minna aftur á móti á vísindaskáldskap .
" Og um miðbikið er flakkað í gegnum períódur og ólíka áratugi á tuttugustu öldinni , " segir Þóra .
Áhættusæknir og tilraunagjarnir höfundar " Það sem sameinar höfundana líka er hið augljósa , að þau eru í mastersnámi í ritlist og hafa þar með komist í gegnum ákveðna síu , þannig að þau eru flink að skrifa , " bætir Sigþrúður við .
" Þau eru jafnframt til í að gera tilraunir , eins og maður er á háskólaárunum .
Maður á ekki að vera fullkominn .
Maður er að prófa sig áfram og vera djarfur .
Ég held það sjáist á textanum að allir sem standa að þessari bók eru tilbúnir til að gefa mikið í og taka áhættu .
" Það kemur saman ofboðsleg þekking þegar fimmtán manns sitja saman með alla sína reynslu og hæfileika .
Galdurinn er svolítið að reyna að nýta allt sem er til staðar en þó þannig að hinir í hópnum læri af því líka , " segir Sigþrúður .
Öll þrep útgáfunnar séu unnin af nemendum og allar ákvarðanir teknar af hópnum .
Bókin samanstendur af ýmsum tilraunum höfunda í smásagnaskrifum , ljóðlist og öllu þar á milli .
Sameiginlegt þema og ritstjórnarvinna skilar sér í heildrænni upplifun , enda þótt línuleg frásögn sé nánast engin kafla á milli .
Ekki fæst séð að það sé einhver ein niðurstaða sem hópurinn kemst að um viðfangsefni sitt , tímann .
" Ritstjórar koma síðan að þessu með því að raða efninu upp og þótt það sé ekki augljóst er sögunum raðað eftir því hvenær sagan gerist og hvert viðhorf hennar er til tímans , " segir Svanhildur Sif .
" Ef maður les bókina í réttri röð getur maður fundið fyrir tímanum en svo getur maður auðvitað líka gripið niður hvar sem er .
Efnið tengist ekki þannig að eitt byggi á öðru , " bætir Sigþrúður við .
Forsjálir bókmenntaunnendur eru hvattir af undirrituðum til að fylgjast með höfundum bókarinnar en þeir eru eftirtaldir : Ásdís Ingólfsdóttir , Birta Þórhallsdóttir , Einar Leif Nielsen , Fjalar Sigurðarson , Jóhanna María Einarsdóttir , Jóhannes Ólafsson , Sigrún Elíasdóttir , Tryggvi Steinn Sturluson , Una Björk Kjerúlf og Þóra Björk Þórðardóttir .
Ritstjórar eru þau Dýrfinna Guðmundsdóttir , Erna Guðmundsdóttir , Kristinn Pálsson , Sandra Jónsdóttir og Svanhildur Sif Halldórsdóttir .
Í netinu ? Eftir Þóru Björk Þórðardóttur Það lagðist yfir gjörvalla heims byggðina ósýnilegur hjúpur með óþekktar bækistöðvar .
Næstum eins og glitrandi vefur köngulóarmannsins tengir það skýjakljúfa í röðum hímir undir rjáfrum heimila .
Spjallar þú stundum við kámugan skjáinn með puttunum við eldhúsborðið ? Rankar við þér maturinn orðinn kaldur og ástin þín farin að hátta ? Hún tekur með lófanum utan um tunglið sem hlustar á taktfastan svanasöng lyklaborðanna .
Dánarfregnir og tímaskekkjur Eftir Jóhannes Ólafsson 4. janúar 1960 grænt tré og brotajárn útlendingur gerir tjónaskýrslu við ævi sína lestarmiði í vasanum aldrei notaður .
