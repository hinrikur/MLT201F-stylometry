Blaðamaður Júlía Margrét Alexandersdóttir julia@mbl.is Það er auðvelt að hrífast af og með Jane Goodall en þrátt fyrir mikla ástríðu og baráttuanda býr hún yfir einhvers konar innri ró sem maður ímyndar sér að einhver öðlist eftir að dvelja langdvölum í nánum tengslum við náttúru og villt dýr .
Þrátt fyrir að tala við fjölmiðla og fólk um allan heim , allan ársins hring , er hún jafngefandi sem þetta væri hennar fyrsta viðtal .
Það er Jane Goodall kappsmál að nýta hverja mínútu til að hvetja fólk til aðgerða til bjargar jörðinni .
Þessi goðsagnakenndi náttúru- og dýraverndunarsinni sem varð heimsfræg fyrir rannsóknir á simpönsum er á leiðinni til Íslands .
Ætli ég ferðist ekki enn meira en poppstjarna .
Í það minnsta koma þær fram á kvöldin en ég er að frá því snemma á morgnana og langt fram á kvöld , " segir hin 82 ára gamla doktor Jane Goodall , einn frægasti dýra- og umhverfisverndunarsinni heims sem heimsækir Ísland í fyrsta sinn í næstu viku .
300 daga á ári er þessi hugsjónakona á ferð og flugi til að vekja jarðarbúa til meðvitundar um umhverfis- og dýravernd og slær ekki slöku við þótt aldurinn færist yfir .
Það er frekar að hún bæti í .
Jane Goodall varð heimsfræg árið 1962 þegar National Geographic birti ljósmyndir af henni , 28 ára gamalli , þar sem hún átti í einstökum samskiptum við villta simpansa .
Fékk umheimurinn þá að vita af því að í Afríkulandinu Tansaníu væri þessi unga breska kona að gera tímamótauppgötvanir á hegðun simpansa .
Með þessum öpum hafði hún þá meira og minna dvalið , í þeirra náttúrulega umhverfi , í tvö ár – fylgst með hegðun þeirra og gert merkilegar uppgötvanir .
Næstu ár og áratugi áttu eftir að verða til sjónvarpsþættir og kvikmyndir um hana og hennar líf sem og fjöldi bóka .
Jane Goodall varð súperstjarna og er í dag meðal annars friðarfulltrúi Sameinuðu þjóðanna .
Jane Goodall dvaldist á þessum tíma og næstu áratugi meira og minna með simpönsunum í Gombe-skóglendinu í Tansaníu þar sem hún stofnaði svo rannsóknarsetrið Gombe Stream .
Í dag heimsækir hún rannsóknarstöðina tvisvar á ári og hún myndi vera þar mun oftar og lengur ef hættuástand ríkti ekki í umhverfismálum eins og hún segir sjálf .
Hún verði að nýta tímann til að ferðast um heiminn og vekja fólk til meðvitundar um jörðina og þá hættu sem hún er í , sem og líf þeirra dýra og manna sem hana byggja .
" Við erum að sjá miklar breytingar verða í jarðríkinu : útrýmingu dýrategunda , eyðingu skóga , mengun á lofti og vatni og svo mætti áfram telja .
Vandamálið er að þrátt fyrir að flestir geri sér grein fyrir þessu og um þetta sé fjallað í fjölmiðlum er fólk ráðþrota .
Því líður eins og það litla sem það gæti hugsanlega gert skipti engu máli .
Svo að í stað þess að gera eitthvað gerir það ekkert , " segir Jane Goodall þegar blaðamaður Sunnudagsblaðs Morgunblaðsins slær á línuna til hennar .
Hún er nýkomin úr stífu ferðalagi og er í smá afslöppun heima við í Bretlandi þar sem hún býr í húsinu sem hún ólst upp í .
Það gefur henni mikið að hitta þar fyrir sömu trén og voru þar þegar hún var að alast upp en systir hennar býr að staðaldri í húsinu með fjölskyldu sinni .
Jane Goodall er aftur á móti eins og fyrr segir lítið heima við .
Þrátt fyrir að henni þyki svo sannarlega ekki gaman að ferðast .
" Nei , það er hræðilegt .
Öll þessi bið , flugvellir , ný hótel .
Sérstaklega varð þetta erfitt eftir 11. september , með hertri öryggisgæslu þyngdust öll ferðalög .
En ég læt mig hafa það .
Ég vil nýta allan tíma sem ég hef til að fræða unga sem aldna því ég er vongóð , ég held að það sé hægt að snúa þessari þróun við .
En ég verð að hafa hraðan á , ég veit ekki hvað ég á mörg ár eftir , það styttist í annan endann .
Ég vildi að ég hefði fleiri ár í þetta .
" Allir geta gert eitthvað Hvar sem Goodall kemur , leitast hún við að leiðrétta þann misskilning að ein manneskja geti ekki gert neitt .
" Sannleikurinn er sá að á hverjum einasta degi getur hver og einn einasti gert eitthvað til að hafa áhrif til góðs á umhverfið .
Það getur virst lítið .
En bara það að hafa í huga hvað við kaupum úti í búð skiptir öllu .
Að kynna sér hvaðan varan er upprunnin , hve langt er hún flutt ? Voru mannúðar- og siðferðissjónarmið höfð að engu í framleiðslunni ? Var í framleiðsluferlinu komið illa fram við dýr eða fólk ? Um leið og við spáum í þetta og ákveðum út frá því hvað við setjum í körfuna erum við að breyta heiminum .
Okkur einföldu lifnaðarhættir geta í hverju skrefi haft áhrif .
" Þetta segir Goodall að eigi stórt erindi við okkur Íslendinga og þjóðir í norðri .
Neyslusamfélög hafi einmitt áhrif með sinni neyslu .
Og hún er vongóð þrátt fyrir allt .
Vongóð um að fólk endurskoði lifnaðarhætti sína en líka vongóð um að fólk grípi til aðgerða .
Enda er reynslan sú að hvar sem hún kemur rúllar einhver bolti eða boltar af stað .
Bæði hefur orðið til Stofnun Jane Goodall , sem hefur það að markmiði að hvetja fólk til að taka virkan þátt í verndun dýra og umhverfis og þá er öflugt ungmennaverkefni , Roots & Shoots , búið að festa rætur í 100 löndum um allan heim .
100.000 ungmenni taka þátt í því og leggja sitt af mörkum í náttúru- og umhverfisvernd .
" Ungt fólk er fljótt að aðlagast breyttum lifnaðarháttum og þessari hugsun um að það sé hægt að koma breytingum áleiðis – og reyndar líka fullorðnir .
Tilgangur minn með öllum mínum ferðalögum er að gefa fólki von og að fólk grípi til aðgerða því það skiptir öllu .
" Þú virðist sjálf vongóð meðan margir umhverfisverndarsinnar eru svartsýnir og segja jafnvel að það sé of seint að snúa þróuninni við – skaðinn sé skeður og jörðinni verði ekki bjargað .
Af hverju ertu vongóð ? " Það verður of seint ef við bregðumst ekki hratt við og ef við höldum áfram á þeirri braut sem við erum á í dag .
Ef við fáum ekki nógu marga til að gera breytingar á sínum lifnaðarháttum og ef við getum ekki fengið fyrirtæki til að breyta stefnu sinni í umhverfismálum og upprætt spillingu í tengslum einstakra fyrirtækja og ríkisstjórna – jú , þá verður það of seint .
En það er ennþá hægt að breyta þessu .
Og það unga fólk sem ég hef kynnst í Roots & Shoots og er til í að bretta upp ermarnar og gera heiminn að betri stað – það gerir mann vongóðan .
Það sem þetta unga fólk hefur áorkað nú þegar er nokkuð mikilfenglegt og þeir sem eru í dag orðnir fullorðnir og ólust upp við að taka þátt í þessum sellum segja að þetta hafi breytt hugsunarhætti þeirra fyrir lífstíð .
Þetta gerir mig vongóða .
Þá hef ég líka mikla trú á mannsheilanum .
Mannsheilinn getur nefnilega gert ótrúlegustu hluti og þegar fólk hefur viljann til að gera eitthvað höfum við séð ótrúlegustu hluti gerast .
Staðir á jörðinni sem mennirnir hafa eyðilagt – þeir hafa verið glæddir lífi á ný þótt það verði kannski ekki eins og það var áður .
En fólkið sem neitar að gefast upp ræðst á þessi vandamál .
" Síðast en ekki síst nefnir Jane Goodall samfélagsmiðlana sem öflugt tæki .
Enginn þurfi að upplifa sig einan með sín hugðarefni og áhyggjur .
" Áður fyrr upplifði fólk sig kannski eitt .
Það hafði áhyggjur af velferð ákveðinna dýrategunda , segjum sem dæmi leðurblakna eða skjaldbakna .
Í dag er hægt að fara á samfélagsmiðlana og finna annað fólk sem þykir líka vænt um leðurblökur og skjaldbökur , mynda hópa og sellur og vinna í sameiningu að verndun þeirra .
Ákvarðanir sem þessar breyta heiminum og þetta lætur fólki finnast það gera gagn .
" Heldurðu að Íslendingar geti breytt einhverju og að hverju ætti þjóð í norðri að vera að einbeita sér ? " Það sem Íslendingar ættu að leggja áherslu á er að skilja hvernig þeirra daglega líf hefur áhrif á gang mála á fjarlægum stöðum .
Vörur sem fluttar eru til landsins – kemur barnaþrælkun eða umhverfisspjöll þar við sögu ? Hugsið um hversu mikið tvö börn á ykkar heimili nota af auðlindum jarðar – það er kannski jafnmikið og 10 afrísk börn .
Og það er hægt að safna peningum til að styrkja verndun jarðarinnar ; umhverfisins , manna og dýra .
Mikilvægast er að gera sér grein fyrir að manns eigin lífsmynstur hefur afleiðingar fyrir aðra í heiminum .
" Ástandið býður ekki upp á slökun með simpönsunum Saga Jane Goodall með simpönsunum sínum í Afríku er ótrúleg en til Afríku fór hún í fyrsta skipti aðeins 23 ára gömul eftir að hafa orðið ástfangin af þessum heimshluta í gegnum sögur á borð við Tarzan .
Dýr áttu hug hennar og hjarta strax frá unga aldri .
Fyrst lá leið hennar til Kenía þar sem hún dvaldist á búgarði vinafólks síns .
Í Kenía kynntist hún hinum heimsþekkta fornleifa- og steingervingafræðingi Louis Leaky sem hreifst af ástríðu þessarar ungu konu sem hafði safnað sér fyrir Afríkuferðinni í nokkur ár .
Fyrir hans tilstuðlan fór hún að fylgjast með og rannsaka simpansa í Tansaníu og eyddi þar samanlagt um 55 árum .
Þær rannsóknir vöktu brátt heimsathygli – bæði aðferðafræðin sem byggðist fyrst og fremst á að fylgjast með simpönsunum úr fjarlægð með sjónauka í byrjun og svo smám saman í meira návígi og skrá niður athugasemdir í stílabók .
Simpansarnir hættu smám saman að forðast Jane og eftir tvö ár fóru þeir að treysta henni og nálgast .
Meðal tímamótauppgötvana Jane Goodall var að simpansar geta nýtt sér verkfæri til mataröflunar en áður var talið að aðeins maðurinn hefði hæfileika til að nýta sér tól og tæki .
Leaky hvatti Goodall til að mennta sig meira og fékk hún inngöngu í doktorsnám í Cambridge án þess að hafa lokið grunnháskólaprófi .
Í því námi tók hún að sjálfsögðu fyrir simpansana en simpansar eru búnir mikilli lærdómsgáfu og eru þeir taldir næstgreindasta dýrategundin .
Jane Goodall hefur á þessum áratugum fært okkur bróðurpart þeirrar vitneskju sem við höfum um simpansa í dag en þeir eiga margar mannlegar hliðar og hafa meira að segja húmor en Jane hefur orðið vitni að því þegar þeir hlæja að klaufaskap barna sinna .
Saknarðu þess aldrei að vera með simpönsunum í skóginum ? " Jú og ég myndi allra helst vilja vera úti í náttúrunni alla daga .
En meðan að heimurinn er á þessari leið er það ómögulegt .
Ég er föst í þessu verkefni .
Ég get ekki farið að slá slöku við og hægja á mér eins og sumir hafa stungið upp á .
Ég fer þó alltaf tvisvar á ári til Gombe og þá tek ég heilan dag bara til að vera úti í skóginum ein með sjálfri mér .
Þannig næri ég sálina , við þurfum öll að gera það til að geta virkað í okkar lífi .
Náttúran hefur heilandi áhrif og flýtir jafnvel bata þeirra sem sjúkir eru .
Hvað mig snertir hefur hún einhvern djúpan andlegan kraft .
Ég finn sérstaklega fyrir þessu í regnskógunum .
Það er áhyggjuefni í raun að fólk , og ekki síst börnin okkar , komist ekki í nægjanlega snertingu við náttúruna .
Það er afar nauðsynlegt að ungmenni sem lifa í borgum komist í snertingu við hana , þó það sé ekki nema að fara í almenningsgarð .
Rannsóknir í Belgíu hafa til dæmis sýnt að skólalóð sem áður var gerð úr steinsteypu en var svo breytt í grænt náttúrusvæði breytti öllu fyrir nemendur .
Það var meiri ró og sátt í skólastarfinu og minna um árekstra milli nemenda .
" Gróteskt ástand í matvælaiðnaðinum Hvað dýravernd snertir telur Jane Goodall að tímarnir séu nokkuð breyttir .
Dýr eigi fleiri talsmenn .
" Við eigum þó enn langt í land .
Í matvælaiðnaðinum er víða afar gróteskt og hræðilegt ástand í framkomu við dýrin sem er einfaldlega ekki hægt að kalla neitt annað en pyntingar .
Sumt fólk segir að því þyki svo vænt um dýr að það bara afberi ekki að heyra af þessu , sé of viðkvæmt .
Gott og vel – en ef þér er raunverulega annt um dýr þá ættirðu kannski einmitt að láta þig þessa hluti varða – og kannski sleppa því að borða kjöt .
En það er pottþétt vitundarvakning meðal fólks og við sjáum það í hertari lögum um dýravernd .
" Hundur sem Jane Goodall átti í æsku kenndi henni það sem barni að það væri ekki svo mikill munur á mannkyninu og öðrum lifandi verum dýraríkisins .
" Hundurinn minn var með persónuleika , hugsanir og tilfinningar og ég áttaði mig mjög ung á því .
Rannsóknir síðustu ára , svo sem á fuglum og kolkröbbum , styðja þetta ; kolkrabbinn er til dæmis einstaklega gáfaður .
" Jane segir að eftirminnilegasti tími lífs hennar verði alltaf árin í skóginum í Tansaníu með simpönsunum .
Það hafi verið töfrum líkast að upplifa þegar þeir fóru að treysta henni og ein apaynjan rétti út ungann sinn í fyrsta skipti og leyfði henni að snerta hann .
Jane Goodall á í sérstökum tengslum við dýr og til eru myndbönd þar sem apar sjást knúsa hana að fyrra bragði og halda þétt utan um hana , jafnvel þeir sem hún er að hitta í fyrsta skipti .
Hún segir að ef hún yrði að lifa aftur yrði þetta tímabil fyrir valinu .
Jane er farin að undirbúa Íslandsferðina en dagskráin er pökkuð af fyrirlestrum og einnig ætlar hún að hitta ungt fólk .
Hún reyni þó hvar sem hún kemur að upplifa smá af landinu .
Hún hefur skoðað myndabækur um Ísland og rætt við fólk um Ísland og er spennt að koma .
En hvað ætlar hún að segja við Íslendinga ? " Ég ætla að segja ykkur frá simpönsunum og hvernig þeir líkjast okkur og hvað aðgreinir okkur .
Ég ætla að tala um hvernig við erum að eyðileggja jörðina okkar og hvað við getum gert til að stoppa það .
Svo reyni ég að gera þetta líflegt með ýmsum forvitnilegum sögum .
Það sem veldur mér mestum áhyggjum í dag og eru stærstu vandamál okkar er fátækt , því hún verður til þess að fólk finnur ekki svigrúm til að spá í umhverfi sitt .
Það kaupir ódýrt inn og spáir ekki í hvernig varan varð til .
Það heggur tré því það er það sem þarf að gera til að lifa af .
Annað atriði er svo að reyna að sannfæra hina ríku um að slá af sínum kröfum – að heimta ekki svona stóran skerf af lífsgæðunum .
Ég hef líka áhyggjur af gífurlegri fólksfjölgun .
Niðurstaða alls þessa eru loftslagsbreytingar sem vofa yfir okkur og eru þegar farnar að hafa áhrif á okkar líf ; maður sér það um allan heim .
Við búum yfir þekkingu , tækni , við eigum peninga og við erum eldklár .
Það skortir einungis viljann .
" Að lokum segir Jane að það þurfi að róa öllum árum að því að minnka grimmd í heiminum ; bæði gegn dýrum og fólki .
" Stundum eru dýraverndunarsinnar sakaðir um að hugsa bara um dýr en ekki fólk .
En málið er að maður þarf að láta sér annt um bæði menn og dýr .
Og oft er mjög auðvelt að stöðva grimmd gegn dýrum – hún er oft hér um bil viðþröskuldinn hjá manni og okkar verk er að gera eitthvað í því .
Það er á hverjum einasta degi hægt að gera eitthvað .
" Opinn fyrirlestur með dr. Jane Goodall verður í Háskólabíói miðvikudaginn næstkomandi , 15. júní , kl. 17.00 .
Allir eru velkomnir og aðgangur er ókeypis .
Að heimsókn dr. Jane Goodall standa Alþjóðamálastofnunin , Líffræðistofa , Stofnun Sæmundar fróða og umhverfis- og auðlindafræði við Háskóla Íslands , Landgræðsluskóli Háskóla Sameinuðu þjóðanna , Landvernd og Líffræðifélag Íslands .
