Manni líður svolítið eins og eina Íslendingnum á Íslandi þessa dagana .
Allir og amma þeirra sleikja sólina þessa stundina í 100% pólýester-treyju , með andlitsmálningu og neglur í fánalitunum , EM strípur í hárinu og auðvitað er enginn edrú .
Það þarf bjór til að kæla niður innri og ytri æsing ( og mikið af honum ) .
Þessi lýsing hljómar náttúrlega svolítið eins og hluti af þjóðinni sé kominn í forgarð himnaríkis .
Er hægt að biðja um eitthvað meira ? Og hvar er smáhesturinn á meðan á þessum ósköpum stendur ? Jú , hann stendur vaktina í Hádegismóum 2 , drekkur vatn , fer snemma að sofa , kælir sig í sjónum á Álftanesi , segir Palla , sem var líka einn í heiminum , brandara og reynir að komast í gegnum dag 13 í sykurleysi .
Samkvæmt skilgreiningunni um gott líf þá ætti hann að vera búinn að finna sér farveg til að enda þetta á einhvern snyrtilegan hátt .
Þess á milli hefur hann reynt að selja sjálfum sér þá hugmynd að allt hér að ofantöldu séu gerviþarfir .
Það sem er frétt er að þetta er alveg ný staða .
Smáhesturinn hefur einhvern veginn alveg verið laus við áhuga á fótbolta og hafði til dæmis aldrei horft á fótbolta í sjónvarpinu þegar Ísland spilaði á móti Portúgal .
Þar sem smáhesturinn býr með miklum fótboltaáhugamönnum hefur hann einhvern veginn sogast inn í stemninguna gegn vilja sínum .
Hann var til dæmis með mikinn dólg á þriðjudaginn og var staddur í World Class á Seltjarnarnesi þegar leikurinn byrjaði .
Þegar smáhesturinn var búinn að gera allar æfingarnar sínar var hann orðinn úrvinda af öllum lóðalyftingunum og þar að auki var hann farinn að finna til svengdar .
Hann neyddist því til að fara heim .
Þegar hann keyrði bílinn inn í innkeyrsluna heyrði hann ópin í sínu fólki út á götu .
Ekki skánaði ástandið þegar inn var komið .
Þar var vægast sagt allt á útopnu .
Það eina sem vantaði var andlitsmálning , bláspreyjað hár og bjór .
Einhverra hluta vegna var smáhesturinn allt í einu sestur í sófann og farinn að fá öran hjartslátt af spenningi ( alveg óvart ) .
Á einhverjum tímapunkti runnu næstum því niður tár á milli þess sem hann kipptist til í sófanum .
Þegar hann horfði yfir stúkuna skildi hann skyndilega hvers vegna allir þarna og amma þeirra hefðu keypt sér landsliðstreyju fyrir leikinn .
Eins ógurlega ólukkuleg og þessi 100% pólýester-flík er þá kemur hún ágætlega út í fjarlægð .
Í réttri lýsingu og stemningu getur nefnilega allt virkað í sjónvarpi .
Sniðið sést ekki á skjánum .
Það að smáhesturinn hafi fattað þetta er pínu gott á hann .
Hans stórbrotna hönnunarhjarta tók nefnilega aukakipp af hryllingi þegar treyjan var kynnt til leiks .
Náði einhvern veginn að yfirtaka ljótasta lit í heimi , Pantone 448C .
Og svo er heldur ekki hægt að segja að það sé gott í þessu – polýester hreinlega framleiðir líkamslykt .
Þegar fólk er búið að drekka 10 bjóra í sól og sumaryl magnast líkamslyktin upp .
Sumum finnst hún reyndar góð – en það er önnur saga .
Nema hvað .
Smáhesturinn getur náttúrlega ekkert farið til Frakklands til að taka þátt í gleðinni því ...
haldið ykkur nú .
TREYJAN ER UPPSELD ! Og það er náttúrlega ekki hægt að láta sjá sig í borgaralegum klæðnaði í forgarði himnaríkis .
martamaria@mbl.is 