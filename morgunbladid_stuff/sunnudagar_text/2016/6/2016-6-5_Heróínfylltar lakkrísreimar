Stundum hugsa ég með mér hvað lífið væri frábært ef ég væri karl .
Ef ég væri karl væri ég alltaf ótrúlega ánægður með allt sem ég gerði .
Ef enginn hefði orð á því hvað ég byggi yfir miklum yfirburðum myndi ég til dæmis sjá til þess að láta alla í kringum mig vita hvað ég væri töff .
Og absalút hvað fæðing mín inn í þennan heim hefði mikil áhrif á söguna í heild sinni .
Ég hjólaði í öll verkefni og efaðist aldrei um hvort ég gæti gert A , B eða C. Ég myndi láta heiminn vita að ég væri meistarinn meðan ég sperrti út á mér brjóstkassann og fengi mér annan bjór .
Mér varð hugsað til þess á dögunum þegar ég fékk beiðni frá konu / stelpu um að eyða út mynd af henni af Smartlandi Mörtu Maríu .
Konan / stelpan tjáði mér að hún liti út fyrir að vera allt of södd á myndinni .
Þetta var allt rugl og átti ekki við nein rök að styðjast .
En ...
eftir að feitabollumyndin birtist af mér á um það bil hálfsíðu í Morgunblaðinu árið 1999 veit ég hvernig konum líður þegar þær lenda í þessum agalegu aðstæðum og því svaraði ég full af skilningi og ýtti á " eyða " hnappinn í kerfinu .
Eftir að hafa unnið í fjölmiðlum í bráðum tvo áratugi er ég hætt að kippa mér upp við svona beiðnir .
Þær fæ ég í tíma og ótíma , á öllum tímum sólarhrings .
Ef ég væri ekki með símann á " silent " á nóttunni myndi ég ekki sofa fyrir ófriði af þessum toga .
Á ferlinum minnist ég þess varla að hafa fengið slíka beiðni frá karlmanni , nema kannski með einni undantekningu .
Ef mig misminnir ekki var ég einu sinni beðin um að eyða út mynd af karli sem hafði mætt alveg flottastur á þorrablót Stjörnunnar og fengið bakþanka þegar rann af honum .
Mögulega sást kannski pínulítið að hann var ekki að fara keyrandi heim af blótinu .
Þegar ég hringi í karla og bið þá um að koma í viðtal hef ég aldrei fengið þau svör að þeir séu ekki nógu vel fyrirkallaðir eða að það henti betur að tala við mig í næstu viku þegar þeir eru búnir í klippingu .
Ég verð að játa að þegar ég hitti karla tek ég lítið eftir hverju þeir klæðast eða hvort þeir séu nýkomnir úr klippingu .
Ég tek aftur á móti eftir hvernig þeim gengur að koma hugsunum sínum í orð , hvort þeir hafi x-factor og hvort þeir séu skemmtilegir og fái mig til að hlæja .
Annað skiptir eiginlega engu máli .
Konur ættu að pæla meira í orðunum og minna í umgjörðinni ( ég veit þetta kemur úr hörðustu átt ) .
Vissulega getur klæðaburður ýtt undir sjálfstraust og auðvitað er fátt skemmtilegra en að kaupa sér nýja kjóla og töskur – ég veit allt um það .
En fötin sjálf ein og sér hjálpa ekki neitt ef konunni liggur ekkert á hjarta .
Það stelur enginn gínunni úr búðinni til að taka hana með sér í partí þótt hún sé í flottustu fötunum .
Þegar við byrjum að tala okkur niður og höldum að allur heimurinn sjái að við höfum borðað heilu baðkörin af heróínfylltum lakkrísreimum síðan þær komu á markað ( með tilheyrandi þyngdaraukningu ) er ágætt að minna sig á eitt .
Flestir eru bara að hugsa um sjálfan sig og taka ekki eftir neinu í kringum sig og alls ekki hvort þú hafir fitnað um 800 grömm eða ekki .
