Ég fór á námskeið um Guðrúnu frá Lundi hjá Endurmenntun í vetur og þar tókum við meðal annars fyrir Afdalabarn , sem er fljótlesin en skemmtileg saga sem ég hafði ekki lesið áður einhverra hluta vegna .
Í framhaldi af því fór mig að langa til að lesa bækur Guðrúnar frá Lundi aftur og tókst að ná í Dalalíf og Tengdadótturina og las þetta alltsaman .
Þetta var yndisleg upprifjun , þetta eru svo skemmtilegar og hlýjar bækur og vekja upp svo margar minningar .
Ég er alin upp í sveit og þekki svo margt af því sem hún er að tala um því það eru svo margar sögur í sögunum hennar Guðrúnar .
Ég var unglingur þegar ég las þessar bækur fyrst og mér fannst þetta ótrúlega gaman að lesa þær aftur og eiginlega meira gaman heldur en þegar ég las þær fyrst .
Ég kom miklu gagnrýnni núna að bókunum en þegar ég las þær sem unglingur , en þá las maður allt sem til var .
Það var margt í bókunum sem ég var búin að steingleyma og svo tók ég sérstaklega eftir mörgum persónum núna , sem ég hafði ekki tekið eins mikið eftir þegar ég las bækurnar fyrst .
Nú er næst á dagskrá að ferðast um æskuslóðir Guðrúnar í Skagafirði , um sögusviðið , mig langar að skoða mig um þarna um kring .
