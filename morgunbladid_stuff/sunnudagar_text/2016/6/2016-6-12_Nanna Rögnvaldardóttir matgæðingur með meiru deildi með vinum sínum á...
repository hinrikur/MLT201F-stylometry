Nanna Rögnvaldardóttir matgæðingur með meiru deildi með vinum sínum á Facebook ágætis prinsippi sem hún hefur : " Drakk tvö rauðvínsglös í samkvæmi áðan og svo labbaði ég framhjá fatabúð og sá kjól í glugganum sem var bara akkúrat ég , sko .
Og ef öðruvísi hefði staðið á hefði ég allavega farið inn og mátað hann .
En ég er með prinsipp um að ég kaupi aldrei neitt – og allavega alls ekki föt – ef ég er búin að drekka meira en eitt vínglas .
Þetta er mjög praktískt prinsipp og ef ég hefði það ekki ætti ég til dæmis einhvers staðar sérlega glæsilegar og rándýrar röndóttar buxur sem ég gengi sennilega aldrei í , sem mér tókst að stoppa sjálfa mig í að kaupa í búð í Amsterdam eftir að ég kom úr móttöku í kóngshöllinni þar sem ég hafði lent í árekstri við Beatrix drottningu ( það var samt hún sem rakst á mig ) .
Svo að þetta er gott prinsipp .
En ég fer samt kannski á morgun og máta kjólinn .
" Andrés Jónsson almannatengill átti afmæli í gær og hann byrjaði afmælisdaginn sinn eins hann byrjar alla aðra daga : " Elska að geta labbað í vinnunna á morgnana en heimiliskötturinn Rasmussen vill alltaf slást í förina .
Tekur stundum 15-20 mín .
að slíta hann af sér .
Velti fyrir mér hvað nágrannarnir hugsa þegar þeir sjá mann í jakkafötum með skjalatösku í hnipri bak við bíl , í löngum feluleik við köttinn sinn snemma morguns .
" Og sjónvarpsmaðurinn Baldvin Þór Bergsson hóf bókmenntaumræðuþráð á Facebook þar sem umræðuefni var skáldsagan Undirgefni eftir Michel Houellebecq sem kom úr í Frakklandi á síðasta ári .
Hann segir hana óttalegt drasl sem hafi " álíka forspárgildi og kaffibolli " og bætir svo við : " Ef þú hefur gaman af því að lesa bækur um miðaldra franska karlmenn í tilvistarkreppu sem vilja sofa hjá ungum konum og sakna þess tíma þegar kynjahlutverkin voru gamaldags þá skaltu lesa hana .
En þetta með múslimana er algjört rugl .
Hefðu alveg eins getað verið geimverur eða froskar .
Það hefði verið jafn trúverðugt .
" Þessari niðurstöðu andmæla meðal annarra Þorleifur Örn Arnarsson leikstjóri : " Þarna er ég ekki sammála þér .
Ég held reyndar að henni sé hampað fyrir rangar sakir .
Það sem er merkilegt við þessa bók er ekki forspárgáfa hennar framtíð Evrópu ( sem er þvæla og versti hluti bókarinnar ) , heldur getuleysi karlaveldisins og flótti þess og svo gleðilegt samþykki á trúkerfi sem getur svo viðhaldið því .
Ég var verulega hugsi eftir þann lestur , en hraðlas lélega apocalipse-kaflana .
" 