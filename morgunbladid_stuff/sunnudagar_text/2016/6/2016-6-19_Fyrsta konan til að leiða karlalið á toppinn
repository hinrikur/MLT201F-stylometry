Kvenkyns þjálfarar í karllægum heimi knattspyrnunnar eru ekki margir .
Ekki virðist skipta máli hvort um er að ræða karlalið eða kvennalið , stærstur hluti þjálfaranna eru karlar .
Knattspyrnuþjálfarinn Chan Yuen-ting braut því blað í íþróttasögunni á dögunum þegar hún varð fyrsta konan til að stýra karlaliði í efsta sætið í efstu deild í heimalandi sínu Hong Kong .
Yuen-ting var raunar fyrsta konan í heiminum til að ná þessum árangri og fékk því símtal frá Heimsmetabók Guinness skömmu eftir sigurinn .
Þess má geta að landslið kvenna í Hong Kong er númer 69 á heimslista FIFA en karlaliðið er númer 143 á sambærilegum lista yfir karlalandslið .
Það er því ef til vill eðlilegt að draga þá ályktun að karlarnir geti lært heilmikið af konunum .
Sá eftir ákvörðuninni í fyrstu Yuen-ting er aðeins 27 ára gömul og þjálfar liðið Eastern sem er meðal þeirra sterkustu í Hong Kong .
Hún tók við liðinu á miðju tímabili í desember á síðasta ári þegar þáverandi þjálfari hætti og flutti til Kína .
" Ég sá eftir því í fyrstu að hafa tekið að mér starf aðalþjálfara liðsins .
Ég var hrædd .
Ég hélt að ég væri ekki nógu góð til að leiða eitt besta liðið í Hong Kong .
Mig skorti reynslu en klúbburinn , starfsfólkið og framkvæmdastjórinn hvöttu mig áfram og studdu mig .
" Spurð um árangur Yuen-ting í viðtali við Guardian segir fyrrverandi FIFA-stjórnarmeðlimurinn Moya Dodd frá Ástralíu að hann komi sér hreint ekki á óvart .
Konur vandfundnar í karlaboltanum " Árangur hennar kemur mér ekki á óvart .
Konur skila almennt árangri sem þjálfarar þegar þær fá tækifæri , " segir Dodd án þess að hika og bendir á máli sínu til stuðnings að sigrar kvenþjálfara séu mun fleiri en fjöldi þeirra ætti að gefa til kynna .
" Við sjáum þetta í kvennaboltanum , þar hafa öll lið sem hafa unnið helstu titla nema einn frá árinu 2000 verið með konu sem þjálfara jafnvel þótt meirihluti þjálfara séu karlar .
" Í karlaboltanum eru konur vandfundnar sem þjálfarar og fá sjaldan tækifæri .
Chan Yuen-ting vonar að velgengni sín verði öðrum innblástur og hvetji fleiri karlalið til að meta konur að verðleikum og velja þjálfara óháð kyni .
" Kannski get ég orðið gott fordæmi.En það fer mikið eftir menningunni .
Það er mikið jafnrétti milli karla og kvenna í Hong Kong .
Við erum jöfn .
Ég er ung og ég er kona en klúbburinn veitti mér tækifæri .
" Það er eftir talsverðu að slægjast að komast að í karlaboltanum sem þjálfari , enda eru launin þar margföld á við það sem gerist hjá þjálfurum kvennaliða .
Moya Dodd kveðst viss um að velgengni Chan Yuen-ting hvetji aðrar konur til að falast eftir þjálfarastöðum karlaliða .
Konur stýra konum til sigurs Fjórir af hverjum fimm þjálfurum í landsliðum kvenna í Evrópu eru karlar , samkvæmt nýrri skýrslu UEFA .
Tekin var saman tölfræði frá öllum aðildarlöndum og kom þá í ljós að aðeins 20% þjálfara landsliðanna , bæði aðalliða og yngri landsliða kvenna , eru konur .
Þetta er athygli vert í ljósi þess að sigursælustu liðum í kvennaknattspyrnu síðustu ára hefur verið stýrt af kvenþjálfurum .
Þýskaland og Bandaríkin hafa nánast skipst á að hljóta helstu titla í kvennaknattspyrnu og hjá báðum þessum liðum eru konur þjálfarar .
Aðeins einu sinni frá árinu 2000 hefur karlþjálfari stýrt kvennalandsliði til sigurs á stórmóti .
Erlent Eyrún Magnúsdóttir eyrun@mbl.is Árangur hennar kemur mér ekki á óvart .
Konur skila almennt árangri sem þjálfarar þegar þær fá tækifæri .
Moya Dodd 