Vélflugur eru um margt ágætar .
Sama á að sjálfsögðu við um mannaðar smávélar .
Um hinar stærri flugvélar þarf ekki að fjölyrða enda öllum augljóst hve mikilvægar þær eru orðnar í samgöngukerfi heimsins .
Svo ómissandi að stundum vill gleymast hin dekkri hlið , mengunin sem af flugumferð hlýst .
Ég hef stundum dásamað suðið í æfingaflugvélunum á Reykjavíkurflugvelli ; finnst þær vera kærkominn vorboði , því í minningunni tengi ég smávélarnar góðu veðri og sumri .
Vonandi verða þær ekki gerðar útlægar af Reykjavíkurflugvelli einsog tillögur hafa verið um .
Og enn á hinum jákvæðu nótum : Svokallaðir drónar , mannlausar vélflugur , færa okkur byltingarkenndar framfarir .
Unnt er mæla og mynda landsvæði , fylgjast með gróðurfari og uppskeru , mannvirkjum , hvort brýr og vegir eru í lagi og er listinn um gagnsemi miklu lengri og á án efa eftir að lengjast .
En öllu má ofgera .
Fyrir nokkrum mánuðum var ég sem oftar að sýna gestum Geysi og Strokk .
Ekki geri ég kröfu um þögn á þessum fjölmenna ferðastað .
En allan tímann sem við staðnæmdumst við náttúruperluna suðaði vélfluga yfir höfðum okkar .
Síðar sá ég að stjórnandinn var á staðnum til að stýra flugunni og láta hana mynda svæðið .
Þetta var í sjálfu sér ósköp saklaust .
En hugsum okkur að flugurnar hefðu verið fleiri og ímyndum okkur að flugnagerið breiddi úr sér og færi suðandi um óbyggðir Íslands .
Allt er þetta spurning um fjölda og magn .
Ein og ein flugvél , sem flýgur yfir gönguleiðir á Ströndum eða rýfur kyrrð Herðubreiðarlinda , er varla til að hafa orð á , en þegar slíkt er orðið að venjubundnu mynstri gegnir öðru máli .
Og er þar komið að tilefni þessara hugleiðinga .
Í vikunni las ég um ákvörðun bandarísku flugumferðarstjórnarinnar að heimila notkun vélflugna í viðskiptum .
Stærðarmörk eru sett en almennt dregið úr hömlum .
Þó er gerð sú krafa að stjórnandinn geti fylgst með flugu sinni öllum stundum og eru þar með settar skorður við vélrænu póstsendingarkerfi sem Amazon og fleiri eru að þróa .
Hvað sem öllum hömlum líður er ljóst hvað bíður okkar .
Verið er að greiða leið vélflugunnar – ekki bara einnar eða fárra heldur gersins alls – inn í tilveru okkar .
Ekki er þetta sérstaklega skemmtileg tilhugsun .
En það er náttúrlega einn kostur í stöðunni .
Ef okkur þykir þetta slæm þróun þá eigum við einfaldlega ekki að láta þetta gerast .
Þá liggur beint við að spyrja hve langt við viljum ganga í nýtingu þessarar tækni og síðan á móti hve mikið við viljum á okkur leggja til að vernda umhverfi okkar og þá ekki síst þann hluta þess sem ég hef grun um að verði vaxandi eftirspurn eftir þegar líður á nýja öld – og það er þögnin .
Í hávaðasömum heimi getur þögnin verið frelsandi .
Og gagnvart þeim sem vilja slá öll verðmæti inn í bókhaldsstærðir , leyfi ég mér að fullyrða að þögnin getur meira að segja orðið gulls ígildi .
