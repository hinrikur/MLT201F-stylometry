Veigar Margeirsson , tónlistarmaður og tónskáld , er fluttur heim eftir tuttugu ár í Bandaríkjunum .
Hann starfar þó mest vestra , þar sem hann á og rekur fyrirtæki sem sérhæfir sig í tónlist fyrir kvikmyndastiklur .
Hann segir íslenskt samfélag hafa breyst nokkuð mikið á þessum tíma og finnur ekki lengur fyrir einangrun .
Orri Páll Ormarsson orri@mbl.is Eftir að Veigar Margeirsson flutti heim fyrir tveimur árum hefur hann oft verið spurður að því hvort hann hafi verið búinn að fá nóg af Bandaríkjunum eftir tveggja áratuga búsetu vestra .
Svo er ekki .
Þvert á móti leið honum ljómandi vel í Los Angeles , var hlaðinn verkefnum , stefndi á ríkisborgararétt og átti ekkert frekar von á því að búa aftur á Íslandi .
Þá gerðist það , fyrir fjórum árum , að Ragnhildur , átján ára gömul dóttir Veigars og eiginkonu hans , Sigríðar Rögnu Jónasdóttur ( alltaf kölluð Sirrý ) , ákvað að flytja heim til Íslands .
" Þetta kom flatt upp á okkur foreldrana enda hafði Ragnhildur alltaf verið svona " California girl " , " segir Veigar .
" Á móti kemur að hún hafði alltaf haldið tungumálinu vel við og vildi prófa að búa eitt ár á Íslandi , áður en það yrði um seinan .
" Til að gera langa sögu stutta kolféll Ragnhildur fyrir Íslandi og sýndi ekki á sér neitt fararsnið eftir ársdvölina .
Eftir að hafa lokið stúdentsprófi frá MH ritaðist hún inn í skapandi tónlistarmiðlun í Listaháskóla Íslands og nýtur sín í botn .
Það var svo árið 2014 að Veigar og Sirrý fóru að hugsa sér til hreyfings , ásamt syni sínum , Viktori Árna , sem nú er þrettán ára .
" Fyrst vorum við raunar að hugsa um að færa okkur um set innan Los Angeles .
Það var svo yfir kaffibolla einn morguninn að ég varpaði fram þessari hugmynd ; að flytja heim til Íslands .
Frúin tók strax vel í það .
" Þú sagðir það .
Ég tek þig á orðinu ! " Þar með var það ákveðið .
Útlendingar í eigin landi Veigar viðurkennir að það hafi verið mikil viðbrigði að koma heim .
" Það tók tíma að lenda á Íslandi og fyrsta árið leið okkur á köflum eins og útlendingum í eigin landi .
Þetta var líka versti veturinn í langan tíma og þótt ég sé enginn sóldýrkandi spurði ég mig oft hvað ég væri að pæla þegar húsið lék á reiðiskjálfi í vetrarlægðunum .
Við bjuggum ofarlega í fallegu fjölbýlishúsi nálægt Elliðavatni þar sem suðaustan-vindarnir blésu óvenju kröftuglega .
" Hann hlær .
En öllum lægðum fylgja hæðir og smám saman lagaði fjölskyldan sig að gamla landinu .
" Okkur líður mjög vel núna og sjáum ekki eftir neinu .
Ísland er á margan hátt frábært samfélag og ég nefni í því sambandi heilbrigðis- og menntakerfið .
Í Bandaríkjunum er ekki sjálfgefið að þú hafir aðgang að þessum kerfum .
Möguleikarnir í námi eru ótrúlega margir hérna og fólki standa allar dyr opnar .
Ég sé það bara á minni fjölskyldu ; konan mín er í fjarnámi í sálfræði við Háskólann á Akureyri , dóttirin í LHÍ og sonur minn var að komast inn í Tónlistarskóla FÍH , en hann spilar á rafbassa .
" Hann segir framfarir hafa verið miklar undanfarin tuttugu ár ; Ísland sé mun meira í takt við tímann í dag .
" Ég man hvað mér fannst ég vera einangraður hérna þegar ég var um tvítugt ; að möguleikarnir væru ekki miklir .
Þessu finn ég ekki fyrir lengur .
Það er allt til alls á Íslandi og fólk farið að hugsa miklu stærra .
" Það á meðal annars við um samgöngur , en margar flugferðir eru á dag til Bandaríkjanna , svo dæmi sé tekið .
Það tengist sprengingu í komu ferðamanna til landsins og Veigar hefur ekki farið varhluta af því , frekar en aðrir landsmenn .
" Ísland er " hot spot " þegar kemur að ferðamennsku .
Það fer ekkert á milli mála .
Það besta sem gat fyrir okkur komið í þessu sambandi var gosið í Eyjafjallajökli .
Bandaríkjamenn vita að minnsta kosti upp til hópa miklu meira um landið eftir gosið .
" Enda þótt Veigar hafi ekki upplifað öryggisleysi vestra kveðst hann að sjálfsögðu vera mun öruggari hér heima , ekki síst um börnin sín .
" Ég missti einu sinni sjónar á stráknum mínum í dýragarði í LA þegar hann var fjögurra ára .
Það voru bara 45 sekúndur en þær voru eins og hálftími .
Ég varð reglulega skelkaður .
Mér hefði ekki liðið eins illa í Húsdýragarðinum í Laugardalnum .
" Túraði með Mezzoforte Veigar fæddist árið 1972 og ólst upp í Keflavík .
Hann lauk burtfararprófi í trompetleik frá Tónlistarskóla Keflavíkur 1992 og ritaðist þá inn í Tónlistarskóla FÍH .
Ekki stóð á verkefnum enda sár vöntun á trompetleikurum sem spiluðu djass .
Viðar Alfreðsson hafði lengi sinnt þeim verkefnum en eftir að hann lagði hljóðfærið á hilluna myndaðist gat .
Eitt eftirminnilegasta verkefnið var að túra með Mezzoforte í nokkrar vikur í Asíu , þar sem Veigar lék bæði á trompet og píanó .
" Eins skemmtilegt og það ævintýri var fann ég að ég væri ekki túrandi tónlistarmaður .
Minn metnaður stóð meira til þess að semja tónlist og vera í stúdíóinu , " segir Veigar .
Haustið 1993 lá leiðin til Boston ásamt unnustunni , þar sem Veigar stundaði nám í eitt ár við Berklee .
Veturinn 1994-95 bjuggu þau Sirrý hins vegar á Íslandi ; hafði þá Veigar misst föður sinn úr krabbameini , auk þess sem unga parið eignaðist sitt fyrsta barn haustið 1994 .
Meðan Veigar bjó á Íslandi spilaði hann meðal annars með Milljónamæringunum .
Sumarið 1995 giftu þau sig og svo lá leiðin aftur út .
Veigar fékk þá svokallaðan Fellowship-styrk gegnum fyrrverandi sendiherra Bandaríkjanna á Íslandi , Charles Cobb , til náms í djasstrompetleik og útsetningum við Háskólann í Miami .
Þar lenti hann í höndunum á Gary Lindsay , prófessor og djassgúrú , sem átti eftir að verða mikill áhrifavaldur í lífi Veigars .
" Gary er stórkostlegur tónlistarmaður og hefur einnig mikla ástríðu fyrir kennslu .
" Ætlaði að vera eitt ár í LA Eftir að hafa lokið meistaraprófi í Miami 1998 ákvað Veigar að fara í sérnám í kvikmyndatónlist í Los Angeles , þar sem kvikmyndatónskáldið Elmer heitinn Bernstein var meðal kennara .
" Upphaflega ætluðum við bara að vera í eitt ár í LA en þau urðu sextán , " segir Veigar .
" Ég er sem betur fer svo lánsamur að eiga alveg einstaka konu sem hefur verið til í ævintýri og heimshornaflakk .
Við hófum okkar samband 19 ára gömul og það verður að segjast eins og er að þetta hefur verið mikil rússíbanareið með miklum hæðum og lægðum .
Án hennar mér við hlið hefði ég sennilega aldrei haldið harkið út .
Við höfum alltaf tekið slaginn saman .
Hvernig sem " viðrar " .
" Veigar byrjaði að vinna sem aðstoðarmaður við útsetningar á tónlist fyrir teiknimyndir en fljótlega kom tilboð sem átti eftir að reynast örlagaríkt .
" Einar Þorsteinsson , vinur minn og klippari í LA , hringdi í mig og sagðist mögulega geta útvegað mér verkefni .
Það vantaði tónlist fyrir stiklu vegna kvikmyndarinnar Baby Boy eftir John Singleton .
Á þessum tíma var ég alveg grænn ; hafði ekki hugmynd um að sérstök tónlist væri samin fyrir stiklur í Hollywood .
Hélt að menn notuðust bara við tónlist úr myndinni , " útskýrir Veigar brosandi .
Svo því sé til haga haldið er stikla ( e. trailer ) stutt myndband sem gert er til að kynna og vekja athygli á væntanlegri kvikmynd .
Aðstandendur myndarinnar voru á höttunum eftir svonefndri stomp-tónlist , sem gæti kallast stapp-tónlist á íslensku , og spurðu Veigar hvort hann væri maðurinn í það verkefni .
" Það er sérgrein mín , " svaraði Veigar án þess að hika .
" Skrökvaði því auðvitað , þar sem ég vildi ekki missa af þessu tækifæri .
Hélt þess utan að ég fengi í það minnsta viku frest til að skila tónlistinni og hefði þannig nægan tíma til að setja mig inn í stomp-tónlist .
" Öðru nær .
" Stórkostlegt .
Þú skilar þá klukkan níu í fyrramálið ! " Veigar kaldsvitnaði og brunaði heim í dauðans ofboði .
" Ég hringdi út um allt eftir leiðbeiningum ; vakti alla nóttina og tókst einhvern veginn að henda einhverju saman , " rifjar hann upp brosandi .
Til að gera langa sögu stutta sló þessi frumraun Veigars í stomp-tónlist rækilega í gegn og var notuð í stiklunni vegna Baby Boy .
Örlög hans voru ráðin .
Margar vökunætur Allar götur síðan hefur Veigar sérhæft sig í gerð tónlistar fyrir kvikmyndastiklur .
Um er að ræða risastórt en mjög sérhæft fag í Bandaríkjunum , en Veigari telst til að um fimmtíu misstór fyrirtæki sérhæfi sig í markaðsherferðum fyrir stóru kvikmyndaverin í Hollywood .
Veigar hefur tekið að sér mörg stór verkefni gegnum tíðina .
Má þar nefna Ocean ' s 11 , Ocean ' s 12 , Batman Begins , Superman Returns , The Dark Night Rises , The Hobbit : An Unexpected Journey og The Lord of the Rings : The Two Towers .
Hann segir það hafa kostað mikla vinnu að hasla sér völl í Hollywood og hann eigi margar vökunætur að baki , auk þess sem hann hafi þurft að sleppa brúðkaupum og jarðarförum .
" Mér leið alltaf eins og ég væri að klípa aftan af ævinni með því að vinna svona mikið en hjá því varð ekki komist .
Við fjölskyldan fórnuðum ýmsu með því að dveljast svona lengi ytra , en fengum margt annað í staðinn .
Sirrý hélt utan um reksturinn og heimilið meðan ég dvaldi langdvölum í hljóðverinu .
Það getur auðveldlega myndast ójafnvægi í fjölskyldulífinu við svona óreglulegan vinnutíma og það jafnast ekkert á við að eiga frábæra konu sem heldur utan um pakkann meðan ég er með hugann við tónsmíðarnar .
" Hann vinnur enn mikið enda þótt það sé heldur minna en á þessum árum .
Veigar hefur löngum gefið sér tíma til að sinna djassinum líka ; semja og útsetja , meðal annars fyrir LA Philharmonic , Hollywood Bowl Orchestra , Pink Martini , Jamie Cullum og Joni Mitchell .
Þar að auki hefur hann samið tónlist við nokkrar myndir í fullri lengd , m.a. íslensku myndina Köld Slóð .
Hann vann einnig til verðlauna á Spáni árið 2011 fyrir tónlist sína úr íslensku stuttmyndinni In A Heartbeat eftir Jón Gústafsson og Karolinu Lewicka .
" Við hjónin stofnuðum fyrirtæki árið 1999 , Presto Music , til að halda utan um reksturinn og höfum rekið það saman síðan .
En svo ákváðum við að venda kvæði okkar í kross fyrir fjórum árum , fara í samstarf með öðrum aðila og setja á laggirnar nýtt fyrirtæki sem sérhæfir sig í gerð tónlistar fyrir kvikmynda- og sjónvarpsstiklur .
" Fyrirtækið heitir Pitch Hammer Music og meðeigandi Veigars og Sirrýar heitir Brian Brasher , einn stofnmeðlima rokkhljómsveitarinnar góðkunnu Creed .
Hætti reyndar " korteri fyrir frægð , " eins og Veigar lýsir því .
" En Brian er svo jákvæður drengur að hann hefur alltaf talað um það sem blessun .
" Allt að hundrað stiklur á ári Auk Veigars og Brashers starfa þrír á skrifstofu fyrirtækisins í Los Angeles , auk þess sem þeir eru með fimm tónskáld í fullu starfi .
Þess utan kemur fjöldi manna að starfinu eftir þörfum ; tónskáld , hljóðfæraleikarar , hljóðblandarar og fleiri .
Veigar áætlar að Pitch Hammer Music komi að áttatíu til hundrað markaðsherferðum á ári .
" Hlutverk okkar er að gera límonaði úr sítrónum , eins og sagt er vestra , " segir hann .
" Margar bíómyndir eru með 2 trailera ; 90 sekúndna teaser trailer og svo 2:30 fullan trailer .
Þar að auki eru oft margir TV-trailerar , þ.e. trailerar sem birtast eingöngu í sjónvarpi .
Stórar myndir gera jafnvel allt upp í 20-30 " TV spots " eins og það er kallað .
Og margir með mismunandi tónlist og mismunandi klipptir .
Allt miðast við ákveðinn markhóp .
Þar að auki eru sumir trailerar með tónlist úr ýmsum áttum .
Kannski efni frá okkur og svo popplag frá Coldplay eða eitthvað slíkt .
" Veigar segir samstarfið við Brasher ganga vel .
" Við smellpössum saman .
Ég er A-týpa en hann B-týpa , þannig að við bætum hvor annan vel upp .
Hann er flinkari í samningum og að fronta fyrirtækið , en ég er meira maðurinn á bak við tjöldin .
" Meðal nýlegra verkefna má nefna Captain America : Civil War , Zoolander 2 , The Jungle Book , The Imitation Game , Spotlight , Alice in Wonderland 2 , Sicario , Mad Max : Fury Road og Deadpool .
Veigar segir ekkert vandamál að sinna vinnunni héðan frá Íslandi .
" Skype , Dropbox og tölvupósturinn gera mér kleift að vera hér .
Að ekki sé talað um hratt internet .
Ég er með hraðara internet hér en í LA .
Ég fer samt reglulega út ; ætli ég sé ekki í LA svona tíu til tólf vikur á ári .
Það er nóg .
Þá gæti ég þess að vera mjög sýnilegur og viðhalda tengslanetinu , sem er auðvitað orðið býsna stórt eftir allan þennan tíma .
Það skiptir máli að hamra járnið .
Manni leyfist ekki að slaka mikið á .
Þetta er stanslaus vinna .
" Hann segir það alltaf hafa unnið með sér að vera Íslendingur í Los Angeles .
Þjóðernið sé framandi og veki forvitni .
Þegar tveir menn séu um verkefni , annar frá Pennsylvaníu og hinn frá Keflavík , hafi menn tilhneigingu til að líta fyrst á þann síðarnefnda .
" Ef þú ert að reyna að koma þér á framfæri í LA og segist vera frá Íslandi færðu mjög líklega athygli .
Það er svo undir þér sjálfum komið að nýta þér þá athygli .
" Darth Veigar Hann segir mikilvægt fyrir alla Íslendinga , hvar sem þeir eru í heiminum og hversu lengi sem þeir dveljast fjarri heimahögum , að muna að þeir eru alltaf fulltrúar Íslands .
" Í mörgum tilvikum erum við örugglega eini Íslendingurinn sem viðkomandi hefur hitt eða kemur til með að hitta um dagana .
Reynum því í öllum bænum að vera almennileg ! " Spurður hvernig Bandaríkjamönnum gangi að glíma við nafnið hans skellir Veigar upp úr .
" Vægar " eða " Vígar " sé ekki óalgengt .
" Annars bendi ég fólki alltaf á að þetta sé sama hljóðið og í Darth Vader ; þá nær það þessu strax .
" Hann hlær .
Veigar skilgreinir tónsmíðar Pitch Hammer Music sem blöndu af tónlist og hljóðhönnun .
Bestu viðbrögðin segir hann eftirfarandi : " Vá , ég veit ekki hvað þetta er en það er geggjað ! " Almenningur hefur oft samband við fyrirtækið vegna tónlistar við einstakar stiklur og þá er tónlistin gjarnan sett inn á Spotify eða iTunes svo að fólk geti notið hennar þar .
" Mikið af okkar efni er reyndar ekki þar því við reynum að halda tónlistinni " exclusive " fyrir kvikmyndaverin .
" Það er síðan merkilegt að 60-70% slíkra beiðna koma frá Mið-Austurlöndum , þar sem Bandaríkin njóta almennt séð ekki mikillar hylli .
" Þótt sambandið sé stirt við mörg af þessum ríkjum elska allir amerískan poppkúltúr .
Það er í það minnsta mín reynsla .
Ímynd Bandaríkjanna í Mið-Austurlöndum hefur verið löskuð allt frá því að George W. Bush var forseti en poppkúltúrinn og afþreyingariðnaðurinn eru til þess fallin að losa um spennu og draga úr fordómum .
Þetta er kannski ekkert rosalega djúpt en eigi að síður staðreynd sem enginn skyldi vanmeta .
Engum er illa við George Clooney og hver getur ekki skemmt sér yfir stórmyndum eins og Star Wars eða Independence Day ? " Segir ekki nei við mömmu ! Rekstur Pitch Hammer Music hefur tekið lungann úr tíma Veigars undanfarin ár .
Núna langar hann hins vegar að fara að sinna sinni eigin tónlist í ríkari mæli .
Hann var einn stofnmeðlima Stórsveitar Reykjavíkur og fékk þá ágætu sveit loksins " undir puttana " á dögunum við prýðilegar undirtektir .
" Það er langt síðan ég hef stjórnað tónleikum en þetta er eins og að læra að hjóla ; það gleymist ekkert .
" Hann getur gjarnan hugsað sér að gera meira af slíku í framtíðinni .
Eins að semja , útsetja og taka upp fjölbreyttari tónlist .
" Ég er með aðstöðu hjá vinum mínum í Stúdíó Sýrlandi og hlakka til að gefa listahlið tónlistarinnar meiri tíma á komandi misserum .
" Þá hefur Veigar verið að kenna meistaranemum í tónsmíðum við Listaháskóla Íslands og kann afar vel við sig í því hlutverki .
Spurður um trompetinn glottir Veigar .
" Trompetinn er harður húsbóndi og maður þarf að halda sér mjög vel við til að vera samkeppnisfær á þeim vettvangi .
En fyrst þú spyrð spilaði ég um daginn á tónleikum með Eldey , kór eldri borgara í Reykjanesbæ .
Mamma er í kórnum og bað mig um þetta .
Maður segir ekki nei við mömmu sína ! " 