Stjórnlyndir menn hafa ekki látið af afskiptum af stjórnmálum þó að níutíu ár séu frá því að þessi orð voru rituð .
Þeir eru enn að og draga ekki af sér þó að nokkur hjálp sé í því fyrir hina frjálslyndari að sú þjóðfélagsskipan sem þeir stjórnlyndustu aðhylltust hafi fallið kylliflöt undan eigin þunga fyrir um aldarfjórðungi .
Fyrir um einni öld var Jón Þorláksson mikill yfirburðamaður í íslenskum stjórnmálum og raunar landsmálum í víðari skilningi .
Hann sinnti mörgum mikilvægum verkefnum fyrir þjóð sína , varð landsverkfræðingur og stóð fyrir miklum verklegum framfaramálum , en hann varð líka þingmaður , fjármálaráðherra , forsætisráðherra og borgarstjóri , auk þess að leiða Sjálfstæðisflokkinn fyrstu árin frá stofnun árið 1929 .
Þeir eru ekki margir sem komist hafa yfir jafnmikið og hrint jafnmiklu í framkvæmd og Jón Þorláksson gerði .
Eitt af því sem án efa auðveldaði honum að vera jafnmikilvirkur og raun ber vitni er að hann hafði þann eiginleika að láta ekki það níð , sem jafnan fylgir störfum þeirra sem aðsópsmiklir eru á landsmálavettvangi , trufla sig .
Þessu lýsti skólabróðir hans þannig í minningargrein : " Hann gat lesið sjóðbullandi níðgreinar um sjálfan sig með ísköldu blóði , fannst víst ekki meira til en þótt akarn hefði fallið í höfuð honum .
Andstæðingum hans tókst aldrei að kvelja hann með öðru en órökvísu og heimskulegu hjali .
" Jón vissi hvað hann vildi Þetta var þýðingarmikið og varð til þess að hann lét ekki níðróginn slá sig út af laginu , en sennilega skipti þó sköpum um hve miklu hann kom til leiðar og hve farsæll hann var í verkum sínum , að hann vissi hvað hann vildi .
Jón Þorláksson hafði skýra meginstefnu sem hann fylgdi í stjórnmálum og hann var ekki aðeins verkmaður mikill , hann skýrði sjónarmið sín einnig í rituðu og mæltu máli sem dr. Hannes Hólmsteinn Gissurarson prófessor hefur unnið þrekvirki við að taka saman og gera aðgengilegt þeim sem annars vissu lítið um mann sem féll frá fyrir rúmum átta áratugum .
Jón fjallaði meðal annars um stjórnmálastefnur ; íhaldsstefnu , umrótsstefnu , frjálslyndi og stjórnlyndi .
Muninum á íhaldsstefnunni og umrótsstefnunni lýst hann þannig að þegar ráða skyldi fram úr einhverju vandamáli , þá spyrði íhaldsstefnan : " Hvað hefir reynst vel á þessu sviði hingað til ? Það , sem vel hefir reynst , viljum vér til fyrirmyndar hafa , viljum varðveita það .
Vér viljum ekki breyta til , nema oss þyki sýnt , að nýjungin sé betri .
En umrótsstefnan festir augun á göllum hinnar eldri tilhögunar , sem einatt verða auðfundnir í þessum ófullkomna heimi , og segir : Burt með það gamla og gallaða , vér viljum reyna eitthvað nýtt .
Sá mismunur á lundarfari , sem hér er lýst , er önnur hin algengasta undirrót flokkaskiptingar í þjóðmálum , þó að slík flokkaskipting geti að vísu risið upp af ýmsum öðrum rótum .
Íhaldsmaðurinn er venjulega aðgætnari og þess vegna oft seinlátari til nýjunganna en umrótsmaðurinn .
En af þessu leiðir líka einatt það , að þegar íhaldsmaðurinn eftir sína nákvæmari athugun er orðinn sannfærður um gildi og gagnsemi einhverrar nýjungar , þá fylgir hann henni fram með meiri festu en umrótsmaðurinn , sem ekki hefir gert eins miklar kröfur til sjálfs sín um rök fyrir nýbreytninni .
Þess vegna vill það einatt verða svo , að íhaldsmennirnir verða duglegri framkvæmdamenn á sviði nýjunganna en umrótsmennirnir , en upptökin að nýjungunum koma oftar frá umrótsmönnunum .
" Að breyta breytinganna vegna Þessi lýsing á íhaldsstefnu og umrótsstefnu á enn vel við .
Þeir eru til nú á tímum sem vilja breyta breytinganna vegna .
Undarlegasta dæmið um þetta er sú hugmynd sem kom upp eftir fall bankanna , að breyta þyrfti stjórnarskránni .
Oft er því haldið fram að allt sé með öðrum hætti hérlendis en erlendis og yfirleitt eru þær fullyrðingar byggðar á þekkingarleysi á því sem gerist erlendis í bland við fordóma og jafnvel fyrirlitningu gagnvart því sem innlent er .
Í þessu tilviki ætti þessi staðhæfing þó við , því að engum öðrum en nokkrum íslenskum umrótsmönnum datt í hug að ráðast ætti í róttækar breytingar á stjórnarskrá þó að bankar hefðu fallið og efnahagur sokkið í djúpa lægð .
Þó bregður svo undarlega við að enginn af þeim sem iðulega halda því fram að allt sé með öðrum hætti hér en annars staðar bendir á hve mjög Ísland hefur skorið sig úr að þessu leyti eftir að bankinn Lehman Brothers í Bandaríkjunum féll .
Og athygli vekur að þrátt fyrir þetta mesta bankafall Bandaríkjanna fer enginn forsetaframbjóðendanna þar fram með þá stefnu að breyta verði stjórnarskránni , jafnvel þó að hún sé öllu eldri en sú íslenska .
Frjálslyndi og stjórnlyndi Auk íhaldsstefnunnar og umrótsstefnunnar voru frjálslyndi og stjórnlyndi þær átakalínur sem Jón leit sérstaklega til í stjórnmálum .
Þessar stefnur skiptu fólki í hópa eftir " mismunandi skoðun á afstöðu félagsheildarinnar eða ríkisvaldsins til einstaklinganna .
Önnur stefnan heldur því fram , að hver einstaklingur eigi að vera sem frjálsastur sinna athafna innan þeirra takmarka , sem lögin setja til varnaðar gegn því , að einstaklingarnir vinni hver öðrum eða félagsheildinni tjón .
Hún lítur svo á , að verkefni ríkisvaldsins sé einkanlega það að vernda heildina gegn utanaðkomandi árásum og einstaklinga hennar gegn yfirgangi lögbrjóta og misendismanna .
Þessi stefna hefir mjög oft kennt sig við frjálslyndið , og er það fremur vel valið heiti , því að frjálslyndið , þ.e. vöntun á tilhneigingu til þess að gerast forráðamaður annarra , er sjálfsagt höfuðeinkenni þess lundarfars , sem markar stefnuna .
Höfuðröksemd þessarar stefnu fyrir málstað sínum er sú , að þá muni mest ávinnast til almenningsheilla , er hver einstaklingur fær fullt frjálsræði til að nota krafta sína í viðleitninni til sjálfsbjargar öðrum að skaðlausu .
Andstæðingar þessarar stefnu eru þeir menn , sem vilja láta félagsheildina eða ríkisvaldið setja sem fyllstar reglur um starfsemi einstaklinganna , banna margt , leyfa fátt og skipulagsbinda allt .
Þeir festa sjónir á því , að þar sem einstaklingsfrelsið er ríkjandi , þar fara mörg átökin til ónýtis , af því að þeim er klaufalega beitt .
Þeir halda sig geta beint átökum einstaklinganna í rétta átt með því að gefa nógu ýtarleg lagaboð og reglur um starfsemi þeirra , en gæta miður að hinu , að um leið og einstaklingurinn er sviptur frelsinu , þá er venjulega þar með kæfð löngun hans til að beita kröftunum , og frost kyrrstöðunnar færist fyir þjóðlífið .
Þeir festa líka stundum sjónir á því , að frelsið skapar mönnum misjöfn kjör , dugnaðarmaðurinn nær í meira af sólskini tilverunnar handa sér og sínum en meðalmaðurinn , og vilja þá jafna þetta með því að hengja á dugnaðarmanninn hnyðjur eða hneppa framtakssemi hans í viðjar einhvers skipulags , gleymandi því , að skuggarnir á tilveru meðalmannsins verða að minnsta kosti ekki bjartari fyrir því , þó að sólskinsblettunum sé burtu rýmt úr þjóðfélaginu .
" Þeir stjórnlyndu slá ekki slöku við Stjórnlyndir menn hafa ekki látið af afskiptum af stjórnmálum þó að níutíu ár séu frá því að þessi orð voru rituð .
Þeir eru enn að og draga ekki af sér þó að nokkur hjálp sé í því fyrir hina frjálslyndari að sú þjóðfélagsskipan sem þeir stjórnlyndustu aðhylltust hafi fallið kylliflöt undan eigin þunga fyrir um aldarfjórðungi .
En þó að stjórnlyndir menn utan Norður-Kóreu séu fáir þeirrar gerðar að þeir reyni vísvitandi að hneppa allan almenning í allsherjarfjötra þurfa frjálslyndir menn hvarvetna áfram að gæta að frelsi sínu og annarra til orðs og æðis .
Tilhneigingin er því miður sú , að hinir stjórnlyndu telja sig gjarnan eiga meira erindi í stjórnmál og opinbera umræðu en aðrir , enda er grundvöllur stefnunnar ekki síst sá að telja sig vita betur en almenningur hvað honum er fyrir bestu .
Þetta veldur því að viðhorf stjórnlyndis fá mikið vægi , jafnvel þó að flestir séu væntanlega þeirrar skoðunar að þeir eigi sjálfir að ráða sínum málum fremur en að öðrum beri rétturinn til þess .
Milli fátæktar og bjargálna Þó að Jón Þorláksson hefði skýra sýn um grundvallaratriði stjórnmálanna hafði hann ekki síður skýra sýn um hvaðan Ísland væri að koma og hvert það þyrfti að fara , það er að segja í efnahagslegu tilliti og hvað velferð og velmegun landsmanna snerti .
Um þetta fjallaði hann meðal annars í fyrirlestrinum Milli fátæktar og bjargálna og sagði þar að undir lok átjándu aldar hefði svo mikil örbirgð verið ríkjandi á Íslandi að líklega væru þess naumast dæmi að þjóð hefði " sokkið svo djúpt í fátækt og líkamlegan vesaldóm og lifað þó af .
" Nú eru miklar breytingar orðnar á þessu .
Þó eru Íslendingar enn þá meðal fátækustu þjóða , en efnaaukningin er talsvert mikil í góðum árum , og skilyrði til vaxandi velmegunar eru því fyrir hendi .
Hins vegar hafa komið upp í landinu ýmsar skoðanir og kenningar á þjóðmálasviðinu hin síðari árin , sem eru beinlínis hættulegar fyrir velmegun þjóðarinnar .
Skoðanir þessar eru byggðar jöfnum höndum á vanþekkingu eða misskilningi um hin ríkjandi lögmál efnahagsstarfseminnar og á löngun til þess að " slá sér upp " með því að boða eitthvað nýtt , sem auðveldlega fær nokkra fylgismenn , meðan reynslan er ófengin og gallarnir því ekki komnir í ljós .
" Hraðferð upp velferðarlistann Jón lagði áherslu á mikilvægi þess að bera skynbragð á " grundvallaratriði þau , sem efnaleg afkoma veltur á , " sérstaklega eins og á stæði , " meðan þjóðin er á hinni erfiðu leið úr fátækt í bjargálnir .
" Ísland á að baki ótrúlegt ferðalag upp efnahagslega velferðarlista þjóða heims síðastliðna öld eða svo og breytingin í samanburði við aðrar þjóðir frá tíma örbirgðarinnar undir lok átjándu aldar , sem Jón gat um , er slík að tæpast verður lýst með orðum .
Ísland hefur á ótrúlega skömmum tíma , eftir að baráttan fyrir sjálfstæði landsins hófst og einkanlega eftir að fullveldi og sjálfstæði urðu að veruleika , lyft sér úr örbirgð og nánast í allsnægtir .
Fyrri tíma menn hefðu í það minnsta talið að hér á landi byggju nú flestallir við allsnægtir og hið sama má segja um flesta þá sem nú búa annars staðar í veröldinni .
Jafnvel í samanburði við hinar efnaðri þjóðir veraldar , þær sem við viljum nú bera okkur saman við , stendur Ísland vel .
Bankafallið sem áður var nefnt breytti þessu ekki .
Þjóðin fékk á sig högg , en skynsamlegar ákvarðanir sem undirbúnar höfðu verið og teknar voru strax og áfallið dundi yfir , ásamt því að Ísland bjó við sjálfstæðan gjaldmiðil , urðu til þess að höggið varð minna en ella hefði orðið og batinn gekk hraðar fyrir sig .
Og hvað samanburð við aðrar þjóðir snertir þá urðu þær einnig fyrir höggi , þó að menn vilji stundum gleyma því í umræðunni hér heima , og þeim hefur mörgum gengið mun verr að hrista það af sér , ekki síst þeim sem á sínum tíma létu selja sér hugmyndina um síaukinn samruna Evrópusambandsins , þar með talið evruna .
Það sem best hefur gagnast Þegar þessi orð eru skrifuð , á sjálfan þjóðhátíðardaginn , er gott að minnast þess sem best hefur gagnast íslensku þjóðinni og líka þess sem best hefur gagnast þjóðum heims almennt .
Sjálfstæði Íslands og fullveldi þess eru þær stoðir sem ótrúlega ört vaxandi velmegun þjóðarinnar hefur byggst á .
Þjóðin hefur staðið á rétti sínum gagnvart risavöxnum hagsmunum , svo sem með aðild að Atlantshafsbandalaginu á viðsjárverðum tímum , með margvíslegum viðskiptasamningum , með hetjulegri baráttu í landhelgisdeilum , gagnvart óréttmætum kröfum í Icesave-málinu og gagnvart þrýstingi um að gangast undir yfirþjóðlegt vald Evrópusambandsins og taka upp vanhugsaða og ónýta mynt þess .
Án viljans til að nýta og halda í fullveldi og sjálfstæði þjóðarinnar hefði ekkert af þessu gengið eftir og staða þjóðarinnar í samanburði við aðrar þjóðir væri fullkomlega ósambærileg við það sem við þekkjum .
Betra að halda í en kollvarpa Íslandi er þess vegna best að sýna íhaldssemi að því leyti að halda áfram í þessi grundvallaratriði sem best hafa reynst þó að þeir umrótsmenn séu til sem vilja kasta fullveldinu og jafnvel sjálfstæðinu um leið og þeir kollvarpa stjórnarskránni .
En hugmyndin um frjálslyndi , sem Jón Þorláksson aðhylltist ástamt íhaldsseminni , hefur einnig reynst vel , eins og sjá má á reynslu þjóða heimsins af stjórnlyndisstefnunni og frjálslyndisstefnunni .
Í meginatriðum má segja að frjálslyndinu hafi verið gert hærra undir höfði á Vesturlöndum en annars staðar í veröldinni og þar hefur efnahagurinn vaxið mest og hagur alls almennings tekið stórstígustum framförum .
Ísland á mikil tækifæri til langrar framtíðar takist landsmönnum að tryggja stöðu landsins gagnvart öðrum ríkjum í stað þess að gefa hana eftir og gangast yfirþjóðlegu valdi á hönd .
Takist þeim jafnframt í innanlandsmálum að fylgja eftir íhaldssemi gagnvart því sem vel hefur reynst og um leið frjálslyndi þegar lagaleg umgjörð þjóðfélagsins er annars vegar , þá þarf ekki að efast um að Ísland getur enn frekar treyst stöðu sína sem eitt mesta velmegunarríki veraldar .
Fyrir þjóð sem ekki fyrir alls löngu glímdi við nístandi örbirgð er þetta nokkuð sem hún getur verið stolt yfir að eiga þess kost að keppa að .
