Hvað er spunaleikur ? Spuni eða " improv " er þegar einhver segir eða gerir eitthvað án þess að vera búinn að ákveða hvað það er fyrirfram .
Er listformið aðeins fyrir leikara eða geta allir blómstrað ? Það geta allir spunnið .
Og það ættu allir að gera það af því að það er mannbætandi .
Er skylda að vera fyndinn ? Það er reyndar bannað að reyna að vera fyndinn .
Hvernig vinnur maður sig út úr því að verða kjaftstopp á sviðinu ? Til dæmis með því að bregðast við því síðasta sem var sagt , fara að tala um eitthvað allt annað , segja það sem þú ert að hugsa , segja eitthvað svipað og hinir voru að segja , segja það sama og þú varst að segja nema aðeins öðruvísi eða bara opna munnin og gá hvað kemur út .
Það eru endalausar leiðir .
Er eitthvað bannað þegar kemur að spuna ? Ekki vera fáviti .
Hvaða forsetaframbjóðandi heldur þú að gæti náð mestum frama í spunaleik ? Þessi sem verður duglegastur að æfa sig í spuna .
Þetta snýst allt um æfinguna .
Verður maður orðheppnari í almennum samskiptum við það að læra listformið ? Stundum lítur það þannig út .
En þá er maður í rauninni bara orðinn betri í því að hlusta á sjálfan sig og aðra .
Hver er færasti spunaleikari allra tíma ? Í spunasenunni úti í New York , þar sem ég lærði , er oft sagt : " Treat your scene-partner like he ' s Robin Williams " af því að maður á alltaf að koma fram við mótleikarann eins og hann sé besti spunaleikari í heimi ( sem hann var víst ) , þannig kemur maður sjálfur best út á sviðinu .
Dóra Jóhannsdóttir er forsprakki hópsins Improv ísland .
Hópurinn sýndi vikulega fyrir fullu húsi í Þjóðleikhúskjallaranum í vetur og sýnir í sumar á Húrra annan hvern þriðjudag á ensku .
Auk þess heldur hópurinn reglulega námskeið í spunatækni .
Hluti af hópnum heldur til New York í lok júní til að sýna spunasöngleik á Del Close Maraþoninu í UCB leikhúsinu .
Nánari upplýsingar um námskeið og sýningar má finna á vefnum improviceland.com sem og Facebook , Twitter og Snapchat .
