Kvikmyndaframleiðandinn Kristín Ólafsdóttir er með mörg járn í eldinum en þrjár heimildamyndir úr hennar smiðju líta dagsins ljós á árinu .
Hún er gjarnan spurð hvort hún sé ekki á leið í " kvikmyndirnar " en hún segist ekkert vera á leiðinni þangað .
Raunveruleikinn sé hennar tebolli .
Júlía Margrét Alexandersdóttir julia@mbl.is Þrjár heimildarmyndir sem Kristín Ólafsdóttir framleiðir verða frumsýndar á þessu ári .
Hún leikstýrir líka einni þeirra en nokkur ár eru frá síðustu mynd hennar .
Kristín segist hafa verið önnum kafin í verkefninu móðir en nú sé kominn tími til að detta í gírinn aftur .
" Ég hef verið að vinna að öðru verkefni – að búa til börn sem eru orðin þrjú núna og það hefur átt hug minn og hjarta .
Núna er yngsta barnið mitt orðið fimm ára svo að það er að verða til meiri tími , " segir Kristín sem hefur búið í Bretlandi síðastliðin 18 ár ásamt Björgólfi Thor Björgólfssyni , eiginmanni sínum .
Hún hafði þó ástæðu til að koma heim í vikunni þegar ein myndanna , Jökullinn logar , var frumsýnd .
Sölvi Tryggvason og Sævar Guðmundsson leikstýra myndinni sem fjallar um íslenska karlalandsliðið í knattspyrnu sem er á leið á sitt fyrsta stórmót – EM í knattspyrnu í Frakklandi .
" Maður veit aldrei hvernig hlutirnir þróast , það að þessar myndir séu allar frumsýndar núna á sama hálfa árinu er tilviljun því ég hef ekki unnið að þeim samtímis .
Dreifingaraðilarnir ákveða hvenær myndirnar eru sýndar .
Við urðum auðvitað að frumsýna landsliðs-myndina núna í kringum EM .
InnSæi sem ég framleiði og leikstýri með Hrund Gunnsteinsdóttur hefur verið þrjú ár í vinnslu – hún tók auðvitað miklu lengri tíma , enda tvöfalt starf að vera bæði framleiðandi og leikstjóri .
Við lögðum lokahönd á hana rétt fyrir jól og hún verður frumsýnd í Þýskalandi í júní .
" Þriðja myndin er svo um ævi og starf tónlistarmannsins John Grant .
Hún er enn í vinnslu og verður frumsýnd seint í haust .
Framleiðslufyrirtæki Kristínar , Klikk Productions , er lítil eining .
Hún velur gjarnan í kringum sig gott teymi kvenna til að vinna að einstökum verkefnum .
Í ljósi þess að fyrirtæki hennar er gjarnan með konur í brúnni – hvað var það þá sem heillaði við mynd um íslenskt karlalandslið , sem leikstýrt er af tveimur körlum ? " Ætli þetta sé ekki undantekningin sem sannar regluna ! En það er rétt , ég hef meðvitað viljað búa til teymi kvenna vegna þess að konur verða að fá starfsreynslu og verða að fá að koma hugmyndum sínum á framfæri .
Og ég er orðin þreytt á því að það sé ekki meira í boði af kvikmyndaefni sem konur heillast af .
Það var til dæmis mjög meðvitað með InnSæi og John Grant að konur myndu gera þær myndir .
Og þá er ég að tala um alveg frá kvikmyndatöku upp í leikstjórn .
Allt nema tónlistin er í höndum kvenna .
En svo þegar Sölvi kom með þessa hugmynd til mín leist mér vel á þetta og svo spilaði sterkt inn í að strákarnir mínir hafa þrálátlega beðið mig um að gera mynd sem þeir gætu tengt við .
Þeir elska fótbolta – þannig að það smellpassaði ! " Kristín segir að hún hafi ekki farið varhluta af áhuganum á Íslandi og landsliðinu í Bretlandi .
" Ég hef aldrei verið jafn mikið spurð um Ísland hér úti eins og eftir að landsliðið vann Holland .
Það er svo gaman að sjá hvað þetta hefur verið ótrúlega mikil landkynning .
Allir vilja ræða íslenskan fótbolta við mann , þótt það standi ekki beinlínis utan á mér að ég sé manneskja sem fylgist með fótbolta .
Ég hugsa að Íslendingar eigi eftir að upplifa mikinn stuðning frá öðrum þjóðum á mótinu því fólki finnst við vera lítill Davíð sem ætlar að berjast við margan Golíat .
" Eins og greint var frá í íslenskum fjölmiðlum fyrr á þessu ári er vinskapur milli knattspyrnuhetjunnar Davids Beckham og Björgólfs Thors og fjölskyldna þeirra .
Er Beckham kannski einn af þeim sem hafa sýnt íslenska liðinu áhuga ? Kristín segir að knattspyrnugoðið viti af myndinni og ætli að fylgjast með íslenska liðinu á EM .
Kristín hefur sjálf ekki komist á landsleiki síðustu tvö til þrjú ár en ætlar að sjá liðið spila á EM með 11 ára syni sínum sem er afar spenntur fyrir keppninni .
" Ég hef kynnst liðinu í gegnum klippiferlið því ég kom seint inn í verkefnið og það hefur verið mjög gaman .
Sölvi og Sævar eru auðvitað búnir að fylgjast með þeim í tvö ár .
Að klippa mynd er í uppáhaldi hjá mér .
Þar fæðist hún og þaðan er hægt að fara í svo margar áttir .
Í markaðssetningunni og dreifingunni hefur maður fundið mikinn áhuga á liðinu frá erlendum sjónvarpsstöðvum , fyrst og fremst í Evrópu en líka frá ótrúlegustu stöðum – Japan og Ástralíu .
Við höfum þurft að hafa hraðar hendur því EM er núna svo að varan hefur stuttan líftíma og maður veit ekki hvernig þetta fer allt saman .
" Útgáfa myndarinnar sem fer á erlendan markað er á lokametrunum í vinnslu .
Hún er styttri en sú sem frumsýnd var hér á landi á fimmtudag .
Í íslensku útgáfunni fá áhorfendur að kynnast persónuleika leikmannanna ; hliðum sem þeir hafa kannski ekki séð áður en erlenda útgáfan gengur út á að svara spurningunni sem brennur á mörgum : " Hvernig fóru þeir að þessu ? " Hvernig getur 330.000 manna þjóð komið liði á EM þegar milljónaþjóðir eiga í basli með það ? " Ég tengdi vel við þessa mynd út af nokkrum atriðum .
Ég er alin upp í handboltanum , pabbi minn , Ólafur H. Jónsson , var atvinnumaður í handbolta , ég bjó í Þýskalandi þegar hann var að spila þar og þekki því atvinnumennskuna vel .
Og ég hef sjálf farið í gegnum það áður í heimildarmyndinni Town of Runners hvernig lítið samfélag getur fætt af sér afreksfólk .
Sú mynd fjallaði um eþíópískar stelpur í 16.000 manna bæ sem dreymdi um að verða maraþonhlauparar og keppa á Ólympíuleikunum .
Það hafa 8 gullverðlaunahafar komið frá þessu þorpi og við fylgdumst með þeim og reyndum að svara spurningunni hvað það var sem fékk þær til að stefna svona hátt og hvernig svona fámennt þorpi gæti gefið af sér svona marga gullverðlaunahafa .
" Æskuvinkonur sem gátu stutt hvor aðra Kristín er stundum spurð að því hvenær hún ætli að koma svo í " kvikmyndirnar " .
" Við því er einfalt svar – ég er ekkert á leiðinni þangað .
" Heimildarmyndir eru mín ástríða .
Ég fíla raunveruleikann , ég er heilluð af honum .
Að geta kafað ofan í einstök málefni , gert þeim góð skil á listrænan hátt með hæfileikafólki úr öllum áttum .
Og koma því sem mér liggur á hjarta á framfæri .
" Hjartans mál Kristínar lítur dagsins ljós í InnSæi sem fjallar eins og nafnið gefur til kynna – um innsæi okkar og hvernig við notum það , eða kannski – hvort við séum yfirhöfuð að nýta það eins og hægt er til að leysa smærri og stærri áskoranir lífsins og gera heiminn að betri stað .
" Það eru allir með innsæi en í þessu áreiti sem við lifum í í dag getur það oft gleymst .
Við Hrund ferðuðumst um allan heim ; til Bandaríkjanna , Bretlands , Mjanmar , áður Búrma , og hittum stórmerkilegt fólk sem hefur verið að spá og spekúlera í þessu fyrirbæri sem innsæið er ; listamenn , taugalíffræðing , andlega leiðtoga , vísindamenn og viðskiptafræðiprófessor úr Harvard .
" Kristín segist síðustu 15-20 árin hafa verið meðvituð um mikilvægi þess að hlusta á innsæi sitt en á þessu ferðalagi hafi hún uppgötvað fullt af nýjum hlutum .
" Það var magnað að kynnast sýn þessa fólks sem við tókum viðtöl við og maður lærði fullt af því .
Myndin hefði þess vegna getað verið fjórir tímar , það er svo ótrúlega margt áhugavert við þetta efni .
Við skoðum hvernig hægt er að tengja meira inn á við og nýta það sem býr innra með okkur betur , svo sem í menntakerfinu , friðarviðræðum milli þjóða , daglegu lífi og vinnu .
Hvernig erum við að mennta börnin okkar ? Höfum við tekið út ákveðna þætti í lífi okkar sem er svo bráðnauðsynlegt að séu með ? Þetta er mjög persónuleg saga og var æðislegt ferðalag sem ég lærði mikið af .
Við hlökkum mikið til að deila þessari mynd með öðrum .
" Myndin hefur verið forsýnd fyrir litla hópa en í lok júní verður hún heimsfrumsýnd í Berlín og svo sýnd samtímis í 15 borgum í Þýskalandi sem er einstakt fyrir heimildarmynd .
" InnSæi er það stærsta sem ég hef gert .
Bæði hvað vinnu , efni og fjármagn varðar .
Margir spurðu okkur hvernig í ósköpunum við ætluðum að fara að því að selja mynd um innsæi .
Við Hrund hunsuðum slíkar athugasemdir og héldum ótrauðar áfram .
" Hrund og Kristín eru æskuvinkonur , hafa þekkst frá því að þær fæddust .
" Það hefur verið mjög gaman að geta unnið svona saman en líka pínu flókið því við erum hvor í sínu landinu , báðar með börn , mismunandi skólafrí og svo framvegis .
Aðferðafræðin hefur því verið talsvert öðruvísi ; með mörgum Skype-fundum .
En að vera tvær konur saman í þessu – það hefur bara styrkt okkur og ég mæli með því .
Starf leikstjórans gleypir mann .
Ef maður er móðir þá er maður kannski bara ekki til í að vera í burtu allan sólarhringinn eins og er raunin og þegar maður er með fjölskyldu getur maður upplifað það sem of mikla fórn að vinna við kvikmyndagerð .
En þessi formúla okkar hentaði mjög vel .
Þarna gátum við stutt hvor aðra og skipst á að ganga í verkefnin og gefið hvor annarri svigrúm til að taka pásu og sinna börnunum .
" Dáist að kjarki John Grant Talið berst að myndinni sem er enn í fullri vinnslu í klippiherberginu og komin styst á veg þótt hún verði einnig sýnd á árinu – um John Grant sem Íslendingar hafa tekið ástfóstri við og vilja helst kalla Íslending .
" Já , hann er liggur við sjálfur farinn að kalla sig Íslending .
Hann talar ekkert smá góða íslensku , ég skil ekki hvernig hann fór að því að læra tungumálið á svona skömmum tíma – meira að segja búinn að ná ótrúlega fínum hreim .
En þessi hrifning hefur verið á báða bóga ; við heilluðumst af John Grant og hann af okkur .
Íslensk náttúra virðist geta verið mikill áhrifaþáttur í tónlist og maður hefur séð marga erlenda tónlistarmenn búa til frábæra tónlist þegar þeir koma til Íslands , hún gefur þeim eitthvert aukaslag í tónlistina .
Til dæmis Damien Rice sem er einmitt með eitt lag í InnSæi .
En John Grant hefur átt ótrúlega ævi og Ísland hefur verið hans heilunarstaður þar sem hann hefur náð að tína upp brotin .
Síðustu tvö árin hefur breskur leikstjóri , Daisy Asquith , verið að fylgjast með honum og það er í gegnum hana og meðframleiðendur að mínum fyrri myndum , Metfilms , sem ég kynntist John Grant .
Daisy hefur fylgt honum náið eftir , alveg frá stórum tónleikum og inn í svefnherbergið og hefur náð að draga fram þennan magnaða karakter .
En því minna sem ég segi , held ég , því betra .
Ég veit bara að það verður ótrúlega gaman fyrir Íslendinga að sjá hann þarna í þessu ljósi og fá að kynnast þessum listamanni svona vel ; hversu vel hann hefur blómstrað á Íslandi en líka þeim nokkru draugum sem fylgja honum .
Hann opnar sig algjörlega og ég dáist að kjarkinum í honum , " segir Kristín sem ætlar bráðlega í Albert Hall að sjá Grant spila .
Íslenskir tónlistarmenn koma að InnSæi og Jökullinn logar .
Í þeirri fyrrnefndu sér Úlfur Eldjárn um tónlistina og Högni Egilsson á titillagið .
Retro Stefson slær tóninn í Jökullinn logar .
" Eftir því sem ég best veit hafa þeir engin tengsl við fótbolta .
Sem er bara fínt og gaman því þá gaf tónlistin myndinni svolítið annan blæ .
Enda var aldrei lagt upp með að hún höfðaði bara til þeirra sem hafa brennandi áhuga á fótbolta heldur á hún að ná til breiðari hóps – allra sem hafa einfaldlega áhuga á að fylgjast með hæfileikaríku fólki og leið þeirra að velgengni .
" Spennandi að sjá hvert leiðir Kristín segist vera forvitin um mjög margt í lífinu og því verði þau verkefni sem hún tekur sér fyrir hendur frekar ólík .
Til að allt gangi upp sé lykilatriði að hafa gott fólk í kringum sig .
" Ég er kröfuhörð á sjálfa mig og aðra þannig að teymið sem kemur að verkefnunum þarf að vera gott – það þurfa allir að leggja eitthvað af mörkum og það þurfa allir að vinna af ástríðu að sama markmiði .
En þegar kemur að því að ákveða hvaða verkefni væri áhugavert að fara út í , þegar aðrir koma til mín með hugmyndir , reynir virkilega á innsæið og þar skiptir miklu máli hvernig maður upplifir manneskjuna sem kemur til manns – hvernig hún vinnur verkefnið .
En ég reyni að passa að það sé ekki of mikið í gangi í einu .
Klikk Productions er lítil eining og ég vil halda henni lítilli .
" Næstu skref eru að fylgja þessum þremur verkefnum úr höfn og vel eftir .
Er eitthvað sem kvikmyndaframleiðandann dreymir um að gera ? " Já , og það tengist svolítið InnSæis-myndinni .
Nú er það barn að koma í heiminn og maður sendir það út í kosmóið og sér hvað gerist .
Menntun hefur alltaf heillað mig og menntun barna og kvenna sérstaklega .
Í InnSæi fylgjum við dreng eftir í þrjú ár , fylgjumst með menntagöngu hans og það er út frá því sjónarhorni sem ég væri til í að gera eitthvað meira .
Svo er ekki síður gaman að fylgjast með því sem gerist eftir myndirnar .
Það var til dæmis raunin þegar heimildarmyndin Sólskinsdrengurinn var sýnd , um einhverfa strákinn Kela .
Í framhaldinu voru stofnuð stór samtök sem aðstoða einhverf börn .
Sama gerðist eftir Town of Runners , þá fór af stað söfnun til að opna bókasafn í eþíópíska bæ maraþonstelpnanna .
Nú öðlast þessar nýjustu myndir bráðum sitt eigið líf og það verður spennandi að sjá hvað þær leiða af sér .
" 