Stundum hugsa ég hvað ég sé eiginlega að gera hérna , og hvernig stendur á því að ég hef getað verið í burtu frá Íslandi í svona langan tíma .
En ég veit líka að um leið og ég verð kominn aftur heim til Íslands fer ég að fá heimþrá til Afríku , " segir Steinunn Eik Egilsdóttir í Skype viðtali frá Akkra .
Steinunn hefur búið um alllangt skeið í höfuðborg Gana í Vestur-Afríku .
Þar hefur hún starfað sem arkitekt , bæði með hjálparsamtökum og með sprotafyrirtæki , og síðan sem sjálfstæður arkitekt .
Steinunn var að taka við nýju starfi í Englandi en mun verða áfram með annan fótinn í Gana og stefnir á að opna sína eigin arkitektastofu í Vestur-Afríku innan þriggja ára .
Leiðin til Afríku lá í gegnum meistaranám Steinunnar við Brookes University í Oxford .
Áður hafði hún lokið BA-gráðu frá Listaháskóla Íslands .
" Eftir fyrsta árið í Bretlandi fór ég að leiða hugann að því að leggja hjálparstarfi lið , og reyna að verða að gagni með þá menntun sem ég hafði fengið .
Til að gera langa sögu stutta var ég fljótt kominn hingað til Gana og starfaði í þrjá mánuði með arkitektasamtökum þar sem verkefnin spönnuðu allt frá því að aðstoða við hönnun munaðarleysingjahælis yfir í að setja upp tímarit , " segir hún .
" Um leið og þessari fyrstu ferð var lokið fann ég mjög sterklega að mig langaði að fara aftur út .
Ég klára arkitektúrsnámið og ræð mig til vinnu á Íslandi .
Þaðan vann ég við hönnun dansmiðstöðvar í Gíneu .
Ég fæ svo skeyti ári síðar frá konu sem vildi fá mig til liðs við litla stofu sem hún rekur í Gana og fannst mér m.a. tilvalið að komast með þessu nær framkvæmdastaðnum í Gíneu , " segir Steinunn og stóð ekki á henni að svara kallinu .
" Ég hef einsett mér að læra eins og ég best get að vinna í mismunandi menningarheimum og við mismunandi veðuraðstæður og var það hluti af því markmiði að koma aftur hingað út til Vestur-Afríku .
" Mikið af vinnu Steinunnar tengist hjálparstarfi Arkitekta án landamæra .
Væntanlega tengja flestir lesendur hjálpar- og þróunarstarf við lækna og hjúkrunarfræðinga sem halda óttalausir til fátækra og stríðshrjáðra heimshluta til að bjarga mannslífum .
Færri gera sér grein fyrir hlutverki arkitekta í hjálparstarfi .
Steinunn segir skipta miklu , til að vernda líf og heilsu fólks og stuðla að sem bestri uppbyggingu samfélaga , að þar séu reist vönduð hús og góðir innviðir .
Hönnun bjargar mannslífum Í Gana hafa Arkitektar án landamæra m.a. lagt áherslu á að lágmarka flóðahættu .
" Flóðavarnir urðu að forgangsatriði eftir hörmulegt slys síðasta sumar .
Þá varð mikil rigning um miðja nótt og þar sem jarðvegurinn er mjög þéttur safnast vatnið fljótt upp , sér í lagi í fátækrahverfunum sem liggja neðarlega í borginni .
Á meðan kofarnir voru á kafi leitaði fólk skjóls undir skýli bensínstöðvar en eitthvað varð til þess að gríðarstór sprenging varð svo að meira en hundrað manns létu lífið , " segir Steinunn .
Lönd eins og Gana glíma við þann vanda að skortur er á fólki með nægilega menntun á sviði byggingarlistar .
Brýn þörf er fyrir uppbyggingu en ekki rétt þekking til staðar í samfélaginu til að leysa hönnunarhliðina vel af hendi .
Sem dæmi um það hverju góður arkitektúr getur breytt nefnir Steinunn húsnæði fyrir saumakonur úti á landsbyggðinni sem hún tók þátt í að hanna fyrir þremur árum .
" Það er ótrúlega mikil frjósemi hérna og varla að maður sjái konu úti á götu öðruvísi en að hún beri barn á bakinu .
Um leið er ekkert sem heitir velferðarkerfi ; allir verða að sjá sjálfum sér farborða , og getur eðlilega minnkað sjálfstæði kvennanna að bera alla ábyrgð á börnunum .
Vinnuaðstaðan sem við hönnuðum gerir ráð fyrir svæði þar sem saumakonurnar geta skilið börnin eftir í umsjá annarra , á meðan þær sjálfar vinna í heilnæmu umhverfi .
Þetta opnar fyrir möguleikann á ýmsum tækifærum fyrir þær til að mennta sig og styrkjast , " útskýrir Steinunn en hönnuninn var m.a. afrakstur ítarlegra viðtala við konur á litlum saumastofum sem Steinunn og kollegar hennar heimsóttu víða um landið .
Leirinn þykir púkalegur Með því berst talið einmitt að þeirri áskorun vestræns arkitekts að hanna mannvirki sem falla að þörfum fólks í þróunarlandi .
Verður líka að laga hönnunina að því byggingarefni og tækjum sem eru fáanleg á hverjum stað .
" Í borginni má finna krana , vörubíla og gröfur en úti á landi eru nánast engar vinnuvélar til staðar og verður að stóla á mannaflið .
Og jafnvel þar sem gröfurnar eru til staðar getur verið ódýrara að ráða menn til að grafa skurði með skóflum því vinnuaflið er svo ódýrt , " segir Steinunn .
Stundum þarf hreinlega að snúa hönnuninni á hvolf : " Á Íslandi viljum við hafa stóra glugga til að hleypa inn birtu sólarinnar og þurfum að hita húsin upp , en hér í Gana gengur hönnunin út á að búa til skugga og kælingu ; reyna að halda svalanum inni og koma í veg fyrir að brakandi hitinn komist inn .
" Vitaskuld þarf líka að taka mið af smekk heimamanna en þar segir Steinunn að stundum rekist á hugmyndir um notagildi , verð og útlit .
" Hið hefðbundna byggingaform er að gera hús úr leir og má finna mjög falleg leirhús víða á landsbyggðinni .
Leirinn er kjörinn til að halda þægilegu og jöfnu hitastigi innandyra og ódýr efniviður .
Hins vegar finnst fólkinu sem hérna býr þetta hagkvæma , sjálfbæra og fallega byggingarform vera mjög púkalegt og viðhorfið ekki ósvipað skoðunum Íslendinga á torfbæjum á árum áður .
" Steinunn minnist orða kennara síns við LHÍ , Sigrúnar Birgisdóttur .
" Hún lýsti því þannig fyrir okkur nemendunum að arkitektar þurfi að vera litlir sérfræðingar í mjög mörgu .
Í dag skil ég þetta svo vel ; að það að hanna mannvirki snýst ekki bara um falleg form og línur og margt sem maður þarf að átta sig á áður en byrjað er að teikna .
" Brosin trompa rafmagnsleysið Hversu erfið er svo vistin í Gana ? Þrátt fyrir hitann og fátæktina getur lífið þar varla verið alslæmt eða hvað ? Steinunn segir suma útlendinga sem koma til landsins til að vinna koma sér þægilega fyrir í lítilli loftbólu sem aðskilur þá frá veruleikanum .
" Margir koma hingað á vegum stórra fyrirtækja og fá þá " pakkadíl " sem felur í sér alls kyns forréttindi .
Auk góðra launa má vænta þess að hafa þernu , bílstjóra , kokk , garðyrkjumann og barnapíu að ógleymdum öryggisvörðunum og heimili í fínni bæjarhluta .
Ég á bæði vini í lágstétt og hástétt og efnaðri kunningjar mínir fá oft vægt áfall þegar ég segi þeim hvar ég bý , hér í jaðri mesta glæpahverfis borgarinnar .
" Íbúð Steinunnar í Akkra er í lítilli kommúnu ungs fólks frá öllum heimshlutum .
" Göturnar eru ekki malbikaðar og ræsin opin .
Stundum er ekkert rafmagn , og stundum ekkert vatn , og verður maður þá að þola það í nokkra daga , " lýsir Steinunn og kveðst ekki óttast smáglæpamennina .
" Núna þekkja þessir smákrimmar mig og myndu aldrei gera mér mein , ólíkt því þegar ég varð á vegi þeirra fyrir þremur árum í einu af ríku hverfunum .
Það er þangað sem þeir fara til að ræna og rupla .
" Þrátt fyrir allt þetta og að auki erfiðar samgöngur , spillta embættismenn og ýmsa sjúkdóma sem herjað geta bæði á gesti og heimamenn þá vega kostirnir þyngra en gallarnir .
Segir Steinunn að fólkið sé yndislegt og samfélagið heillandi .
" Ef mér líður illa þarf ég ekki annað en að halda út úr húsi og ganga um göturnar , og þá fer mér að líða betur .
Það er fólk alls staðar , og yndisleg og brosandi börn að leik hvert sem litið er .
Lífið er einfalt en þau gera sér að góðu það sem til er , og ef ekki er til fótbolti má skemmta sér lengi við að rúlla dekki eftir götunni .
Það eru vitaskuld svartir sauðir inn á milli eins og alls staðar annars staðar í heiminum , en fólkið hér er gott , hjálpsamt og hugsar vel um hvert annað .
" Maturinn er líka góður , að sögn Steinunnar , og hægur og þægilegur hraði á lífinu .
" Það tekur langan tíma að elda og eitthvert tímaleysi sem maður finnur fyrir .
Ég upplifi þessa ró svo vel þegar ég heimsæki handverksmennina sem finna má víða í borginni , og fylgist með þeim vefja körfur og stóla af mikilli list .
Ég reyni að læra af þeim og munar þá ekkert um að svara mér og útskýra þó stundum finnist þeim spurningarnar fyndnar frá þessari forvitnu hvítu konu .
Þetta er fólk sem aldrei hefur farið í skóla , en kann samt svo mikið , og hefur margt fallegt að gefa .
" Glíma við spillt kerfi Ofan á allt þurfa arkitektar að glíma við óskilvirkt og spillt embættismannakerfi .
Steinunn segir það hafa tekið langan tíma að átta sig á hvernig pólitíkin virkar en alþjóðlegar mælingar sýna að Gana er eitt af spilltustu ríkjum álfunnar .
" Hér gera stjórnmálamenn ekkert nema það gagnist þeim sjálfum og það sést t.d. á því að þegar ráðist er í framkvæmdir er þess vandlega gætt að hafa myndir uppi af þeim stjórnmálamanni sem vill fá heiðurinn af verkinu , og skilaboðin nánast þau að nýr vegur eða skóli sé gjöf frá honum til íbúanna .
Raunin er auðvitað að framkvæmdirnar eru fjármagnaðar með sköttum , og hefur þá mikið skattfé þegar horfið í vasa pólitíkusa .
" Steinunn vill ekki taka þátt í spillingarleiknum .
" Stundum fallast mér hreinlega hendur , en ég læt mig þó hafa það á endanum að borga engum neitt , þó það taki þá meiri tíma og meiri fyrirhöfn að fá öll leyfi og stimpla .
Allt sem tengist leyfum getur verið ótrúlega flókið , nema maður eigi pening og sé tilbúinn að borga : þá er hægt að fá leyfi fyrir hverju sem er í hvelli .
Svona mega hlutirnir ekki ganga fyrir sig , og þó að við sem erum betur megandi getum þolað svona svona kerfi þá er útkoman fyrir þá fátæku sú að þeir hafa engin réttindi .
" 