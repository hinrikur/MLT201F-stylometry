Heldur fleiri hafa kosið utan kjörfundar að þessu sinni en venja er , skv. upplýsingum frá embætti Sýslumannsins í Reykjavík .
Um hádegisbil í gær höfðu tæplega 3.000 manns kosið í Reykjavík og 5.225 á landinu öllu .
Enginn veit nákvæmlega hvers vegna fleiri eru fyrr á ferð en venjulega en ekki er ólíklegt er ferðalög spili þar inn í .
Margir eru til dæmis á leið til Frakklands , vegna Evrópumóts karlalandsliða þar sem Íslendingar taka þátt í fyrsta skipti , og vonandi nýta flestir tækifærið og nýta atkvæðisréttinn fyrir brottför .
Hægt er að kjósa utan kjörfundar á heimaslóð alveg þar til föstudaginn 24. júní .
Íbúum höfuðborgarsvæðisins stendur til boða að kjósa í Perlunni .
Þar er opið alla daga frá 10 að morgni til 10 að kvöldi , nema á þjóðhátíðardaginn , 17. júní .
Þann dag kýs sér enginn forseta .
Á kjördag geta þeir sem ekki búa á höfuðborgarsvæðinu en eru staddir þar kosið í Perlunni frá kl. 10 að morgni til klukkan þrjú síðdegis .
Síðasta atkvæðið gildir Rétt er að taka fram að ef einhver sér eftir því hvern hann kaus eða hefur af einhverjum ástæðum skipt um skoðun þarf hann ekki að örvænta .
Heimilt er að mæta aftur og aftur til að kjósa utan kjörfundar , raunar eins oft og hvern og einn lystir .
Síðasta atkvæðið gildir .
Sá sem þetta skrifar hefur þegar ráðstafað atkvæði sínu og getur staðfest að auðvelt er að athafna sig við það .
Brasið er að sönnu örlítið meira en á kjördaginn sjálfan , því að þessu fylgir örlítil pappírsvinna og síðan fær viðkomandi að stimpla nafn þess frambjóðanda sem honum líst best á .
Á borði bak við skilrúm eru sem sagt níu stimplar .
Tvær vikur eru nú til kosninga og frambjóðendurnir níu eins og þeytispjöld úti um borg og bý við að kynna sjálfa sig og sýn sína á embættið .
Óhætt er að segja að nýliðin vika hafi verið býsna skemmtileg í kosningabaráttunni .
Það sem vakti mesta athygli ofanritaðs var viðtöl við frambjóðendur í Ríkissjónvarpinu ; Guðni Th. Jóhannesson mætti fyrstur á þriðjudagskvöldið , Andri Snær Magnason kvöldið eftir og Davíð Oddsson sat fyrir svörum í sjónvarpssal að kvöldi fimmtudags .
Allir komu þessir þrír herramenn prýðisvel fyrir í sjónvarpinu að mér fannst .
Ekkert nýtt , stórmerkilegt kom svo sem fram frekar en búast mátti við , allir fóru með svipaða þulu og áður hafði heyrst , en samt var skemmtilegt og fróðlegt að hlýða á , og ekki síður að sjá myndbrot af því þegar sjónvarpsmenn fylgdu frambjóðendunum eftir einn dag .
Fiskur í soðið Guðni keypti sér til að mynda fisk í soðið hjá hinum fjöruga og skelegga Hólmgeiri fisksala í Mjóddinni , föður handboltabræðranna Einars og Björgvins .
Bleikja varð fyrir valinu .
Guðni dásamaði hana pönnusteikta .
Þá heimsótti frambjóðandinn dvalarheimili aldraðra áður en hann náði í þau Eddu og Sæþór á leikskólann heima á Seltjarnarnesi .
" Svo segja þeir að það verði erfitt að miðla málum á Alþingi ! " sagði Guðni og brosti í myndavélina , þegar börnin grétu , eitthvað ósátt í kerrunni .
" Það eru alltaf til lausnir , ef maður gefst ekki upp finnur maður málamiðlanir , og reynir að láta alla vera hamingjusama .
Sambland af festu og eftirgjöf þegar á þarf að halda .
" Þegar heim kom spurði faðirinn börnin tvö hvort þau ættu ekki að fá sér eitthvað að borða .
" Jú , nú fáum við okkur nammi , " svaraði sá stutti að bragði og brosti breitt .
Afmæliskaffi Andri Snær Magnason var gripinn í morgunafmæliskaffi við eldhúsborðið heima .
Föður hans varð á að skrúfa frá vaskinum þegar rætt var við frambjóðandann frammi á gangi og var beðinn um að skrúfa fyrir svo hann truflaði ekki hljóðupptökuna .
" Magni Jónsson , ég bað þig um að vera ekki í vaskinum ! " sagði sonurinn og hló innilega stuttu síðar þegar sá gamli gleymdi sér ! Á kosningaskrifstofunni tjáði Andri Snær sínu fólki að hann væri á leið í kaffi til ömmu sinnar og afa .
" Ég fer á morgun til Akureyrar þannig að ég missi af demantsbrúðkaupi afa og ömmu ; ég er einmitt í jakkanum sem afi gifti sig í fyrir 60 árum , " sagði hann og sýndi viðstöddum .
Í heimsókninni rifjuðu afi hans og amma upp þriggja vikna brúðkaupsferð sína upp á Vatnajökul , en þar höfðu þau tekið að sér að merkja alla hæstu punkta hringinn í kringum Öræfajökul .
Matur handa Frans fyrsta Davíð ( ritstjóri minn hér á blaðinu , ef einhverjum er það ekki kunnugt ) keypti í matinn í Melabúðinni .
Fyrst smávegis af nautahakki .
" Það er svo sjaldgæft að fá að versla án þess að hafa miða frá yfirvaldinu heima .
Þá læt ég gamminn geisa , " sagði hann kankvís .
Þetta var eitt af þessum sjaldgæfu tækifærum .
Frans fyrsti , köttur þeirra Ástríðar , átti bersýnilega gott í vændum .
" Þetta er handa Fransa og þeim sem hann býður stundum í mat .
Það eru kettirnir í götunni , " sagði Davíð þegar hann sótti nokkra pakka af kattamat upp í hillu .
" Og svo er það nammi sem okkur finnst báðum svo gott , mér og Fransa ; það er harðfiskur .
" Því næst snaraðist Davíð yfir götuna á Kaffihús Vesturbæjar , þar sem hann hafði mælt sér mót við Óskar í Sunnubúðinni , en hjá honum var frambjóðandinn sendill í gamla daga .
Gísli Marteinn Baldursson , sjónvarpsmaður , hjólreiðafrömuður og fyrrverandi borgarfulltrúi , var þar fyrir .
" Menn vita ekki hver fann upp hjólið en Gísli Marteinn fann upp tvíhjólið , " sagði Davíð og þeir hlógu báðir dátt .
Þessi orð voru slegin inn í tölvu áður en viðtal við Margréti Pálsdóttur var sýnt á föstudagskvöldi og ekki er að efa að sá þáttur var skemmtilegur eins og hinir fyrri þrír .
Vonandi verða allir jafn afslappaðir og skemmtilegir .
Hildur Þórðardóttir verður á ríkisskjánum á mánudaginn en á þriðjudag fær þjóðin frí frá kosningavafstri ( ! ) vegna Evrópumóts landsliða í fótbolta .
Að kvöldi þriðjudagsins mæta Íslendingar liði Portúgals í borginni Saint-Étienne og hefst leikurinn klukkan 19 .
Sturla Jónsson mætir í RÚV-viðtalið á miðvikudaginn en aftur taka íþróttamenn völdin að kvöldi fimmtudagsins , meira að segja Íslendingar og Portúgalar enn á ný ! Í það skipti verður reyndar leikið innandyra , en karlalandslið þjóðanna í handbolta etja kappi um sæti á heimsmeistaramótinu á næsta ári .
Þrír síðustu frambjóðendurnir mæta svo í viðtal hjá sjónvarpsfólki RÚV eftir helgina , í síðustu viku fyrir kjördag .
Halla Tómasdóttir verður á skjánum á mánudaginn , Ástþór Magnússon á þriðjudaginn og Elísabet Jökulsdóttir rekur lestina , miðvikudagskvöldið 22. júní .
Enginn þarf að óttast að geta ekki kosið Ekki eiga allir þess kost að komast á kjörstað 25. júní og heldur ekki á hefðbundna staði til þess að kjósa utan kjörfundar .
Allir ættu þó að geta kosið .
Á heimasíðu innanríkisráðuneytisins kemur fram að kjósanda , sem er til meðferðar á sjúkrahúsi eða vistmaður þar , eða er heimilismaður á dvalarheimili aldraðra eða stofnun fyrir fatlað fólk , er heimilt að greiða þar atkvæði .
Sama er að segja um fangelsi og vistmenn þar .
Slík atkvæðagreiðsla fer fram á þeim tíma sem kjörstjóri ákveður , á sjúkrahúsi sem næst kjördegi .
Kjósanda , sem ekki getur sótt kjörfund á kjördegi vegna sjúkdóms , fötlunar eða barnsburðar , er heimilt að greiða atkvæði í heimahúsi nema hann eigi kost á að greiða atkvæði á stofnun .
" Ósk um að greiða atkvæði í heimahúsi skal vera skrifleg og studd vottorði lögráða manns um hagi kjósandans .
Slík atkvæðagreiðsla má þó ekki fara fram fyrr en í fyrsta lagi þremur vikum fyrir kjördag , laugardaginn 4. júní , en ósk um atkvæðagreiðslu í heimahúsi verður að berast hlutaðeigandi sýslumanni eigi síðar en fjórum dögum fyrir kjördag , þriðjudaginn 21. júní , fyrir kl. 16 , " segir á síðu ráðuneytisins .
