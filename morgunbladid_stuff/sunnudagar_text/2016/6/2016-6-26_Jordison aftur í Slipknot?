Málmur Þremur árum eftir að hann var látinn taka pokann sinn getur Joey Jordison vel hugsað sér að ganga aftur til liðs við málmbandið Slipknot .
Trymbillinn lýsti þessu yfir í samtali við tímaritið Metal Hammer á dögunum .
Mörgum brá þegar Jordison , sem er einn af stofnmeðlimum Slipknot , var látinn fara árið 2013 og bar málsaðilum ekki saman .
Sveitin sagði að hann hefði hætt vegna " listræns ágreinings " en Jordison kannaðist ekki við það ; hann hefði einfaldlega verið rekinn og það gegnum tölvupóst .
" Þetta eru bræður mínir .
Það yrði geggjað [ að snúa aftur ] en við yrðum að hittast augliti til auglitis .
Sjáum hvað setur , " segir Jordison .
Í viðtalinu upplýsir hann einnig að hann glími við sjaldgæfan taugasjúkdóm sem hái honum við trumbusláttinn .
