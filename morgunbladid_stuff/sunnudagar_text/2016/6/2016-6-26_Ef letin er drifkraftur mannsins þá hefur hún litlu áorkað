Við vitum undarlega lítið um manninn sem stóð fyrir mestu upplýsingabyltingu allra tíma , Johannes Gensfleisch zur Laden zum Gutenberg .
Johannes Gutenberg , eins og hann er almennt nefndur , fæddist skömmu fyrir árið 1400 og varð um sjötíu ára gamall .
Hann lærði sennilega gullsmíði en fékk mikinn áhuga á að auðvelda framleiðslu á rituðu máli , sem fram að uppfinningu hans , prentvélinni , fólst í því að skrifarar fjölfölduðu texta .
Eins og gefur að skilja var það ekki sérstaklega skilvirk starfsemi og ekki eins nákvæm og prentun .
Engu að síður framleiddu skrifarar reiðinnar býsn af handritum í Evrópu áður en prentvél Gutenbergs kom til sögunnar , og raunar einnig næstu áratugi á eftir .
Ný tækni , jafnvel sú besta , þarf tíma til að ryðja sér til rúms , auk þess sem þeim sem auraráð höfðu þótti meira til þess koma að láta handgera fyrir sig bækurnar .
Í uppfinningu Gutenbergs fólst að vísu ekki gerð fyrstu prentvélar veraldar .
Í Austur-Asíu þekktust slík tæki , en vél Gutenbergs tók þeim fram og forystan í þessum efnum varð tvímælalaust í Mainz í Þýskalandi þaðan sem hún á næstu árum og áratugum eftir 1450 breiddist út til annarra borga og landa .
Orðið færðist nær almenningi Þekktasta bók Gutenbergs er Biblían sem kennd er við hann og með þessum nýju aðferðum tókst að breiða fagnaðarerindið út með hraðari og öruggari hætti en áður hafði verið unnt að gera .
Nákvæmnin jókst mikið með prentuninni , þar sem ekki þurfti lengur að treysta á mistæka skrifarana , en að vísu gátu setjarar í prentverkinu einnig gert mistök og þá jafnvel afdrifaríkari .
Þannig lenti útgefandi enskrar Biblíu til dæmis í því að orðið ekki datt út úr setningunni " Þú skalt ekki drýgja hór " .
Þetta varð eðlilega til þess að reynt var að innkalla bókina , sem tókst ekki með öllu og þykir hún í dag mikið fágæti og eftir því verðmæt .
Ritstjórar þekkja það raunar líka að texti dagblaða getur skolast til , Morgunblaðið er þar engin undantekning þó að allt sé reynt til að forðast slíkt .
Í þeim tilfellum eru villur á örskotsstundu framleiddar í tugþúsundum eintaka , lesendum og ekki síður ritstjórum til ómælds ama .
Þetta er ein afleiðing hraðans sem uppfinning Gutenbergs lagði grunninn að , en þýðingarmeira er að hröð útbreiðsla prentaðs efnis hafði ýmis og stundum óvænt áhrif í sögunni .
Einn þeirra sem nýttu sér nýju tæknina , sem þá var að vísu orðin nokkurra áratuga gömul , var Martin Luther , sem þýddi ekki aðeins Biblíuna á þýsku heldur gaf út fjölda eigin rita sem breiddu út skilning hans á þeirri góðu bók .
Um tíma var það svo að bækur hans voru þriðjungur alls prentaðs efnis í Þýskalandi , sem er ekki lítið þegar haft er í huga hve mjög prentað efni hafði sótt í sig veðrið frá uppfinningu Gutenbergs .
Og það að Luther varð slíkur metsöluhöfundur leiddi svo aftur til þess að mótspyrna hans við túlkun páfans á hinu heilaga orði á þessum árum náði fótfestu og olli byltingu innan kirkjunnar sem við Íslendingar þekkjum vel enn í dag .
Vissulega var viðeigandi að sá sem lagði áherslu á hið ritaða orð skyldi njóta svo góðs af framþróun ritaðs máls .
Kólumbus á Snæfellsnesi En það voru ekki aðeins áhrif Luthers sem teygðu sig hingað .
Að vísu er heimildin um tengsl eins samtíðarmanns hans , Kristófers Kólumbus , við Ísland ótryggari en upplýsingarnar um Luther .
Engu að síður hafa verið leiddar líkur að því að hann hafi komið hingað til lands og jafnvel haft hér vetursetu á Snæfellsnesi .
Þetta á að hafa verið um fimmtán árum áður en hann fann , eða öllu heldur enduruppgötvaði , nýja heiminn , sem þá hafði ekki enn fengið varanlegt nafn þó að Íslendingar þekktu til Vínlands .
Að vísu telja sumir að ákveðinn hroki felist í því að tala um að finna eða uppgötva þessa heimsálfu , því að þeir sem þar bjuggu hafi jú vitað af henni .
Við sem hérna megin Atlantshafsins búum leyfum okkur þó að tala með þessum hætti .
Að áliti þeirra sem ekki þekktu nýja heiminn eða áttuðu sig á að hann væri aðskilinn frá Asíu , var heimurinn í meginatriðum í þremur hlutum ; Asía , Afríka og Evrópa .
Eins og þekkt er var Kólumbus að leita Asíu þegar hann lagði á úthafið , en margir telja að hann hafi fyrst viljað koma hingað til lands til að kynna sér sögur af norrænum mönnum sem hafi fundið land í vestri .
Þá landafundi hafi hann einmitt fengið nánari upplýsingar um í ferð sinni hingað , þar sem ekki hafi verið ýkja langt síðan síðustu norrænu mennirnir höfðust við vestan Íslands .
Ekkert verður svo sem fullyrt um þetta , en í safnaðarheimili á Snæfellsnesi má þó finna málverk eftir Áka Gränz af Kólumbusi að skoða kort ásamt presti staðarins .
Vel kann að vera að það lýsi raunverulegum atburði .
Sterkur meðbyr til " Asíu " Hvort sem Íslendingar urðu til þess að Kólumbus sannfærðist um land í vestri sem hægt væri að sigla til eða hvort hann hafði fyrir vissu sinni veikari heimildir , er ljóst að sannfæringuna skorti ekki .
Hann reyndi árum saman að afla fjár til að kosta leiðangurinn og loks tókst það og lagt var úr höfn á þremur skipum .
Leiðin lá til Asíu , enda þótti orðið brýnt að finna færa leið þangað , ekki síst eftir að Mikligarður , eða öllu heldur Konstantinopel , féll og hefðbundin leið til Asíu var orðin ótryggari .
Kólumbus fékk sterkan meðbyr og ferðin gekk vel .
Hann náði landi og kynnti sér það sem það bauð upp á .
Heim sigldi hann sigri hrósandi og sendi hátignunum sem kostuðu ferðina bréf , sem náði augum margra , því að það fór eins og margt annað á þessum tíma í gegnum uppfinningu Gutenbergs .
Sagan þótti ævintýri líkust og Kólumbus fór fleiri ferðir til að afla frekari upplýsinga .
Hann lést snemma á sextándu öld , sannfærður um að hafa fundið sjóleiðina til Asíu .
En prentvélin kom líka við sögu í varanlegri nafngift nýja heimsins .
Nafn Kólumbusar festist ekki við þessar heimsálfur , og raunar ekki nafn Leifs heldur , þó að í þeirri nafngift hefði verið viss sanngirni .
Nafnið draga álfurnar af landa Kólumbusar , Ítalanum Amerigo Vespucci .
Laust fyrir aldamótin 1500 lagði Vespucci upp í ferð yfir hafið , svipaðra erinda og Kólumbus , og fór að því er sögur herma víða .
Sumir halda því fram að hann hafi notið þess hvað nafnið snertir að vera betri sögumaður en Kólumbus , en þó er nokkuð á huldu hvað hann sjálfur skrifaði um ferðir sínar og hvað er verk annarra .
Í öllu falli þóttu frásagnir af ferðum hans afar áhugaverðar og urðu sennilega til þess að nafn hans var notað á kort af nýja heiminum sem teiknað var á fyrri hluta sextándu aldar og birt í landafræðibók sem þýskur kortagerðamaður framleiddi í norðurhluta Frakklands .
Kortagerðamaðurinn , Martin Waldseemüler , taldi þá rétt að kenna nýja landið við Amerigo , en notaði kvenmynd nafnsins , America .
Fyrst í stað átti nafnið aðeins að vera notað yfir hluta Suður-Ameríku , en svo var nafnið sett á báðar álfurnar og rit með kortinu var prentað í miklu upplagi vegna mikilla vinsælda .
Eftir það var ekki aftur snúið með nafn nýja heimsins , jafnvel þó að Waldseemüler hafi sjálfur fyllst efasemdum um réttmæti þess .
Prenttæknin , og sú hraða útbreiðsla upplýsinga sem henni fylgdi , varð því til þess að Kólumbus fann Ameríku þó að Amerigo hafi siglt vestur um haf í kjölfar Kólumbusar .
Lífseig upplýsingabylting Sú mikla upplýsingabylting sem í prenttækninni fólst hefur vitaskuld gert miklu meira en að festa nöfn Luthers og Amerigo í vitund veraldarinnar .
Hún hefur umbylt öllu , meðal annars vegna þess hve lífseig hún hefur verið .
Það leið hálft árþúsund fram að næstu upplýsingabyltingu , þeirri sem við lifum nú , og hún byggist einnig á þeirri fyrri .
Þeir stafir sem rötuðu á þetta blað , en fyrst á tölvuskjá , eru dæmi þar um .
Og þrátt fyrir þessa seinni upplýsingabyltingu , sem líkt hinni fyrri hefur umbylt öllu , sækir fólk enn í prentgripina og hefur yndi að því að fletta bókum og blöðum .
Það er eitthvað sérstakt við þá tilfinningu sem tæknin hefur ekki enn náð að koma til skila með öðrum hætti þó að nýja tæknin komi upplýsingum á hraða ljóssins heimsálfa á milli .
En þá gildir líka að hluta til hið sama og fyrr , að hið prentaða orð þykir áreiðanlegt .
Áður var það samanburðurinn við skeikula skrifarana sem átti þátt í að festa prentið í sessi .
Eftir upplýsingabyltingu nútímans má segja að áþreifanleiki prentsins og sú staðreynd að prentverki verður ekki breytt eftir á , eigi sinn þátt í að viðhalda stöðu þess , sem er sterk þrátt fyrir allar nýjungarnar og framfarirnar .
Stórum hluta starfanna útrýmt En öllum breytingum , að ekki sé talað um byltingum , fylgja afleiðingar sem mönnum líkar misvel og fer það eftir sjónarhorninu .
Námsmenn eftir seinni hluta fimmtándu aldar geta til að mynda fagnað því að þurfa ekki lengur að fá skrifara til að fjölfalda fyrir sig námsefnið með tilheyrandi kostnaði , þó að því færi fjarri að skrifararnir fögnuðu framförunum .
Og það var engin sérstök ánægja meðal prentara þegar tölvur fóru að færa sig upp á skaftið í prentsmiðjunum fyrir fáeinum áratugum og fækkuðu þeim handtökum sem þar þurfti að sinna .
En alltaf heldur þó veröldin áfram að snúast og enn er hægt að halda uppi fullri atvinnu , falli stjórn efnahagsmála ekki í hendur ofstjórnarmanna , þó að búið sé að útrýma stórum hluta þeirra starfa sem maðurinn hefur sinnt í gegnum tíðina .
Vélvæðingin mætti mikilli mótspyrnu fyrir tveimur öldum og rúmlega það þegar vélar fóru að snúast undir eigin afli ef svo má segja , enda kom hún illa við marga þó að það væri aðeins tímabundið ástand .
Nú kann að vera að við horfum fram á nýja byltingu á sviði vélvæðingar , þar sem fléttast saman upplýsingabyltingin og vélvæðingin og úr verða vélar sem " hugsa " .
Um nokkurt skeið hefur verið unnið hörðum höndum að því að hagnýta svokallað gervigreind og reglulega lesum við um bíla sem aka sjálfir , ryksugur sem ryksuga án aðkomu mannsins og fleira þess háttar , fyrir utan að við rekumst iðulega á áhrif þessarar tækni þegar við gúglum eða ræðum við símann okkar .
Það teygist ekkert á tímanum Engin leið er að segja hvert eða hversu langt þessi nýjasta tækniþróun leiðir manninn en hún mun án efa leiða hann áfram á sömu braut og hann hefur verið á alla tíð .
Hann hefur frá upphafi unnið að því að koma af sér verkefnum , sumir segja af hinum leiða lesti leti einum saman .
Eftir því sem nær dregur í tíma hefur hraði þessarar þróunar vaxið veldisvexti .
Samt sem áður eru menn alltaf jafn uppteknir og tíminn alltaf af jafn skornum skammti .
Raunar hafa það margir á tilfinningunni að maðurinn hafi orðið æ uppteknari eftir því sem hann hefur komið fleiri verkum yfir á dauða hluti .
Ef sú tilfinning er rétt , þá er ekki von á góðu með vaxandi gervigreind og auknum fjölda tækja sem nýta hana til að létta manninum lífið .
Það er engin leið með sömu þróun að hann komist yfir allt sem hann þarf að gera eftir að hafa komið öllum verkum sínum yfir á tækin .
Líklega er eina leiðin út úr vandanum að ná tökum á tímanum .
En jafnvel með gervigreind að vopni gæti það orðið tafsamt .
