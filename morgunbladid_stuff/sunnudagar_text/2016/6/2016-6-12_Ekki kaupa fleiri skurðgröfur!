Í aðdraganda hrunsins var ofsaþensla í flestum geirum atvinnulífsins .
Byggingarkranar gnæfðu alls staðar við himin .
Og flutningaskip voru yfirfull af stórvirkum vinnuvélum á leið til landsins .
Líkt og nú , var auglýst um allar álfur eftir starfsfólki að taka þátt í dansinum .
Svo kom hrunið .
Nýbyggðu húsin stóðu auð og ónotuð , heilu hverfin .
Talsmenn aðgerðalausra vinnuvéla voru að vonum miður sín og kröfðust verkefna .
Vildu virkja , fá margbreiða vegi , ef skattgreiðandinn borgaði ekki beint , mætti rukka hann í veghliðum .
Þarfir skurðgröfunnar og hagsmunir skyldu með öðrum orðum hafðir í fyrirrúmi .
Móður jörð þótti þetta ekki vera fýsilegur þrýstihópur og stórvarasamt ef hann fengi völdin í hendur .
Ég var henni sammála .
Og er enn .
Þess vegna líst mér ekkert á alla kranana og allar gröfurnar sem nú streyma til landsins .
Í kjölfar hrunsins tókst ekki að bjarga öllum atvinnulausum skurðgröfum .
Sem betur fer , með hliðsjón af þeim verkum sem menn ætluðu þeim .
Vinur minn einn , sem reyndar sjálfur er skurðgröfumaður , tók mig í bíltúr vorið 2009 .
Förinni var heitið á hafnarbakkann í Hafnarfirði .
Þar voru vinnutæki , sem fjárfestingafyrirtækin , sem prangað höfðu tækjunum inn á menn , höfðu safnað saman að nýju eftir að hafa endurheimt tækin , með góðu eða illu , stundum mjög illu , og vildu nú flytja þau úr landi á eins konar eftirámarkað í Evrópu .
Nú er það ekki svo að ég vilji ekki að Íslendingar eignist vinnuvélar , því fer fjarri og er ómæld aðdáun mín á hinum íslenska skurðgröfumeistara sem vinnur stórvirki sín með augum listamannsins og nákvæmni teskeiðarinnar .
Ég er að tala um allt annað .
Ég er að tala um það að inn í öll kerfi er hægt að byggja hvata og drifkrafta .
Með einkavæðingu er drifkrafturinn , og stundum ákvörðunarvaldið , fært úr hendi almannavaldsins í hendur fjárfesta .
Þetta gerist með einkavæddri heilbrigðisþjónustu og þetta gerist ef við færum umsýslu samgöngukerfisins í hendur einkaaðilum .
Um þetta hef ég stundum fjallað .
Öll þekkjum við þetta , eða velkist einhver í vafa um að sjónarmið af þessu tagi eru talsvert ráðandi í skipulagsþróun Reykjavíkur ? Í Ráðhúsinu hefur því blákalt verið lýst yfir að borgin selji land þeim sem best býður .
Og hverjir skyldu það vera ? Og hvað skyldu viðkomandi þurfa að gera til að geta greitt hátt verð ? Það liggur í augum uppi : Því meira byggingarmagn þeim mun hærra verð .
Ég hef fundið fyrir andardrætti verktaka ofan í hálsmál mitt þegar ég gegndi ráðherraembættum , bæði á sviði heilbrigðismála og samgöngumála .
Ágætt að allir viðri skoðanir sínar og þess vegna þrýsti á .
Öðru máli gegnir þegar þess er krafist að fá ákvörðunarvaldið í hendur .
Og því segi ég nú , ekki fleiri krana og ekki fleiri skurðgröfur .
Þær gætu framið valdarán .
