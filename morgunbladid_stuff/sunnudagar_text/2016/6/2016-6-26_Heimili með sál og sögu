Hjónin Eygló Ingólfsdóttir og Karl Magnús Karlsson búa ásamt börnum sínum tveimur og hefðarkettinum Sunnu í einbýlishúsi innst á Völlunum í Hafnarfirði .
Húsið er sérhannað utan um fjölskylduna en Karl Magnús teiknaði húsið sem staðsett er rétt við Hvaleyrarvatn með útsýni yfir óspillta náttúru og hraun í bakgarðinum .
Sigurborg Selma Karlsdóttir sigurborg@mbl.is Eygló Ingólfsdóttir , fagstjóri starfsbrautar fyrir einhverfa nemendur í MK og einhverfuráðgjafi hjá Specialisterne á Íslandi , og Karl Magnús Karlsson , arkitekt hjá VA arkitektum , fluttu , ásamt börnum sínum , í húsið á Völlunum árið 2008 .
Hjónin segjast fá innblástur héðan og þaðan , úr daglegu lífi og frá vinum og fjölskyldu , þegar kemur að innréttingu heimilisins .
" Stíllinn á heimilinu er blandaður og persónulegur .
Mér finnst gott að hafa hluti og húsgögn með " sögu " í kringum mig .
Húsgögn og ýmsir nytjahlutir koma úr okkar fjölskyldum , " útskýrir Eygló sem segist þó í heildina hrifin af einföldum og stílhreinum húsgögnum og hlutum .
Fjölskyldan missti alla búslóðina ásamt bílnum í Vikartindi árið 1997 og segir Eygló það eflaust hafa áhrif á viðhorf sitt gagnvart verðmætum og til þess hvað sér þyki mikilvægt við innréttingu heimilisins .
" Við höfðum búið í Berlín í 10 ár en þar vorum við í námi og störfuðum við okkar fög að námi loknu og fluttum heim í febrúar 1997 og misstum allt okkar .
Ég vil hafa bjart og rúmgott í kringum mig .
Legg uppúr því að hafa hluti sem ég tengi við og þá skiptir útlit , þægindi og notagildi höfuðmáli fyrir mig .
Ég forðast að hafa of mikið af húsgögnum og öðru dóti en líður best með að hafa persónulega hluti með sál í kringum mig t.d. verk eftir börnin okkar og vini .
Á veggjunum eru t.d. myndir eftir börnin okkar síðan þau voru í grunn- og leikskóla , ljósmyndir eftir Þóru Hrönn Njálsdóttur ljósmyndara og listaverk Doro Berg á veggjunum , en báðar eru þær góðar vinkonur okkar , " segir Eygló og bætir jafnframt við að verðmætið liggi í að búa notalega umgjörð fyrir fjölskylduna til að vera saman .
Aðspurð hvar hjónin kaupi helst inn á heimilið segir Eygló IKEA hafa verið í uppáhaldi í gegnum tíðna .
" Ég hef nefnilega þörf fyrir að breyta og bæta reglulega og þá er gott að geta keypt flott hannaða hluti á góðu verði .
Penninn og Casa eru verslanir með fallega og klassíska hönnun , þar er ýmislegt sem mig dreymir um .
" Eins og áður hefur komið fram þá er hún hrifin af hlutum og húsgögnum með sögu og þá kemur " Góði hirðirinn " sterkur inn .
" Þar hef ég til dæmis keypt 2 stóla sem við pússuðum upp og glærlökkuðum ásamt ýmsum smáhlutum .
Það er gaman að skoða þar og rifja upp gamlar minningar í leiðinni .
" 