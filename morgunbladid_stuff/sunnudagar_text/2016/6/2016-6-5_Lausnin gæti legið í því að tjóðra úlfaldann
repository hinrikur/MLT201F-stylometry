Lengstu járnbrautargöng veraldar , Gotthard-jarðgöngin í Sviss , voru opnuð formlega síðastliðinn miðvikudag .
Þau eru 57 kílómetra löng , mikið þrekvirki og á bak við þau er umfangsmikil þekking á viðfangsefninu og hugvit færustu sérfræðinga .
Verðmiðinn er ekki af rýrara taginu , jafnvirði 1.500 milljarða króna , en kom einnig fram í mannslífum , því að níu manns létu lífið við gangagerðina .
Samgöngubætur af þessu tagi geta breytt miklu fyrir stór landsvæði , örvað hagvöxt og velmegun .
Sum samgöngumannvirki af þessu umfangi eru jafnvel svo mögnuð að þau breyta aðstæðum í heilu heimsálfunum og valda titringi í heimsveldum .
Súesskurðurinn á milli Rauðahafsins og Miðjarðarhafsins er eitt skýrasta dæmið þar um .
Menn í verslunarveldinu Feneyjum höfðu strax á fimmtándu öld velt fyrir sér kostum þess að tengja þessi tvö höf saman og þegar Napóleon lagði undir sig Egyptaland um aldamótin 1800 lét hann verkfræðinga meta hvernig hægt væri að grafa skurð á milli þessara hafa .
Það var svo rúmri hálfri öld síðar , eftir að Frakkar höfðu misst aftur yfirráðin í landinu , sem þeir náðu engu að síður samkomulagi við landstjórann þar um að grafa skurðinn , sem gert var á árunum 1859 til 1869 .
Þýðingarmikill skurður Hlutafélagið um skurðinn var að meirihluta í eigu franskra fjárfesta og að minnihluta til í eigu Egypta , en Bretar , sem einnig höfðu mikil ítök á svæðinu , voru fullir efasemda um þessa samgöngubót .
Þeir óttuðust að hún kynni að skaða yfirburði breska heimsveldisins á höfunum .
Engu að síður kom í ljós þegar skurðurinn hafði verið grafinn að bresk skip voru í miklum meirihluta þeirra sem sigldu um skurðinn , enda stórbætti hann samgöngur við Indland , krúnudjásnið sjálft .
Síðar , þegar egypsk stjórnvöld skorti fé , ákvað breski forsætisráðherrann Disraeli að Bretland skyldi kaupa sig inn í Súes-hlutafélagið , sem gert hafði 99 ára samning um reksturinn .
Sá samningur hélt þó ekki til enda , því að Nasser forseti Egyptalands þjóðnýtti skurðinn árið 1956 , sem endaði með átökum sem herir Ísraels , Breta og Frakka tóku þátt í .
Við bættist pólitískur þrýstingur frá Sovétríkjunum og Bandaríkjunum , sem varð til að deilan leystist með því að gömlu yfirráðaþjóðirnar Bretar og Frakkar voru niðurlægðar og urðu að gefa eftir .
Saga þessa merkilega samgöngumannvirkis sýnir vel hversu mikilvægt það er , en það þurfti raunar ekki söguna til ; menn gerðu sér strax grein fyrir þýðingunni þegar skurðurinn var tekinn í notkun .
Til marks um það eru hátíðarhöldin sem Egyptar stóðu fyrir með þátttöku allra helstu fyrirmenna Evrópu , enda var vilji til að horfa þangað og lyfta Egyptalandi upp úr fátæktinni sem þar ríkti með þekkingu að norðan .
Meðal þess sem ætlunin var að leyfa gestunum að njóta til að lyfta andanum var verk eftir Verdi sem leiðtogi Egypta hafði fengið til að semja af þessu tilefni og greitt fyrir sem svarar til á annað hundrað milljóna króna .
Verkið tafðist reyndar og var ekki frumflutt fyrr en tveimur árum síðar í óperuhúsinu í Kaíró .
Verkið Aida er engu að síður óvenjulegur og merkilegur afrakstur þess mikla framfarahugar sem ríkti í Egyptalandi upp úr miðri nítjándu öld .
Egypska " frelsisstyttan " ...
Annað stórvirki sem tengist gerð Súesskurðarins stendur á háum stalli á eyju í höfninni í New York og heldur þar á kyndli til að lýsa ferðalöngum leiðina inn í land frelsisins ; Frelsisstyttan sjálf .
Hönnuður hennar , franski myndhöggvarinn Auguste Bartholdi , hafði ásamt fleiri áhugasömum listamönnum ferðast um Mið-Austurlönd , einkum Egyptaland , enda hafði áhuginn á menningu landsins vaxið mjög í Evrópu eftir fund Rósettusteinsins og þeirra þýðinga sem hann gerði mögulegar á fornu egypsku skrifuðu máli .
Bartholdi varð heillaður af risavöxnum fornum styttum Egypta og ræddi við egypsk stjórnvöld um að reisa gríðarstóra styttu af egypskri bóndakonu , klæddri í kjól með kyndil í hendi .
Styttuna kallaði hann Egyptaland varpar ljósi á Asíu , eða Framfarir varpa ljósi á Asíu .
Hann gerðir margar mismunandi útgáfur af styttunni væntanlegu en þegar hann var orðinn sáttur við afraksturinn og mætti við opnun Súesskurðarins , höfðu egypsk stjórnvöld hætt við að láta reisa styttuna og létu myndarlegan vita duga .
Stendur sá enn í Port Said .
Þeim leist ekki á kostnaðinn við styttuna mögnuðu , enda var sjóður egypska ríkisins farinn að láta mjög á sjá , sem endaði raunar með því að landið missti fjárhagslegt sjálfstæði sitt , en það er önnur saga .
...
og sú bandaríska Þrátt fyrir þetta bakslag missti Bartholdi ekki móðinn og náði í samstarfi við Frakkann Edouard de Laboulaye að safna fé fyrir gerð hennar með ýmsu móti hjá frönskum almenningi og stjórnvöldum .
Á móti tókst bandarískum áhugamönnum , ekki síst fyrir áeggjan útgefandans Joseph Pulitzer sem beitti dagblaði sínu í þessum tilgangi , að safna fé fyrir stallinum meðal efnamanna og almennings .
Styttan , sem átti að rísa á aldarafmæli stjórnarskrárinnar , var afhjúpuð áratug of seint en stendur sem tákn um þá hugsjón einstaklingsfrelsis og einstaklingsframtaks sem birtist í stjórnarskránni bandarísku .
Frelsisstyttan hefur frá upphafi verið eitt helsta tákn Bandaríkjanna og hver veit nema hún eigi sinn þátt í því hversu vel hefur tekist til þar í landi að halda í þær hugsjónir sem helst geta stuðlað að því að færa mannkynið fram á veginn , bæði í anda og efnahag .
Og ef til vill er það einmitt einhvers konar frelsisstytta eða ámóta áminning um hvað það er sem lönd og lýður þurfa til friðar og framfara sem skortir í Mið-Austurlöndum og Norður-Afríku .
Ef til vill hefði verið farsælt ef Bartholdi hefði tekist að fá fé til að reisa ljóskerið við mynni Súesskurðarins .
Það er að minnsta kosti býsna drungalegt á þessum slóðum og óhætt að segja að töluvert skorti á þá framfarahugsun sem ýtti undir gerð hins mikla samgöngumannvirkis á nítjándu öldinni , að ekki sé talað um margt af því merkilega sem á þessum slóðum spratt fram fyrr á öldum á meðan meira myrkur grúfði yfir Evrópu .
Hverju er um að kenna ? Eitthvað gerðist sem valdið hefur þeim hörðu átökum sem einkenna þetta svæði og hefur orðið til þess að það hefur á margan hátt dregist aftur úr þeim sem sótt hafa fram .
Olían hefur tryggt yfirgengilega auðlegð sumra en lítið hjálpað almenningi á svæðinu í samanburði við almenning víða annars staðar þar sem auðlindir eru af skornum skammti .
Sumir kenna olíunni jafnvel um , hún hafi tryggt valdhöfum yfirráð og gert þeim kleift að halda almenningi niðri .
Þetta er ekki alveg úr lausu lofti gripið en skýrir ekki ástandið alls staðar , auk þess sem olíu má finna víðar án þess að þjóðirnar séu undirokaðar og framfarir skorti .
Því er einnig kennt um að fyrir um einni öld hafi línur sem ekki hafi verið miklar forsendur fyrir , verið dregnar á blað til að tákna ríki .
Þannig hafi þjóðarbrot og trúarhópar endað í ýmsum ríkjum sem valdi togstreitu , átökum og þaðan af verra ástandi .
Eins og með olíuna eru einhver rök fyrir þessu en á móti má spyrja , hvar hefði átt að draga línurnar ? Var það yfirleitt hægt svo að allir lentu með sínum líkum ? Nei , því fer fjarri .
Þar að auki eru víðar dæmi um ríki þar sem ólík þjóðarbrot og trúarhópar lifa í sátt og samlyndi .
Hér var í upphafi minnst á Sviss í öðru samhengi .
Það er prýðilegt dæmi .
Vissulega getur þó tekið tíma fyrir ríki að slípast saman og verða ein heild .
Bandaríkin fæddust ekki alsköpuð svo dæmi sé tekið og þar voru heiftarleg innanlandsátök um tíma .
Slík dæmi , þótt ólík séu eins og gjarnt er um dæmi , gefa von um að fyrir botni Miðjarðarhafs geti menn einnig lært að lifa í sátt og samlyndi .
En til þess þurfa forsendur að vera til staðar , svo sem umburðarlyndi gagnvart skoðunum annarra og virðing fyrir lögum og rétti .
Þetta næst tæplega fram nema í lýðræðis- og réttarríkjum , en þau lönd sem um ræðir falla almennt í hvorugan flokkinn , sem er mikill vandi og hvorki auðleystur né skjótleystur .
Þrátt fyrir söguna skortir áherslu á vísindin Þó að þetta svæði og þær menningarþjóðir sem það byggðu og byggja í meginatriðum enn hafi á öldum áður verið uppspretta háskóla og vísindastarfs er staðan því miður breytt .
Skortur á almennri menntun og vísindalegri framfarahugsun háir þeim ríkjum sem þar eru .
The Economist gerir rannsóknir og þróun í þessum heimshluta að umfjöllunarefni í nýjasta tölublaði sínu og bendir á að í samanburði við ríki OECD fari afar lágt hlutfall landsframleiðslunnar til slíkra hluta .
Landsframleiðsla Arabaríkjanna er 5,9% af landsframleiðslu heimsins en ríkisframlög til rannsókna og vísinda eru innan við 1% og að auki illa varið .
Verra er að einkafyrirtæki verja þar nánast engu til rannsókna og vísinda , en standa fyrir meirihluta þessa þáttar víða í veröldinni .
Meðal þeirra ríkja er Ísrael , sem er framarlega á ýmsum sviðum og sýnir að það er ekki staðsetningin sem ræður för , heldur það umhverfi sem stjórnvöld skapa .
Og það er ekki heldur fólkið sem í eðli sínu er laust við framfaraþrána sem einkennir manninn .
Erlendis hefur fólk frá þessu svæði náð miklum árangri við að beita hugvitinu til framfara .
Steve Jobs , sem var hálfur Sýrlendingur , er ef til vill þekktasta dæmið .
Trúin krefst ekki vanrækslu hins veraldlega Trúarbrögðin á svæðinu hafa iðulega verið nefnd sem ástæða vandans sem þar ríkir og vissulega er mikið til í því , en það snýst þó að verulegu leyti um hvernig þau eru túlkuð og stunduð .
Það er til dæmis ekki líklegt til árangurs að loka þurfi verslunum oft á dag eins og í Sádi-Arabíu vegna bænahalds .
Það er ekki heldur vænlegt til árangurs að halda konum niðri í stað þess að njóta krafta þeirra eins og eðlilegt væri , eða að láta trúarsetningar með öðrum hætti hafa óeðlileg áhrif á þjóðfélagið .
Eðlilegt er að menn vilji rækta trú sína og að þjóðfélagið taki tillit til þess , en það hefur ekki reynst farsælt að yfir öllu hvíli þungur hrammur klerkastéttar sem setur almenningi óeðlilegar skorður , stendur í vegi fyrir umbótum og heftir framfarir .
Ein af dæmisögunum um Múhameð spámann var þegar hann hitti bedúína nokkurn sem var með úlfalda , en hafði ekki tjóðrað hann heldur lét hann ganga lausan .
Múhameð spurði bedúínann hvers vegna hann tjóðraði ekki úlfaldann svo hann slyppi ekki í burtu .
Bedúíninn svaraði : " Ég set traust mitt á guð .
" Þá sagði Múhameð : " Þú skalt treysta guði , en tjóðraðu úlfaldann ! " Vandi Mið-Austurlanda og Norður-Afríku er svo snúinn að hann virðist oft óleysanlegur með öllu .
Engu að síður verður stöðugt að leita lausnar og smám saman hljóta þessi vandræði að leysast eins og önnur .
Fyrsta skrefið gæti verið að þeir sem þar ráða mestu tækju tillit til þessarar ábendingar um að vanrækja ekki það sem veraldlegt er .
Hún kemur úr átt sem þeim ætti að hugnast .
