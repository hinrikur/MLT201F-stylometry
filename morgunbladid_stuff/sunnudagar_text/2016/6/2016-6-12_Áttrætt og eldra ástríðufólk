82 ára gömul kona segist ekki hafa tíma til að slaka á og njóta efri áranna því hún þurfi að bjarga jörðinni .
Það sé dýrmætara en að hún fái að setjast í helgan stein .
Þetta er Jane Goodall sem um ræðir en ég spjallaði við hana í vikunni um hennar lífsins ástríðu – simpansana sem hún eyddi 55 árum með í afrísku skóglendi og ferðalög hennar um allan heim , 300 daga á ári , til að bjarga umhverfinu .
Það var tvennt sem ég leiddi sterkt hugann að eftir þetta viðtal .
Af hverju í ósköpunum ég er sjálf , 39 ára og eldhress , ekki búin að leggja meira af mörkum til að snúa þessari ömurlegu þróun í umhverfismálum við ? Það er svo ótrúlega heimskulegt að gera ekkert ! Dóttir mín tilkynnti sig hátíðlega komna á vegan-mataræði og ég blessaði hana ekki í bak og fyrir og samgladdist vistkerfi jarðar ( minni útblástur vegna matvælaframleiðslu og -flutnings ) .
Þess í stað setti ég upp " enn ein dellan " svipinn .
Þegar ég tók til í geymslunni og ferjaði allt í Sorpu óskaði ég þess eins að enginn starfsmaður væri að horfa svo ég gæti troðið öllu í óendurvinnulegt-allskonar pressuna .
En undiraldan er sterk og ég finn að ég er smám saman að sogast út í .
Atriði númer tvö er þetta með að vera 82 ára , hress og ástríðufull og með svo mikið til málanna að leggja að hver og einn einasti salur áhorfenda , af þeim mörg hundruð sem hún fyllir á hverju ári , situr í þögn og hlustar á hana .
Jane Goodall er vissulega einstök en það eru margir komnir á hennar aldur , hressir og ástríðufullir , en enginn veitir því eftirtekt ( fyrr en viðkomandi er fenginn í viðtal 104 ára , rosa gamall en ekki svo hress ) .
Ég hef oftsinnis fengið ábendingar um að í fjölmiðlum vanti sýnileika þessara eldri kynslóða og við í blaðamannastétt getum flest tekið það til okkar .
Samfélagið samanstendur af fólki á öllum aldri og líka eldra fólki sem hefur frá áratugum , sem við aldrei lifðum , að segja og langri reynslu , sem við vonandi öðlumst , að deila .
