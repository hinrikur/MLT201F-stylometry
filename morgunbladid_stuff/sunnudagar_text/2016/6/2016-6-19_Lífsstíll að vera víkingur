Hvað gerir fólk á víkingahátíð ? Það er rosalega misjafnt eftir því hvar áhuginn liggur .
Við veljum okkur ýmislegt sem við sérhæfum okkur í , það eru bardagamenn og handverksfólk og fleira .
Bardagamenn sýna bardaga og sjá um Víkingaskóla barnanna og fleira á meðan ég er meira í handverki .
Hver var þín fyrsta reynsla af slíkri hátíð ? Ég fór út í þetta árið 2004 að hitta pabba minn , sem kom mér inn í þetta .
Ég féll fyrir þessu og endaði með því að sauma mín eigin föt og vera í þessu sjálf .
Hvað er áhugaverðast við menningu víkinga ? Það heillaði mig að endurgera þessa fortíð sem íslensk menning snýst svo mikið um og sagan okkar byggist á .
Við sofum í víkingatjöldum og lifum tímabundið eins og víkingarnir gerðu , og það heillaði mig að prófa að gera þetta eins og í gamla daga .
Er ekkert erfitt að lifa eins og víkingur ? Við förum kannski ekki að veiða dýr úti í skógi eða neitt þannig , en það kemur alveg á óvart hvað það er lítið erfitt .
Maður er samt vanur samskiptum við umheiminn og þá getur lítil tækni verið erfið .
Svo er kannski aðallega kaffið sem er erfitt .
Hvernig er stemningin á svona hátíðum ? Hún er æði .
Við bíðum alltaf spennt eftir hátíð .
Þetta er ekki bara áhugamál heldur lífsstíll fyrir okkur og við eigum þarna sameiginlegan lífsstíl .
Eru margir sem taka þátt í þessu ? Já .
Víkingaheimurinn er mjög stór og það eru margir að koma hingað til lands , víkingar frá Þýskalandi , Danmörku , Svíþjóð og Færeyjum .
Er ekki verið að hylja yfir myrku hliðar víkingaaldar , þrælahald og mannvíg ? Nei .
Það er kominn svolítill Hollywood-bragur á þá sýn sem fólk hefur á víkinga yfirleitt .
Víkingar á Íslandi voru til dæmis bændur og konurnar voru í handverki og búskap .
Við erum að reyna að vekja athygli á að það er svo stór hlið á víkingum sem var góð , þótt allt þetta vonda hafi auðvitað gerst líka .
Við erum ekki að afsaka það eða hylja neitt .
