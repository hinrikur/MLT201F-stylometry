Af hverju ertu með jógatíma í Reynisfjöru ? Ég er fædd og uppalin í Reynishverfi .
Staðurinn er mér einstaklega kær og hentar skínandi vel til jógaiðkunar .
Fyrir framan þig ertu með jörðina , vatnið , eldinn og loftið .
Undirlagið er dásamlegt og gefur iljunum nudd og ef þig vantar stuðning þá klappar þú bara saman jarðefnunum og býrð til púða .
Betri en nokkur jógasalur .
Ég trúi að það að iðka á þessum stað , þó það sé ekki annað en að setjast niður og anda , veki okkur til vitundar um skynfæri okkar og umhverfið .
Í hefðbundnum jógasal ómar falleg tónlist en þarna er það tónlist náttúrunnar .
Ég er t.d. alltaf fyrst spurð um veðrið eftir þessar helgar en margir eiga erfitt með að sjá fyrir sér jóga í rigningu og roki en það er líka hægt .
Hvort sem sólin skín eða ekki þá er þetta hressandi og endurnærandi og gott að finna fyrir sínum innri krafti .
Hvers konar jóga býður þú upp á ? Ég er með hefðbundið Hatha-jóga í bland við annað sem mér finnst gott .
Ég legg áherslu á meðvitað jóga og að tengja við himin og jörð .
Hentar fyrir alla byrjendur og lengra komna .
Tímarnir eru um klukkustundar langir og í lokin leggjumst við niður í slökun .
Nú hefur Reynisfjara mikið verið í fréttum .
Er eitthvað sem fólk þarf að varast þegar það mætir í tímana hjá þér ? Það verða flögg sem vísa fólki rétta leið .
Fjaran er stór en við verðum á öruggum stað .
Ekki ofan í flæðarmálinu og nálægt ferðamönnunum þótt við sjáum þá tilsýndar .
Hafa tímarnir verið vinsælir meðal ferðamanna eða eru það heimamenn sem mæta í þá ? Þetta er 5 árið í röð sem ég býð uppá jóga í Reynisfjöru .
Fyrstu tvö skiptin var aðsóknin dræm , en svo hefur aðsóknin aukist ár frá ári .
Alls konar fólk kemur í tímana , Íslendingar og útlendingar , börn og gamalmenni .
Eitthvað óvænt sem hefur komið upp á þau ár sem þú hefur verið með jóga í fjörunni ? Það er ekkert fyrirséð í jógatímunum og margt sem fyrir augu og eyru ber .
Eitt atvik er mér minnisstætt .
Allir voru í jógastöðu með útsýni á haf út .
Fyrir framan okkur blöstu við tveir háhyrningar sem þreyttu hrefnu .
Þegar svona gerist þá stoppar maður til að njóta og þakkar fyrir .
