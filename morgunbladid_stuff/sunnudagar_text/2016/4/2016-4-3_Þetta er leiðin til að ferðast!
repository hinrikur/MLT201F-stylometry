Ferðalög erlendis heilla flesta .
Við sem búum hér á hjara veraldar og eigum ekki landamæri að öðrum löndum stöndum frammi fyrir því að ferðakostnaður getur verið umtalsverður .
Flestir kjósa flugleiðina út í heim og þegar þangað er komið þarf að borga fyrir gistingu og mat .
Margir kjósa einnig að leigja bíl .
Íslendingar hafa uppgötvað nýja og ódýrari leið til að komast í draumafríið til útlanda .
Það er hægt að skiptast á heimilum við fólk erlendis en margar vefsíður bjóða upp á slík skipti .
Kostirnir eru fjölmargir .
Þú sparar gistikostnaðinn sem oft er stærsti kostnaðarliðurinn ; þú getur eldað " heima " og oft er hægt að skiptast á bílum líka .
Þannig gæti til dæmis stór fjölskylda farið í nokkurra vikna frí hvert sem er í heiminum og borgað einungis fyrir flug og uppihald .
Margt í boði á vefsíðunum Heimasíðurnar sem bjóða upp á þessa þjónustu taka þóknun fyrir sem nemur á bilinu 12-50 þúsund krónum á ári sem er í raun mjög lítið ef af skiptum verður , eða sem nemur einni eða tveimur nóttum á hóteli .
Fyrst þarf að skrá sig á síðu , borga og setja inn upplýsingar og myndir .
Þá hefst leitin .
Ef draumahúsið finnst er send út fyrirspurn um hvort viðkomandi sé til í skipti og ef það gengur upp er bara eftir að panta flug .
Einnig eru margir að skiptast á sumarbústöðum og þannig þurfa fríin ekki endilega að vera samtímis hjá báðum fjölskyldunum .
Hús í franskri sveit Algengt er að fyrirspurnum sé hafnað og að þú hafnir einnig mörgum fyrirspurnum því margt þarf að ganga upp til að skiptin geti orðið .
Blaðamaður ákvað að prófa eina síðuna og valdi lovehomeswap.com .
Eftir nokkra leit fékk ég fyrirspurn frá franskri konu en sú á hús í sveitum Frakklands .
Úr varð tveggja vikna skipti í júlí þar sem hún kemur hingað og ég og mín fjölskylda förum til Frakklands og fáum við þar hús í sveitinni nálægt Lyon .
Hún lánar mér einnig bílinn sinn og fær minn í staðinn ásamt heimilinu mínu .
Þannig kemst fjölskyldan í dásamlegt tveggja vikna frí fyrir andvirði þriggja flugmiða sem kostuðu samtals 150 þúsund .
Gott er að plana ferðina með nokkurra mánaða fyrirvara en einnig er hægt að detta niður á góð skipti með styttri fyrirvara .
Enn eru að berast mörg girnileg tilboð fyrir sumarið 2016 á síðunni minni sem ég hef þurft að hafna .
Skynsamlegur kostur fyrir fjölskyldur Guðrún Ragnarsdóttir hefur fimm sinnum notfært sér húsaskipti og segist eindregið mæla með því .
Fjölskyldan hefur dvalið í húsum á Ítalíu , í Barcelona , í Washington , Flórida og Danmörku .
" Þetta hefur gengið rosa vel .
Þegar maður er með fjölskyldu er þetta svo miklu ódýrari kostur .
Og þegar maður er með krakka er svo gott að vera inni á heimili því þau nenna ekki að vera að dandalast úti á kvöldin , " segir Guðrún .
Þau hafa samið um að fá bíl með og sparað þar með kostnaðinn við að leigja bílaleigubíl .
Hún segir marga kosti við húsaskiptin .
" Maður fer á staði sem maður væri kannski ekki annars að fara á , eins og til dæmis fórum við til Sardiníu , " segir hún .
Guðrún notar homeexchange og segist borga aðeins 100 dollara á ári .
Hún segir að hún hafi fyrst verið treg að prófa en segir að það þurfi að treysta á að fólk sé heiðarlegt .
" Maður verður að vera tilbúinn til að fara inn í gagnkvæma skuldbindingu , " segir hún og bætir við að hún hafi verið mjög heppin með fólk sem hefur dvalið í hennar húsi .
Öðruvísi tilfinning fyrir landinu Berglind Helgadóttir er ein þeirra sem notað hafa þessa leið en hún og fjölskylda hennar hafa þrisvar skipst á heimilum á síðustu tveimur árum ; tvisvar á Ítalíu og einu sinni í Frakklandi en hún notaði síðuna Homeexchange.com .
Berglind segist vera mjög ánægð með þetta fyrirkomulag .
" Mér fannst þetta æðislegt .
Þetta er leiðin til að ferðast .
Það er miklu þægilegra að vera í húsi með eldhúsi og þar sem krakkarnir fá sín eigin herbergi .
Svo er þetta mikið ódýrara þar sem við borguðum bara flugið , " segir Berglind .
" Húsin sem við höfum verið í voru mjög flott .
Við höfðum allt til alls sem er ekki á hóteli .
Maður fær líka öðruvísi tilfinningu fyrir landinu og menningunni þegar maður er inni á heimili fólks .
Margir bjóða líka upp á sumarbústaðina sína .
Okkur finnst þetta alveg meiriháttar og það hefur alltaf verið tekið mjög vel á móti okkur .
Allt vel undirbúið .
Og við gerum það sama .
Það hefur alltaf verið mjög vel gengið um húsið okkar hér heima , " segir hún .
" Það þarf að greiða áskrift fyrir þessa þjónustu og ég held að hugafar fólks sé öðruvísi þegar það þarf að greiða fyrir aðgang heldur en þegar það er frítt .
" Berglind segist hiklaust ætla að nota þetta áfram í framtíðinni .
Ekkert er planað í sumar en hún segist vera að fá fullt af tilboðum .
" Sumir geta farið með stuttum fyrirvara og við höfum fengið fyrirspurnir frá mörgum stöðum , Ástralíu og Simbabve til dæmis , " segir hún og bætir við að hún gæti hugsað sér að eyða ellinni í húsaskiptum um víða veröld .
Húsaskipti eru góð leið fyrir fjölskylduna að ferðast fyrir lítinn pening og kynnast menningu þjóðar á annan hátt .
Hér eru nokkrar tillögur að góðum síðum sem bjóða upp á húsaskipti .
* homeexchange.com * lovehomeswap.com * homeforexchange.com * ivhe.com * homelink.org.uk * homebase-hols.com * exchangezones.com 