Latabæjarhlaupið , sem síðastliðinn áratug hefur verið haldið samhliða Reykjavíkurmaraþoninu , verður ekki haldið í ár .
Engu að síður verður sérstakt krakkahlaup skipulagt á svæðinu í kringum Hljómskálagarðinn líkt og verið hefur en það hlaup verður ekki lengur undir merkjum Latabæjar .
Leiksýning með helstu íbúum Latabæjar heyrir því einnig sögunni til .
Ástæðan fyrir breytingunni mun vera sú að samningur Latabæjar og Íslandsbanka , styrktaraðila Reykjavíkurmaraþonsins , rann út eftir síðasta hlaup og verður ekki endurnýjaður .
Samkvæmt upplýsingum frá Íþróttabandalagi Reykjavíkur , sem heldur utan um Reykjavíkurmaraþonið , verður eftir sem áður boðið upp á einhvers konar skemmtun í Hljómskálagarðinum í tengslum við nýja krakkahlaupið þótt það verði með breyttu sniði .
Til stendur að segja nánar frá fyrirkomulagi nýja hlaupsins og skemmtiatriða tengdra því innan fárra vikna .
Latabæjarhlaupið var fyrst haldið árið 2006 og tóku þá hátt í 4.500 börn þátt .
Árið á eftir voru þátttakendur álíka margir , en síðustu tvö þrjú ár hefur þeim börnum sem taka þátt fækkað töluvert og voru þau í kringum 2.700 í fyrra og tvö ár þar á undan .
