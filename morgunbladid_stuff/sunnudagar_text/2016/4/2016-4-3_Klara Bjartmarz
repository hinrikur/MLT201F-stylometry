Ströndin í náttúru Íslands eftir Guðmund Pál Ólafsson er í mínum huga ein besta bók sem komið hefur út á Íslandi .
Þar er mikill fróðleikur um allt á milli himins og jarðar sem tengist strandlengju Íslands og við bætast frábærar myndir og ljóð .
Í öllu verkinu endurspeglast mikil virðing fyrir náttúru landsins .
Bók sem hvetur fólk til ferðalaga um íslenska náttúru .
Aðventa eftir Gunnar Gunnarsson er stutt en hnitmiðuð bók sem er skyldulesning þegar líða fer að jólum .
Smalinn Benedikt og fjórfættir vinir okkar eru í lykilhlutverkum , hundurinn Leó og hrúturinn Eitill eru svipsterkir og hafa mikinn persónuleika .
Veðurlýsingar og náttúrulýsingar eru magnaðar og staðfesta þeirra í leit að eftirlegukindum um miðjan vetur uppi á öræfum er til eftirbreytni .
Einföld bók , fá orð en mikil saga .
Bækur Kristínar Marju Baldursdóttur um listakonuna Karitas , Karitas án titils og Óreiða á striga , eru áhrifamiklar og myndrænar kvennasögur sem spegla vel tíðarandann á 20. öld þegar menntun og velmegun voru ekki sjálfsagt mál .
Saga ekkjunnar sem flutti til Akureyrar til að mennta börn sín og saga listakonunnar sem bjó víða um land og barðist við sjálfa sig og aðra sýna vel hve hörð lífsbaráttan getur verið .
