Undanfarin ár hafa reglulega dúkkað upp fréttir um að sænska verslunarkeðjan H & M sé á leiðinni til landsins og alltaf verðum við Íslendingar jafnspenntir .
En það bregst ekki , stuttu seinna kemur í ljós að um misskilning eða gabb var að ræða og þeir allra spenntustu öskurgráta í koddann sinn .
Flestir virðast vera spenntir fyrir komu H & M til landsins en aðrir eru efins .
Fólk vegur og metur allar hliðar málsins eins og um mjög áhrifamikla og erfiða ákvörðun fyrir okkur Íslendinga sé að ræða .
" En þá verður ekki jafn gaman að fara til útlanda , " heyrði ég einhvern segja .
Einmitt .
Spurning um að henda í eina þjóðaratkvæðagreiðslu ? Persónulega er ég mjög spennt fyrir komu H & M til Íslands af ýmsum ástæðum en aðallega vegna þess að múgæsingurinn sem myndi myndast fyrstu dagana yrði klárlega frábær .
Ég er meira að segja viss um að þjóðin kæmist í erlendar fréttir .
Við Íslendingar erum sér á báti þegar kemur að erlendum verslunarkeðjum og öðrum varningi sem er vinsæll víða um heim .
Fyrr á árinu svaf fólk í tjaldi á Hverfisgötu til að geta keypt sér fjandans strigaskó á 34.990 krónur í versluninni Húrra .
Ég tala nú ekki um æsinginn sem myndaðist yfir sófaborðum í Söstrene Grene árið 2014 .
Verslunin þurfti að setja viðskiptavinum takmörk og það var bannað að kaupa fleiri en tvö borð .
Æsingurinn var svo mikill að barnshafandi konur þurftu að flýja vettvang .
Hvað er að frétta ? Og við vitum öll hvað átti sér stað fyrir utan Dunkin Donuts á Laugaveginum áður en sú búlla opnaði .
Fólk mætti með klappstóla og vonaðist til að fá ársbirgðir af " dónuts " .
Allt saman mjög eðlilegt .
Ég tala nú ekki um Omaggio-æðið , vefverslanir hrundu og blóðþrýstingur þjóðarinnar hækkaði .
Við þurfum ekki að fara nánar út í það .
Svo þegar sænska keðjan Lindex kom til landsins fór auðvitað allt í uppnám og maður gat ekki annað en fundið til með starfsfólki búðarinnar .
Viðskiptavinir tæmdu verslunina á þremur dögum og loka þurfti búðinni tímabundið vegna vöruskorts .
Lindex er ágætis búð en róum okkur , ekki sér maður nokkurn mann í dag sveittan á efri vörinni að tæma Lindex-lagerinn .
En eftir að hafa skoðað allar hliðar málsins vandlega þá hef ég komist að niðurstöðu .
Ég vil sjá H & M á Íslandi .
Bæði vegna þess að ég er " sökker " fyrir Hennes & Mauritz og ég er líka mikil áhugakona um gerviþarfir og gegndarlausan múgæsing í molli .
Guðný 