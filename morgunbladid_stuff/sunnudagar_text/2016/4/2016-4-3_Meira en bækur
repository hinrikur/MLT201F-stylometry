Bókasöfn víða um land bjóða upp á margs konar viðburði .
Það getur verið vel þess virði að kynna sér hvað er í boði í hverju safni , því oftar en ekki er hægt að finna eitthvað við hæfi fjölskyldumeðlima á ólíkum aldri .
Á sunnudag , 3. apríl , er t.a.m. hægt að koma á Borgarbókasafnið í Grófinni milli kl. 15 og 17 og lesa fyrir hunda ! Borgarbókasafnið , í samstarfi við félagið Vigdísi – Vini gæludýra á Íslandi , býður börnum að heimsækja safnið og lesa sér til ánægju fyrir hunda sem eru sérstaklega þjálfaðir til að hlusta á börn lesa .
Á Borgarbókasafninu í Árbæ er prjónakaffi kl. 13-15 alla mánudaga yfir vetrartímann .
Sögustundir eru sívinsælar á bókasöfnum og hvern fimmtudag kl. 16.15 er sögustund í Amtsbókasafninu á Akureyri .
Það er líka sögustund fyrir börn í dag , laugardaginn 2. apríl , kl. 14 og verður lesið úr bókum um Finnboga og Felix .
Á Bókasafni Reykjanesbæjar eru haldnir foreldramorgnar , sá næsti er fimmtudaginn 7. apríl kl. 10 .
Það kennir einnig ýmissa grasa hjá Bókasafni Hafnarfjarðar .
Má nefna Heilahristing - heimavinnuaðstoð sem er alla fimmtudaga milli kl. 15 og 17 .
Bókasafn Hafnarfjarðar , í samstarfi við Rauða krossinn í Hafnarfirði og Garðabæ , býður upp á aðstoðina .
Hún felst í að veita grunnskólanemendum úr 4.-10. bekk aðstoð við lestur og heimanám með það að markmiði að styðja þá og styrkja í námi sínu .
Sérstök áhersla er lögð á börn af erlendum uppruna þó auðvitað séu allir velkomnir .
