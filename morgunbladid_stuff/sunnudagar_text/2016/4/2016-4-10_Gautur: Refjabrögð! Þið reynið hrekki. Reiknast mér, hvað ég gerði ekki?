Þá er sá stormurinn í hinum íslenska tebolla genginn yfir .
Kannski er því ekki seinna vænna að gefa sér tíma til að átta sig á , um hvað þetta mál snerist .
Þótt ljóst sé að þau 8-9000 sem mættu á Austurvöll ( sem síðan hefur fjölgað í 22 þúsund ( og eru kannski komin í 25 þúsund þegar þetta birtist ) ) hafa ekki endilega haft áhuga á efnisatriðum málsins .
Hefðu þau haft það , hefði fyrst verið kannað hverju var mótmælt .
Atburðarásin sýnir að verið var að bregðast við ómerkilegri sviðsetningu .
Festina lente Það skiptir miklu máli hvernig mál eru höndluð .
Stundum þarf að bregðast við á mesta hraða sem menn búa yfir .
Það á við þegar biti stendur í barni og venda verður því við á einu lifandi bragði og slá þéttingsfast á ofanvert bak til að tryggja öndun .
Þetta verða menn að gera , þótt þeir séu ekki vissir um að þeir beri sig rétt að .
Enginn annar kostur er til .
Sama gildir um hjartaáföll og annað þess háttar Þrátt fyrir þekkingarskort á þjóðaríþróttinni skal því haldið fram að berist bolti til manns innan vítateigs andstæðingsins skuli hann þruma honum í þá átt sem talið er að netið sé .
Tími gefist ekki til að skella á fundi með kunnáttumönnum , kalla á aðkeypta sérfræðinga eða hringja í Lars .
Neyðarástand kallar á snör viðbrögð og mun oft afsaka þau mistök sem hraðanum fylgja .
Það er oftast rétt að bregðast fremur fljótt við en hitt .
En það er ekki algilt .
Skurðlæknir á ekki að skera fyrr en hann veit hvort mein sé til staðar , en ekki vindverkur .
Næst er spurt hvort minna inngrip dugi .
Verði skurður úrræðið þarf að staðsetja meinið , kanna hvort skurðstofa sé laus , læknar og lið tiltækt , ásamt blóðbirgðum .
Og jafnvel væri svo rétt , til ýtrasta öryggis , að kanna hvort Landspítalinn sé enn við Hringbraut .
Að breyttu breytanda átti varúð og vandvirkni við varðandi atburði síðustu daga .
Það lá ekki neitt á .
Meint mótmælaalda , blásin upp af Ríkisútvarpinu og verktaka þess , ásamt aðkeyptum krafti var ekki góð ástæða .
Nú vita allir að forsenda æsingsins voru ekki efnisatriðin sem lágu fyrir .
Drifkraftur öldunnar var illa fengið sjónvarpsviðtal sem spólaði fólk upp .
Efnisatriðin höfðu verið uppi á borðinu í rúma viku .
Meint sök og skýringar sem gefnar voru í tilefni af sakargiftum , urðu ekki til þess að viðkvæm íslensk hópsál hrökk af hjörunum .
Það var ekki fyrr en hið illa fengna viðtal var spilað sem Ríkisútvarpinu tókst að fullkomna æsinginn .
Það viðtal var svo sannarlega ömurlegt upp á að horfa .
Vel lukkað leynibrall Forsætisráðherra landsins var niðurlægður .
Hann hafði verið leiddur í gildru af ómerkilegum sænskum fréttamanni fyrir meðalgöngu verktaka Ríkisútvarpsins ! Forsætisráðherranum brá mjög .
Fyrir sakir eðlislægrar kurteisi brást hann rangt við og kom fyrir vikið illa út og skaðaði trúverðugleika sinn .
Honum bar að upplýsa í fáum orðum á hvaða forsendum svikahrapparnir hefðu komið sér inn í Ráðherrabústaðinn og því næst að segja það augljósa , að pjakkarnir væru ekki lengur velkomnir í húsinu .
Hitt er annað , að sennilega hefðu flestir fipast við svona aðfarir .
Áhorfendur voru með óbragð í munninum og höfðu á tilfinningunni að útsendarar Ríkisútvarpsins hefðu náð að sanna eitthvað .
Nú hafa hrapparnir sjálfir upplýst að aldrei stóð til að afla neinna upplýsinga frá forsætisráðherranum eða sanna eitt eða neitt .
Þeir fóru aldrei fram á viðtal til þess .
Frá upphafi stóð til að leiða ráðherrann í gildru og niðurlægja hann .
Þeir lýsa því sjálfir að þeir hafi þrælæft uppákomuna bak við byrgða glugga .
" Sven ( sænski fréttamaðurinn ) svarar : Þetta er umdeilanlegt , að fara þangað , þykjast vera að fjalla um eitt og eiginlega lokka hann í þetta , en ég held að þetta sé eina leiðin til að ná honum í mynd .
" Í frásögn þeirra sjálfra segir : " Það er svo ákveðið að æfa viðtalið .
Hvar myndavélarnar eigi að vera .
Hvar Sven eigi að sitja og hvar Jóhannes eigi að bíða áður en hann blandar sér svo í viðtalið sjálft .
" " Við ættum að undirbúa okkur fyrir allt , " segir Jóhannes .
Í æfingunni er ýmsum möguleikum velt upp .
" Ef hann stendur upp og gengur út vil ég geta elt hann , segir Jóhannes m.a .
" Gústaf Adolf Skúlason lýsir hluta viðtalsins þar sem fréttamennirnir hælast um : " Komið er við á " leynistað " Jóhannesar , sumarbústað í Borgarfirði þar sem hann getur starfað í " ró og næði " við undirbúning afhjúpunar á skattasvindli forsætisráðherra Íslands .
Heima í íbúð Jóhannesar talar eiginkonan um hræðsluna , hvað verður um þau , þegar upp kemst um svindlið .
Leyndardómurinn er svo mikill að svart plast er í gluggum til að hindra innsýn og eiginkonan á í vandræðum með að útskýra fyrir vinkonunum að hún sé ekki " deprímeruð " ...
" Forsætisráðherrann hefur sagt já við að koma í viðtal sem við þykjumst að eigi að vera saklaust viðtal við hann um hvernig Ísland hefur reist sig við eftir fjármálakrísuna .
" Sviðsetningin var birt í íslenska Ríkisútvarpinu síðdegis á sunnudag .
Mótmælin fóru fram á mánudag og á þriðjudag sagði forsætisráðherrann af sér .
Sagan afbökuð En málið sjálft , um hvað fjallar það ? Katrín Jakobsdóttir sagði orðrétt um það í þinginu : " Það séu viðbrögð stjórnarinnar við uppljóstrunum um aflandsfélög ráðherranna sem séu ekki síst alvarleg og ástæða vantraustsins .
Fulltrúar hennar telji eðlilegt að ráðherra eigi eignir í skattaskjóli og leyni því .
Það sé bara óheppilegt ef upp um það kemst .
" Katrín hnýtir saman orðunum " eignir í skattaskjóli og leyni því " .
Þetta orðalag er vísvitandi notað til að gefa til kynna að ráðherrarnir hafi svikið undan skatti , án þess að segja það beint .
Það er mjög ómerkilegt .
Eftir því sem við best vitum , Katrín þar með talin , þá var engu leynt fyrir skattayfirvöldum .
Þeir sem í hlut eiga hafa lýst því yfir að íslenskum skattayfirvöldum hafi verið haldið upplýstum um umræddar eignir eins og lög gera ráð fyrir og íslenskir skattar greiddir .
Endurskoðendur hafa staðfest það .
Fram til þessa hefur einungis verið upplýst að fv. gjaldkeri Samfylkingarinnar hafi sparað sér 70 milljónir króna í sköttum með því að borga þá ekki á Íslandi .
Árni Páll Árnason hefur lýst því að framganga gjaldkerans sé til fyrirmyndar ! Formið þekkt Íslensk skattayfirvöld gera ráð fyrir því að menn geti átt eignir á svonefndum skattaskjólum ( orðið getur náð yfir öll lönd sem heimta inn lægri skatta en heimaland viðkomandi ) .
Á heimasíðu ríkisskattstjóra er fjallað um hvernig með eigi að fara : " Með CFC félagi ( e. Controlled Foreign Corporation ) er átt við félag , sjóð eða stofnun sem staðsett er á lágskattasvæði og er í eigu og / eða undir stjórn íslensks eiganda , hvort heldur sem sá eigandi er einstaklingur eða félag ...
" " Skýrsla CFC félags Eigandi CFC félags þarf að sjá til þess að skýrslu fyrir félagið sé árlega skilað til ríkisskattstjóra ( RSK 4.24 ) .
Séu íslenskir eigendur fleiri en einn koma þeir sér saman um hver annist skýrsluskil félagsins .
Hægt er að sækja pdf-útgáfu á rsk.is , en þetta eyðublað er aðeins til á pappírsformi ( ekki í rafrænum skilum ) .
Skila ber ársreikningi félagsins með skýrslunni .
Skýrsla eigenda Eigendur CFC félaga , bæði lögaðilar og einstaklingar , skulu skila skýrslu eiganda ( RSK 4.25 ) með framtali sínu og gera þar grein fyrir eignarhlut sínum , atkvæðisrétti , arði og hlutdeild í tekjum og eignum .
Þetta eyðublað er fylgiskjal með skattframtali lögaðila .
Bæði lögaðilar og einstaklingar geta skilað því rafrænt með framtali sínu .
" Þarna er hvergi orðað að þetta fyrirkomulag sé bannað , óæskilegt eða siðlaust .
Augljóst er að skattayfirvöld líta svo á að spurningin standi aðeins um það hvort að menn borgi sín lögboðnu gjöld eða ekki .
Í tilviki íslensku stjórnmálamannanna þriggja hefur ekki annað komið fram en að þeir geri það .
Ekkert væri að því að skattyfirvöld færu , að þessu gefna tilefni , rækilega aftur yfir þau atriði .
Það væri vissulega alvarlegt hefðu íslenskir stjórnmálamenn falið eignir fyrir skattyfirvöldum í skattaskjólum .
Ekkert bendir til þess að hinir nafngreindu stjórnmálamenn hafi gert það .
Ríkisskattstjóri hefur hins vegar nú gert kröfu til þess að íslensku " rannsóknarblaðamennirnir " afhendi yfirvöldum listann yfir aflandsmenn , væntanlega svo embættið geti borið hann saman við sín gögn og séð ef skattsvikarar eru á ferð .
Það virðist bæði sjálfsagt og skylt að lögum að þegar verði brugðist jákvætt við þessari kröfu ríkisskattstjóra .
En rannsóknarblaðamennirnir hafa neitað , að því er virðist á þeirri forsendu að þeir séu í blaðamannaklúbbi sem eigi þessar upplýsingar sameiginlega ! Dugar þess háttar leyniklúbbur til þess að menn hlýði ekki lögum og hilmi yfir með skattsvikurum ? Því er haldið fram víða að auðjöfurinn Soros standi á bak við þessar uppljóstranir og " rannsóknarblaðamennirnir " séu aðeins leikbrúður í höndum starfsmanna hans .
Blaðamennirnir komust ekki yfir upplýsingarnar .
Þeir eru mataðir af liði Soros , samkvæmt þessum kenningum .
Þeim voru skömmtuð skjöl sem sneru að einstaklingum í þeirra landi .
Það er nú öll " rannsóknarblaðamennskan " .
Fráleitt fordæmi Það er mikið áhyggjuefni ef stjórnmálamenn líta svo á , að sé hægt að skapa æsing og spennu með sviksamlegri sviðsetningu , sem leiði til þess að 9000 manneskjur mæti á Austurvöll þá beri að bregðast við með því að flæma mann úr ríkisstjórninni .
Það var æði fjölbreytilegur hópur sem mætti á Austurvöll .
Margir voru vissulega í uppnámi .
Aðrir komu af forvitni og sumir að eigin sögn til að upplifa hasar .
Túristar tóku þátt í gleðinni .
Og fámennur þekktur hópur hagaði sér eins og vant er .
Í skjóli fjöldans hentu einstaklingar úr þessum hópi óhroða í Alþingishúsið .
Fréttamenn Ríkisútvarpsins sáu ekkert athugavert við þá framgöngu og töldu að fólkið sem grýtti alþingishúsið og bíaði það út og truflaði starfsemina innan dyra með hávaða , væru fullboðlegir álitsgjafar .
Þeir spurðu það með lotningu hvort nóg væri að gert með því að flæma forsætisráðherrann úr embætti ! Ekki ein spurning laut að því , hvort viðkomandi skammaðist sín ekki fyrir að henda hroða í Alþingishúsið og reyna að trufla störf Alþingis .
Og fáeinar hræður með dónahróp við Bessastaði nutu sömu virðingar þessarar einkennilegu " fréttastofu " sem landsmenn eru neyddir með öllu afli ríkisvaldsins til að halda uppi .
Fjandmenn stjórnarskrárinnar Það var athyglisvert að í hópi þeirra sem reyndu nú , eins og síðast , að trufla Alþingi með hávaða og umsátri voru sömu einstaklingarnir , sem þykjast jafnan vera sérstakir sérfræðingar í stjórnarskránni og eigi að ráða því umfram aðra hvernig hún hljóði .
Þeir ættu þá væntanlega að vita hvernig þrítugasta og sjötta grein stjórnarskrár Lýðveldisins Íslands hljóðar .
Hún getur ekki afdráttarlausari verið : " Alþingi er friðheilagt .
Enginn má raska friði þess né frelsi .
" Þessi grein var studd af meira en 98% þjóðarinnar og samþykkt samhljóða á Alþingi á Þingvöllum og ákaft fagnað af fjöldanum .
Þetta ákvæði endurspeglar inntak lýðræðisins .
Þeir , sem standa fyrir því að brjóta ekki aðeins lögin heldur sjálfa stjórnarskrána með þeim hætti sem menn hafa horft ítrekað upp á , eru að berjast fyrir því að lýðræðið víki fyrir skrílræðinu .
Fullyrt skal hér að sá hópur er í miklum minnihluta með þjóðinni .
