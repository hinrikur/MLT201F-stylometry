Forsetakosningabaráttan tók alveg nýja stefnu við óvænt útspil sitjandi forseta í byrjun vikunnar .
Framboð sumra er í uppnámi meðan aðrir sitja sem fastast við sinn keip .
Einn efnilegasti áskorandinn , sagnfræðingurinn og sjónvarpsstjarnan Guðni Th. Jóhannesson , hefur ekki enn gert upp hug sinn .
Jón Agnar Ólason jonagnar@mbl.is Staðan er önnur á forsetavaktinni nú en fyrir viku , vægt til orða tekið .
Þessi vika hófst nefnilega með sannkallaðri bombu og því síst tíðindaminni en vikurnar á undan , sem einkenndust öðru fremur af því að sífellt fleiri einstaklingar bættust í hóp þeirra sem töldu sig eiga erindi á Bessastaði .
Bollaleggingar um möguleg nöfn í viðbót viku snarlega er Ólafur Ragnar Grímsson boðaði til blaðamannafundar síðastliðinn mánudag , án þess að gefa út hvert tilefnið væri .
Forseti vor er eldri en tvævetur og sýndi það með því að boða til fundar nánast við aftureldingu en halda sjálfan fundinn ekki fyrr en langt var liðið á síðdegið .
Þannig yfirtók hann mánudaginn með húð og hári ; það komst varla neitt annað að en pælingar fram og til baka um tilefnið .
Getur verið að hann ætli fram ? Enn og aftur ? Óvissan , blóðið og skyldan Ojú , á minn sann .
Aðstæður eru slíkar í þjóðfélaginu , óvissan svo yfirþyrmandi og loft svo lævi blandið , að ekki varð skorast undan þeirri skyldu sem Ólafur Ragnar segir hvíla á sínum herðum – þótt frómt frá sagt hvíli skyldan í reynd einungis á herðum þess einstaklings sem kjörinn verður forseti í júní næstkomandi .
Hann hefur því ákveðið að svara kalli skyldunnar og hætta við að hætta .
Kollegi minn á öðrum fréttamiðli hér í borg setti þaulsætni forsetans í ágætis samhengi þegar hann benti á að börn sem komu í heiminn þegar Ólafur Ragnar var fyrst kjörinn forseti eru mörg hver að búa sig undir að setja upp hvíta kolla sem nýstúdentar ; kynslóð sem þekkir ekkert annað en Ólaf á Bessastöðum .
Fæstir áttu von á því að hann byði sig fram á ný ( meira að segja Guðni Ágústsson virtist sáttur við að forsetinn setti hér punkt ) , ekki síst þar sem hann hafði tilkynnt það í árlegu ávarpi sínu um síðustu áramót að hann hygðist draga sig í hlé .
En hlýjan frá sviðsljósinu er bara svo ósköp notaleg , að því er virðist .
Að ekki sé minnst á áðurnefnda óvissu í þjóðfélaginu .
Ólafi Ragnari rennur því blóðið til skyldunnar .
Framboð í uppnámi Við þessi tíðindi afréðu þeir Guðmundur Franklín Jónsson , Vigfús Bjarni Albertsson og nú síðast Heimir Örn Hólmarsson að leggja árar í bát , enda umhverfið talsvert annað þegar sitjandi forseti er með í slagnum .
Þegar ekki er gerð krafa um lágmarkshlutfall atkvæða geta frambjóðendur náð langt jafnvel þótt þeir séu að flestu leyti óskrifað blað með tilliti til embættisins sem þeir sækjast eftir , hái þeir snaggaralega og málefnalega kosningabaráttu .
Þegar allir koma nýir að borðinu getur allt gerst – í það minnsta flest .
En að fara á móti sitjandi forseta er allt annað mál .
Enginn hefur boðið sig fram gegn sitjandi forseta , í lýðveldissögu Íslands , og haft sigur .
Á hitt ber að líta að forsetaframbjóðandi hér á landi sem býr að yfirlýstum stuðningi forsætisráðherra hefur heldur aldrei haft sigur , en Sigurður Ingi Jóhannsson lýsti einmitt velþóknun sinni og jafnframt stuðningi við framboð Ólafs í vikunni .
Kosningarnar í júní munu því brjóta blað með einum eða öðrum hætti , bæði vegna framangreindra atriða og líka , að óbreyttu , fyrir fjölda frambjóðenda .
Þegar þetta er ritað hafa aðrir ekki enn helst úr lestinni en þó er ekki útséð um það .
Guðni Th. og feldurinn Sumir eru semsé af og aðrir eru á , enn sem komið er .
Stóra spurningarmerkið í þessu sambandi hverfist um sagnfræðinginn Guðna Th. Jóhannesson .
Hann varð skyndilega heimilisvinur landsmanna með vasklegri framgöngu í sjónvarpssal í kjölfar uppljóstrana um Wintris-kafla Panamaskjalanna margumræddu , sem varð að endingu til þess að Sigmundi Davíð Gunnlaugssyni varð ekki vært í embætti forsætisráðherra .
Svo mjög hreif Guðni landsmenn að þeir fóru að gjóa augum hver á annan og spurðu sig sem svo ; " Seisei , er þetta ekki eitthvað ? " Raddirnar gerðust háværari og Guðni hugðist svara kalli þeirra .
Þangað til Ólafur ákvað að standa ekki ótilneyddur upp úr forsetastólnum og setti þar með kosningabaráttuna í nýjan ham .
Guðni er enn undir feldinum , áþekkum þeim er gerði Þorgeiri Ljósvetningagoða auðveldara að taka mikilvægar ákvarðanir hér í eina tíð , og ógerningur er að segja á hvern veg ákvörðun hans verður .
Guðni Th. á sjálfsagt alveg jafn mikla möguleika og aðrir áskorendur ; hvort einhver þeirra eigi möguleika gegn Ólafi Ragnari yfirleitt er alls óvíst .
Í sérstökum félagsskap Ólafur Ragnar er að sönnu með þaulsætnustu þjóðarleiðtögum heims , situr í 17. sæti heimslistans eins og mál standa .
Það skapar honum algera sérstöðu með lýðræðislega kjörinna þjóðarleiðtoga því öll þau ríki sem við miðum okkur við frá degi til dags hafa takmörk – venjulega tvö fjögurra ára kjörtímabil – á því hversu lengi einn einstaklingur getur setið að embætti þjóðarleiðtoga .
Slíkum lögum er hins vegar ekki til að dreifa hérlendis og því er það svo að nágrannar Ólafs Ragnars á þaulsætnilistanum eru þokkapiltar á borð við Alexander Lúkasénkó frá Hvíta-Rússlandi , nágrannarnir Nursultan Nazarbajev frá Kazakstan og Islam Karimov frá Úsbekistan og svo þvaga leiðtoga í Afríkjuríkjum sunnan Sahara , með Robert Mugabe frá Simbabve ofarlega á lista .
Ekki er meiningin að líkja Ólafi Ragnari á nokkurn hátt við þessa menn , enda væri það með öllu ómaklegt , en það breytir því ekki að Íslendingar hljóta að leiða hugann að því hvort ekki sé tímabært að setja þak á þaulsætni forseta lýðveldisins , í takt við þær lýðræðisþjóðir sem við viljum almennt líkjast frá degi til dags .
Það getur ekki verið eðlilegt að þjóðhöfðingi Íslands sé á lista með valdasjúklingum þessa heims sem ríghalda , kynslóð eftir kynslóð , í valdastólinn .
Eins mætti athuga hvort ekki sé tímabært að efna til seinni umferðar milli tveggja efstu frambjóðenda ef enginn fær hreinan meirihluta í fyrstu umferð .
Það er eitthvað skrýtið við að þjóðhöfðingi sé kosinn í embætti með innan við 20% fylgi .
Reyndar snarminnkaði hættan á því þegar Ólafur Ragnar afréð að taka slaginn í sjötta sinnið .
Hann er enda maður vinsæll og veit af því .
Samt sem áður hníga sterk rök að því að hann hefði átt að finna vinsældum sínum nýjan farveg á þessum tímamótum , enda gefa fæstir mikið fyrir þau rök að ástandið í þjóðfélaginu sé með þeim hætti um þessar mundir að núverandi forseti sé með öllu ómissandi .
Enda er það nú svo , eins og spakur maður mælti einhvern tímann , að kirkjugarðar heimsins eru fullir af ómissandi fólki .
