Skylt er að merkja matvæli með dagsetningu en ekki er sama hvort um er að ræða lágmarksgeymsluþol eða síðasta notkunardag .
Mikilvægt er að greina þarna á milli því margar matvörur endast mun lengur en lágmarksgeymsluþol segir til um en síðasti notkunardagur er hins vegar dagsetning sem á að taka mikið mark á .
Inga Rún Sigurðardóttir ingarun@mbl.is Skylt er að merkja pökkuð matvæli með dagsetningu lágmarksgeymsluþols eða síðasta notkunardegi en þetta tvennt er ekki það sama .
Í leiðbeiningum á vef Matvælastofnunar er lögð áhersla á að tryggja öryggi með því að merkja matvöru með síðasta notkunardegi ef hún getur orðið hættuleg áður en augljóst er að hún er farin að skemmast .
Þar stendur sömuleiðis að það eigi að merkja matvöru með lágmarksgeymsluþoli ef hún er örugg til neyslu eftir " best fyrir " dagsetningu til að minnka matarsóun .
Lágmarksgeymsluþol segir til um hve lengi matvara heldur eiginleikum sínum .
" Margt getur takmarkað þann tíma t.d. þornun , rakadrægni , þránun , seigja , bragð- og litarbreytingar .
Einnig skemmdir af völdum örvera þannig að matur súrnar , fúlnar , myglar o.s.frv. Merkingin gefur til kynna þann tíma sem matvörurnar standast þær gæðakröfur sem ábyrgðaraðili / framleiðandi vörunnar gerir til þeirra , " segir á mast.is .
Matvörur sem eru merktar með lágmarksgeymsluþoli mega ekki vera hættulegar heilsu fólks þó að uppgefinn geymsluþolstími sé liðinn , það má selja þær áfram eftir að uppgefnu geymsluþoli lýkur , séu þær í neysluhæfu ástandi .
Fólk þekkir þetta frá stórmörkuðum þar sem til dæmis ávextir og grænmeti sem farið er að láta á sjá er selt með afslætti .
Sama á líka við um til dæmis mjólk .
Þessar vörur eru hæfar til neyslu ef þær líta eðlilega út og lykta og smakkast eðlilega .
Uppfylli matvörur þetta hvetur Matvælastofnun neytendur til að nýta þær vel þó að geymsluþolstími sé liðinn .
Mörg þurrvara endist líka mjög vel í lokuðum umbúðum og jafnvel mörg ár fram yfir " best fyrir " dagsetninguna .
Pasta sem er komið fram yfir dagsetningu er mögulega ekki eins gott á bragðið en það er vel hægt að nota það .
Síðasti notkunardagur er hins vegar notaður á matvörur sem eru mjög viðkvæmar fyrir örveruvexti þannig að hættulegar örverur geta fjölgað sér á geymslutíma og varan þannig orðið skaðleg heilsu , sé hennar neytt eftir síðasta notkunardag .
" Það sem skiptir máli er að varan getur valdið hættu , þó að hún virðist vera í lagi hvað útlit , lykt og bragð varðar , " segir á vef Mast .
Þessa merkingu á því að virða og ekki borða kjöt sem er komið fram yfir dagsetningu .
Hins vegar er hægt að lengja endingu vörunnar með því að elda matinn daginn sem hann rennur út og geyma í ísskáp í allt að tvo daga eða að frysta .
Hveiti Stundum þegar á að baka er ekki vitað hversu gamalt hveitið í dunkinum er eða eggin í ísskápnum .
Karin Allen , doktor í matvælafræði hjá Háskólanum í Utah í Bandaríkjunum , gefur góð ráð um geymslu og notkun þessara matvæla á vefsíðu háskólans .
Hvað gerist þegar hveiti er orðið gamalt ? Það getur þurft að hafa aldur hveitisins í huga þegar bakað er úr því en hveiti er notað í svo margt .
Sterkjan breytist lítið en próteinin sem mynda glúten breytast og þar með teygjanleiki deigsins .
Það er vel hægt að nota gamalt hveiti en hveiti sem er meira en ársgamalt er betra að nota í bakstur þar sem þarf ekki mikið glúten eins og í kökur .
Til að baka gott brauð eða pítsu er betra að nota nýtt hveiti .
Best er að geyma hveiti í þéttlokuðu íláti fjarri hita og raka .
Allen segir að það sé hægt að frysta heilhveiti í loftþéttum pokum til að koma í veg fyrir að það þráni .
Egg Margir eiga gömul egg í ísskápnum en hvaða áhrif hefur það á notkunina ? Þegar egg eldist tapar það raka í gegnum skurnina .
Þess vegna fljóta gömul egg ( í kringum sex vikna gömul ) í vatni á meðan ný egg sökkva .
Þetta próf er því hægt að nota til að kanna hvort egg sé gamalt eða ekki .
Margir geyma egg í sérstökum bökkum í ísskápnum og því er dagsetningin á bakkanum hvergi nærri þegar loks á að nota eggin .
Það er vel hægt nota gömul egg ef þau hafa verið geymd í ísskáp .
Ef nota á gömul egg í smákökubakstur gæti þurft að bæta við einu til tveimur teskeiðum af vatni á egg eða deigið verður of þurrt .
Ef baksturinn á að heppnast vel ætti síður að nota gömul egg í kökur eða marengs .
Það er hægt að frysta egg ef það á ekki að nota þau í bráð .
Þá þarf að skilja að rauðuna og hvítuna .
Best er að blanda vel saman ¼ teskeið af sykri við hverja rauðu .
Hvíturnar eru frystar sér án íblöndunarefna .
