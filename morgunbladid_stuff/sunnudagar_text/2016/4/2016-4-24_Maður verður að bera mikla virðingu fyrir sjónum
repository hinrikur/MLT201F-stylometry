Heiðar Logi Elíasson greindist með ADHD , mótþróaröskun og hvatvísiröskun þegar hann var 5 ára og næstu tíu árum eyddi hann á rítalíni og í stöðugum vandræðum .
Í dag er hann atvinnumaður á brimbretti , sá fyrsti á Íslandi , jógakennari , neytir hreinnar og hollrar fæðu og segir íþróttina hafa breytt lífi sínu .
Anna Margrét Björnsson amb@mbl.is Áhuginn á ævintýrum byrjaði þegar ég var lítill strákur , " segir Heiðar Logi mér þegar við sitjum í ró og næði á Kex Hosteli í miðbæ Reykjavíkur .
Staðurinn fer honum vel , í raun minnir hann á Kaliforníubúa með sitt síða ljósa hár , útitekna andlit og afslappaðan fatastíl .
En hér er enginn San Diego brimbrettahipster á ferð .
Heiðar Logi fæddist í Sandgerði þar sem hann eyddi sínum fyrstu æviárum og þaðan flutti hann til Danmerkur .
" Í Danmörku var skógur nálægt heimilinu og ég var alltaf að fara þangað til að kanna nýja og spennandi staði .
Ég var alltaf að búa mér til mín eigin ævintýri .
" Hljóp út um allt og var alveg stjórnlaus Hann var að eigin sögn afskaplega erfitt barn sem móðir hans átti erfitt með að hafa hemil á .
Á tímabili var hann vistaður á barnageðdeild .
" Ég var greindur með ADHD og ýmsar raskanir og var settur á rítalín sex ára .
Ég hljóp út um allt , var alveg stjórnlaus og hafði enga einbeitingu .
Ég gat aldrei leikið mér einn og var alltaf að koma mér í vandræði .
Systir mín var mjög róleg og það var augljóst að ég átti við raskanir að stríða .
Til að byrja með var gríðarlegur munur á mér á rítalíninu .
Mér skilst á móður minni að ég hafi róast mikið fyrst .
Ég kom til hennar og sagði henni að það væri allt orðið miklu hljóðara í kringum mig og ekki jafn mikil óreiða .
" En með tímanum myndaðist meira þol fyrir lyfinu og þá var skammturinn stækkaður .
" Við fluttum frá Danmörku heim til Íslands , í Hafnarfjörðinn þar sem rætur mínar eru og þar sem ég eignaðist mína bestu vini .
Ég uppgötvaði snjóbretti ungur og fór daglega upp á fjöll með brettið .
Þá breyttist í raun allt hjá mér .
Ég varð alveg sinn hvor strákurinn á sumrin og á veturna .
" Heiðar Logi segist hafa farið á hverjum degi eftir skóla á snjóbrettið og fann strax að svo lengi sem hann fengi útrás á brettinu þá liði honum betur .
" Ég var í miklum vandræða-vinahóp .
Þetta eru allt mjög góðir vinir mínir enn í dag en við byrjuðum ungir að drekka , um 13- 14 ára gamlir .
Mikil drykkja fór af stað og mikið djamm .
" Ég spyr hann hvort hann hafi líka farið út í neyslu en hann neitar því .
" Ég hef aldrei neytt eiturlyfja og aldrei prufað þau .
" Fékk brimbretti í verðlaun fyrir góðar einkunnir Á sumrin , þegar Heiðar Logi komst ekki á snjóbrettið , var hann sífellt að koma sér í vandræði .
" Annaðhvort var ég í vandræðum við foreldra mína eða lögregluna .
Okkur vinunum var bannað að umgangast hver annan en við hlustuðum á engan .
Ég hugsa að þetta hafi verið spennandi fyrir mig á annan hátt , ég er augljóslega spennufíkill , sem væntanlega tengist ofvirkninni .
" Einn daginn , uppi á fjalli á snjóbretti , kynntist Heiðar Logi strák sem átti brimbretti og kynnti hann fyrir íþróttinni .
" Hann var með annað bretti í láni , ég fann gamlan blautbúning og fékk að prufa .
Þetta var á suðurströndinni , það var ískalt , ég fann ekki fyrir útlimunum á mér .
Ég var gersamlega að deyja úr kulda en ég er svo þrjóskur að ég náði að hanga þarna úti í sjónum í tæpan klukkutíma .
Þetta var alveg geðveikt og það breyttist bara eitthvað inni í mér á þessari stundu .
" Til þess að hvetja Heiðar Loga til að ná góðum einkunnum í 10. bekk lofaði móðir hans að kaupa handa honum brimbretti í útskriftargjöf .
" Ég lagði mig fram , fékk fínar einkunnir og fékk brimbrettið .
Þannig byrjaði þetta nú allt saman .
" En við tók erfitt tímabil .
" Ég tók þá ákvörðun að hætta að taka rítalíntöflurnar sextán ára gamall , á annarri önn í framhaldsskóla .
Skammturinn var alltaf að stækka eftir því sem ég varð eldri , svo það þurfti bara meira til .
Undir lokin var mér farið að líða eins og mig skorti allan persónuleika og að ég væri ekki ég sjálfur .
Ég var byrjaður að vera félagsfælinn , kveið samskiptum við annað fólk .
Lyfin höfðu slökkt algerlega á mínum eigin kjarna , mínum persónuleika .
Mig hefur alltaf langað að vera hressa týpan , en þarna var ég allt annað en það .
Þá kom að því að mamma bað mig um að fara að sinna skólanum betur en í algjöru mótþróakasti , um 16-17 ára aldurinn , ákvað ég að hætta í framhaldsskóla .
" Mikill alkóhólismi í fjölskyldunni " Þetta var í raun þannig að fyrstu önnina var ég á lyfjum og leið ekki vel en fékk fínar einkunnir , og á annarri önn hætti ég á lyfjunum og þá var allt gersamlega niður á við .
Ég klúðraði skólanum algjörlega .
Þá var ég hættur að nenna að mæta , ég hafði engan áhuga á náminu .
Þar fyrir utan þurfti ég að kynnast sjálfum mér upp á nýtt eftir að hafa hætt á lyfjunum .
" Hann segir að ný persóna hafi komið í ljós og það hafi tekið dágóða stund að finna jafnvægi á ný .
" Þegar ég hætti í skólanum var ég bara að sörfa eða gera það sem mér fannst skemmtilegt á þeim tíma .
Ég var að drekka og gera mömmu mína alveg geðveika , " útskýrir hann en verður svo alvarlegri í bragði .
" Það er mikill alkóhólismi í minni fjölskyldu .
Pabbi minn og systir eru bæði óvirkir alkar .
Ég fann að áfengi hafði sterk áhrif á mig og ég hefði getað farið sömu leið .
Ég var orðinn háður áfengi og átti erfitt með að hætta .
Það snerist allt um að skemmta sér í mínum vinahóp , að fara í partí og drekka .
Ég hafði oft gælt við það að hætta að drekka en svo stóðst ég aldrei freistinguna .
" Hann útskýrir að það hafi verið slæm blanda að stunda íþróttir og drekka .
" Stundum var ég of þunnur til að fara á brettið .
Þetta skaraðist allt of mikið .
Eftir því sem ég stundaði brimbretti meira fann ég fyrir því að ég yrði að taka ákvörðun , annað hvort að einbeita mér að ná árangri á brettinu og hætta að drekka eða halda áfram að leyfa drykkjunni að skemma fyrir mér .
" Eftir slæmt drykkjutímabil gerði Heiðar Logi samkomulag við þáverandi kærustu sína um að hætta að drekka .
" Ég var búinn að taka ákvörðunina , sat við matarborðið með rauðvínsglas fyrir framan mig .
Ég hugsaði , af hverju á ég að byrja á morgun ef ég get byrjað núna og ég bara hætti að drekka þarna .
Ég fór sumsé aldrei í meðferð , en það var í raun algjör viðbjóður að hætta .
Það var mér gríðarlega erfitt .
Ég var í svitabaði í nokkra daga , þetta var með því erfiðara sem ég hef gert .
En eftir að ég tók þessa ákvörðun þá byrjuðu góðir hlutir að gerast .
" Hann segir að hann hafi þekkt svo lítið annað líf um helgar en stanslaus partíhöld að það hafi tekið dálítinn tíma til að átta sig á því hvað hann ætlaði að gera í staðinn .
" Ég fór mikið inn á við og að hugsa um hvað tæki við í lífi mínu .
" Breytti algjörlega um lífsstíl Fleiri ákvarðanir fylgdu í kjölfarið , fljótlega tók Heiðar Logi mataræði sitt í gegn og hætti að neyta munntóbaks .
" Ég ákvað að borða aðeins mat sem vex , " segir hann og hlær .
" Það þýðir það að ég borða engan sykur , engan unninn mat , ekkert hveiti , bara hreinan mat .
Þetta var í raun bara framhald af nýjum lífsstíl .
Mig langaði bara að fara með þetta alla leið .
Ekki borða hamborgara , pitsur eða pylsur fjórum sinnum í viku .
Nú borða ég nokkurnveginn " paleo " -mat eða steinaldarfæði , aðaluppistaðan er fiskur og grænmeti .
" Ég er heppinn að vera í góðum samskiptum við Hafið fiskverslun og borða gæða fisk frá þeim nokkrum sinnum í viku .
Ég borða aðallega lax sem inniheldur mikið af vítamínum og omega fitusýrum sem eru nauðsynlegar fyrir líkamann .
Þrátt fyrir að vera hættur að drekka þá starfaði Heiðar Logi lengst af á skemmtistöðum , veitingastöðum og börum .
" Það hentaði mér nefnilega ágætlega því þá gat ég farið í frí í nokkra daga og bara verið á brimbretti , eða unnið á kvöldin og " sörfað " á daginn .
En þetta var skemmandi vinna til lengdar að vinna í kringum drukkið fólk .
Eftir að hafa verið rekstrarstjóri á Loftinu í eitt ár þá eiginlega brann ég bara svolítið út .
Ég fór með kærustunni minni til Indónesíu í frí , en áður en ég fór hafði ég borið upp nokkrar hugmyndir undir íslenska útivistarfyrirtækið 66°Norður .
Hugmyndirnar snerust um að sinna markaðsstarfi fyrir þá .
Mig langaði að vinna með þeim af því þeir eru rótgróið , gamalt íslenskt fyrirtæki að gera góða hluti sem pössuðu við minn lífsstíl og að það sem ég væri að gera passaði þeim .
Úr varð að þeir urðu mínirstyrktaraðilar og þetta er þétt og gott samstarf í báðar áttir .
" Hann segir samstarfið hafa gengið vonum framar og hann sé þeim afar þakklátur .
" Ég er gríðarlega þakklátur fyrir að geta nýtt mína aðalástríðu til að afla mér tekna .
Það er náttúrlega ekki mikið upp úr þessu að hafa , ég enda auðvitað alltaf á núlli en ég get lifað af því að " sörfa " sem er snilld .
" Hann bætir við að í bígerð séu allskyns spennandi hlutir með fyrirtækinu sem komi í ljós í sumar og haust .
En hvernig lýsir þetta samstarf sér í meginatriðum ? " Samstarfið er farsælt á báða bóga .
Þeir sjá mér fyrir hlýjum fatnaði sem er bráðnauðsynlegt fyrir mig , sérstaklega þegar ég er á ferðalögum að vetrarlagi og auðvitað þegar maður kemur blautur upp úr ísköldum sjónum í 10 stiga gaddi .
Ég ferðast svo um landið með teymi af færum ljósmyndurum og upptökumönnum og efnið sem við búum til sýnir þeirra vörur í eins raunverulegum aðstæðum og hugsast getur .
Þeir hafa þá möguleikann á að nota það í vörukynningu og í markaðsskyni .
Ég hef ekki ferðast mikið til útlanda eftir að ég byrjaði samstarfið með 66 .
Íslenski veturinn er erfiður þar sem skammdegið er mikið .
Áður fyrr flúði ég skammdegið og fór í 3 mánuði í burtu á veturna , til Bandaríkjanna eða Asíu .
" Í maí 2015 ákvað hann að hætta að fara til útlanda á veturna og eyða frekar tíma sínum á ferðalögum og á brimbretti við Íslandsstrendur .
" Ég fór bara að uppgötva hvað það eru merkilegir staðir til á Íslandi .
Ég er oft miklu spenntari finnst mér fyrir Íslandi en túristarnir sem koma hingað .
Ég er stöðugt að uppgötva nýja staði .
Það er fátt sem heillar mig meira en að vera á brimbretti í sjónum , umkringdur snævi þöktum fjöllum eða jafnvel í snjókomu .
" Hann segist eyða mestöllum tíma sínum í að ferðast um landið og skapa sér minningar hér .
" Ég hef líka ferðast með mikið af erlendum brimbrettaköppum , tekið þátt í heimildarmyndagerð um íþróttina og tekið þátt í verkefnum eins og til dæmis þegar tímaritið Marie Claire var að gera grein sem fjallaði um brimbrettastelpur á Íslandi .
" Var eitt sinn næstum drukknaður Spurður hvort brimbrettaiðkun fari vaxandi á Íslandi svarar hann að íþróttin hafi vaxið og dafnað undanfarin ár og fleiri útlendingar hafi uppgötvað Ísland sem " sörf " -áfangastað .
" Þetta kemur samt í sveiflum .
Það koma færri útlendingar núna en til dæmis fyrir fjórum árum .
Að sörfa á Íslandi er bara ekki fyrir alla , þetta er allt of kalt .
En fyrir mig persónulega skiptir kuldinn ekki máli , maður harkar bara af sér .
" Hann segir mér að það séu ótal staðir við strendur Íslands þar sem hægt er að stunda brimbretti .
" Maður verður bara að keyra um og leita að stöðum þar sem öldurnar eru að brotna .
" Er þetta ekki stórhættulegt ? " Það fer eftir stærðinni á öldunni , hvar hún brotnar .
Maður verður að læra á sjóinn og bera mikla virðingu fyrir honum .
Og kynnast aðstæðum .
Ef maður lendir í því að aldan grípur mann á vitlausum stað þá getur maður ekkert gert .
" En hvað er það hættulegasta sem hefur komið fyrir hann ? " Einu sinni fór ég einn að sörfa , sem er ekki góð hugmynd , alls ekki .
Ég var mjög nálægt því að drukkna .
Mér var haldið niðri af mörgum öldum og rétt náði að anda inni á milli , var fastur upp við sker ogvar alltaf að skolast fram og tilbaka á það .
Brettið mitt mölbrotnaði .
Ég gat ekkert gert .
Ég rétt náði að bjarga mér upp á klöppina áður en ég missti meðvitund .
Þetta er það versta sem ég hef lent í , auk þess var ég einn og vissi að enginn gæti bjargað mér og í raun þrátt fyrir að einhver hefði verið á staðnum hefði hann ekkert getað gert .
" Ég spyr hvort íþróttin hafi breytt viðhorfi hans til náttúrunnar .
" Að sjálfsögðu .
Maður myndar í raun afskaplega sterka tengingu við náttúruna og þetta hefur breytt viðhorfi mínu gagnvart náttúruöflunum .
Ég var hræddur við sjóinn þegar ég var lítill , en núna kann ég á hann og kann að horfast í augu við hætturnar .
" Á ferðalögum sínum um landið segist Heiðar Logi stundum keyra bara út í buskann með brettið á þakinu , þar sem hann og ferðafélagar hans finna áhugaverða staði til að heimsækja , baða sig í heitum laugum , tjalda í snjónum , klífa fjöll eða bregða sér á mótorhjól .
" Aðalfjörið er ekki bara að sörfa , þetta snýst um ævintýrið , lífsstílinn og nýjar uppgötvanir .
" Spurður um uppáhaldsstaði á landinu segir hann Þakgil á Suðurlandi standa upp úr .
" Ótrúlega fallegur staður .
En svo var ég leiddur á leynistað á Vestfjörðum síðasta haust .
Hann er rétt hjá Suðureyri , dalur sem heitir Sæból .
Þar býr kona sem heitir Bettý .
Maður þarf að keyra yfir heiði til að komast ofan í dalinn og þar er gersamlega ófært yfir vetrartímann .
Strákurinn hennar er í skóla á Ísafirði og býr þar á veturna , en hún þarf að sinna skepnunum sínum og býr alein með þeim á veturna og fær birgðir sendar á vélsleða .
Hún er alveg grjóthörð .
Þetta er yndislegur og töfrandi staður .
" En hverjir eru draumastaðirnir til að " sörfa " úti í hinum stóra heimi ? " Mig langar til Namibíu og til Skotlands og Írlands .
En það hefur sýnt sig hingað til að mér finnst Ísland samt best í heimi .
" Hreyfing heilbrigðari lausn en lyfjagjöf fyrir börn með ofvirkni Næst á dagskrá hjá Heiðari Loga er þátttaka í tveimur brimbrettamyndum og áframhaldandi verkefni með 66°Norður .
" Svo er ég nýbyrjaður að kenna jóga í Sólum úti á Granda , ég hef stundað jóga í nokkur ár og það passaði svo vel við allt annað sem ég er að gera .
Það átti ekki við mig að fara í ræktinaog fann mig fullkomlega í jóga .
Jóga er gott fyrir alla , það hefur góð áhrif á líkamlega og andlega líðan .
Það hefur einnig hjálpað mér afskaplega mikið með ofvirknina , það færir mér innri ró .
" Heiðar Logi segist oft hugsa til krakka sem eru í sömu sporum og hann var og glíma við ofvirkni .
" Mig langar til að miðla því til þeirra barna , og foreldra þeirra , að ég persónulega hef fundið fyrir því að sama hvað , þá líður mér betur þegar ég fæ útrás í hreyfingu .
Það eru til ótal mörg dæmi um að ofvirkir krakkar hafi fundið sig í íþróttum .
Vellíðan sem fylgir því að fá útrás og hreyfa sig er ómetanleg .
Mín reynsla er sú að mataræði hefur um helmings áhrif á mig á móti líkamsrækt .
Ég trúi því að það skipti höfuðmáli hvað maður setur í líkamann .
Það hefur margt breyst hjá mér bara með breyttu mataræði .
Ég hef fundið að ef maður setur drasl í líkama sinn , hvort sem það er áfengi , vímuefni eða óhollur matur , þá uppsker maður bara drasl í staðinn .
Ef maður hugsar vel um sig uppsker maður bara góða hluti .
" En myndi hann telja heilbrigt líferni og mikla hreyfingu betri lausn en að setja börn á lyf ? " Alveg klárlega , það finnst mér , út frá minni reynslu .
Ég er núna fullkomlega sáttur við líf mitt eins og það er .
" 