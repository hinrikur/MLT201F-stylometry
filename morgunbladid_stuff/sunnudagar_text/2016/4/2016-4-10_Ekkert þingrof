Framvindan var hröð á þriðjudegi .
Bjarni Benediktsson fjármálaráðherra og Ólafur Ragnar Grímsson forseti Íslands komu báðir til landsins að morgni dags .
Bjarni Benediktsson og Sigmundur Davíð Gunnlaugsson hittust á fundi á heimili Sigmundar í Garðabæ snemma morguns .
11.16 Sigmundur Davíð birtir færslu á Facebook-síðu sinni um fund sinn og Bjarna Benediktssonar og mögulegt þingrof .
Hann sé reiðubúinn að rjúfa þing og boða til kosninga ef ríkisstjórnin njóti ekki stuðnings þingmanna Sjálfstæðisflokksins .
Síðar kom í ljós að þessi yfirlýsing var ekki veitt í neinu samráði við þingflokk Framsóknarflokksins .
Karl Garðarsson þingmaður gat ekki leynt óánægju sinni með þetta í sjónvarpsviðtali .
11.37 Fréttir sagðar af því að Sigmundur Davíð sé kominn á Bessastaði til fundar við Ólaf Ragnar Grímsson forseta .
12.40 Sigmundur Davíð fer án þess að ræða við blaðamenn .
Forseti Íslands , Ólafur Ragnar Grímsson , boðar nokkrum mínútum síðar óvænt til blaðamannafundar þar sem hann greinir frá erindi Sigmundar Davíðs , fundi þeirra og niðurstöðu hans .
Forsetinn sagði frá því að erindi Sigmundar Davíðs hefði verið að kanna afstöðu forseta og óska eftir samþykki " annað hvort nú þegar eða síðar " til þess að rjúfa þing .
Með honum í för hefðu verið embættismenn sem hefðu haft meðferðis skjöl til undirritunar .
Forsetinn tilkynnti á fundinum að hann hefði ekki fallist á ósk um þingrof þar sem ekki lægi fyrir samþykki hins stjórnarflokksins , Sjálfstæðisflokks , fyrir því að rjúfa þing .
13.40 Sigmundur Davíð og þingflokkur Framsóknarflokks funda í þinghúsinu .
Í kjölfarið tilkynnir Sigurður Ingi Jóhannsson að Sigmundur Davíð hafi sjálfur boðist til að stíga til hliðar og að Sigurður Ingi taki við sem forsætisráðherra .
Á sama tíma sat þingflokkur Sjálfstæðisflokks á fundi í Valhöll og tilkynnti Sigurður Ingi Bjarna Benediktssyni um þetta símleiðis .
15.00 Bjarni Benediktson fer til fundar við Ólaf Ragnar Grímsson á Bessastöðum .
Að þeim fundi loknum ræddi Bjarni við blaðamenn og sagði að eðlilegt framhald væri að hann og Sigurður Ingi ræddu um framhaldið .
Ætlunin væri að niðurstaða úr þeim viðræðum yrði klár innan fárra daga .
" Ég tel að þetta sé stórfrétt sem er gerast hér í dag .
Það hljóta að teljast stórtíðindi að forsætisráðherra hafi ákveðið að stíga til hliðar , " sagði Bjarni meðal annars við fjölmiðla .
16.40 Tilkynning berst fjölmiðlum frá forsætisráðuneyti þar sem segir að Sigmundur hafi ekki borið upp formlega tillögu um þingrof við forseta Íslands .
Það sé misskilningur 19.00 Mótmælendur gengu frá Austurvelli og að Valhöll .
21.30 Upplýsingafulltrúi forsætisráðuneytisins sendir tilkynningu á ensku á erlenda fjölmiðla þar sem fram kemur að Sigmundur Davíð Gunnlaugsson hafi ekki sagt af sér heldur beðið Sigurð Inga Jóhannsson að taka við embætti forsætisráðherra " í ótiltekinn tíma " .
Tilkynningin vakti undrun fjölmiðla sem og þingmanna stjórnarinnar .
Þingmenn Framsóknarflokks sem sátu fundinn þar sem tillaga Sigmundar var borin upp sögðust hafa skilið þetta sem svo að hann hefði sagt af sér embætti , á því væri enginn vafi .
