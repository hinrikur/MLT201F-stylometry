" Vor í París " er yfirskrift tónleika kammerhópsins Camerarctica , sem fram fara í Norræna húsinu á morgun , sunnudag , kl. 15.15 .
Leikin verður frönsk tónlist sem tengist vorinu , náttúrunni og gleðinni í París .
" Yfirskriftin gæti alveg verið vor í Frakklandi , sum verkin gerast í galsanum í París en önnur uppi í sveit .
Þetta verður allavega létt og leikandi en á sama tíma rómantísk og angurvær tónlist sem á vel við á þessum tíma þegar vorið er að koma , " segir Ármann Helgason , klarínettuleikari og einn meðlimur Camerarctica .
Kammerhópurinn fagnar 25 ára afmæli á næsta ári og hafa félagar hans meðal annars leikið með Sinfóníuhljómsveit Íslands , Íslensku óperunni , kennt hljóðfæraleik við tónlistarskólana á höfuðborgarsvæðinu og komið víða fram sem einleikarar .
" Við höfum leikið kammertónlist saman í öll þessi ár .
Við stofnuðum þennan hóp á sínum tíma til að skapa okkur tækifæri og það er alltaf svo gefandi að leika kammertónlist að við höfum haldið hópinn síðan , með örlitlum breytingum þó , " segir Ármann .
Auk hans munu Hallfríður Ólafsdóttir flautuleikari , Hildigunnur Halldórsdóttir fiðluleikari , Sigurður Halldórsson sellóleikari og Ingunn Hildur Hauksdóttir píanóleikari koma fram á tónleikunum .
" Við veltum nafni hópsins mikið fyrir okkur á sínum tíma , við vildum tengja okkur við norðrið og kammertónlistina .
Hópurinn vildi einnig hafa nafnið alþjóðlegt og hefur Camerarctica fallið vel í kramið hjá tónlistarunnendum erlendis , " segir Ármann .
Á efnisskrá tónleikanna verða verkin Tarantella eftir Camille Saint-Saëns fyrir flautu , klarinettu og píanó , Svíta eftir Darius Milhaud fyrir fiðlu , klarínettu og píanó , Dans geitarinnar eftir Arthur Honegger og Syrinx eftir Claude Debussy fyrir einleiksflautu og Tríó eftir Gabriel Fauré sem heyrist nú í umritun fyrir klarínettu , selló og píanó .
Fjölbreytt frönsk blanda " Við byrjum á Tarantellu sem er í raun ítalskur þjóðdans sem leikur sér að þessu dansformi .
Svo förum við í galsann í París með svítu Milhaud , sem hefur alls konar stílbrigði , bæði frá brasilískum dönsum , djassi og hlöðuballstónlist .
Milli kammerverkana eru leikin tvö undurfögur einleikssóló á flautu .
Annað þeirra er Syrinx eða Skógardísin eftir Debussy sem er afar dramatísk saga úr leikriti eftir Debussy .
Tónleikunum lýkur á Tríói eftir Fauré í umritun fyrir klarínettu , selló og píanó og er þetta í fyrsta skipti sem þessi umritun verður flutt á Íslandi .
Þetta er eitt síðasta verk Fauré .
Þegar það var útgefið var það gefið út fyrir fiðlu , selló og píanó , en ekki klarínettu eins og Fauré tekur fram í bréfi til konu sinnar .
Við klarínettuleikarar höfum því í seinni tíð stolist til að spila þetta tríó þar sem það virkar svo vel fyrir klarínettu , " segir Ármann .
Sem fyrr segir fara tónleikarnir fram í Norræna húsinu á morgun , sunnudag , og hefjast klukkan 15:15 .
Þeir eru um klukkustund að lengd .
erla@mbl.is 