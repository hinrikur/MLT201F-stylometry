Ég held ég geti lofað því að ég sé nú þegar búinn að skrifa stærstu bókina sem ég mun skrifa á ævinni , en þetta verður ekki mín síðasta , " segir Árni Heimir Ingólfsson tónlistarfræðingur um bókina Saga tónlistarinnar – Tónlist á vesturlöndum frá miðöldum til nútímans sem út kom í liðinni viku .
Hún er fyrsta yfirlitsritið um tónlistarsögu eftir íslenskan höfund og því liggur beint við að spyrja hvernig Árna Heimi hafi dottið í hug að ráðast í slíkt stórvirki .
" Ég veit það ekki .
Ætli ákvörðunin hafi ekki verið tekin í einhverju bjartsýniskasti , " segir Árni Heimir og rifjar upp að velgengni bókarinnar Jón Leifs – Líf í tónum , sem hann sendi frá sér árið 2009 og hlaut afar góðar viðtökur almennings og gagnrýnenda auk þess sem bókin var tilnefnd til Íslensku bókmenntaverðlaunanna , hafi veitt sér mikilvægan meðbyr .
" Þegar Silja Aðalsteinsdóttir , ritstjóri hjá Forlaginu , spurði mig hvað ég ætlaði að skrifa um næst leitaði hugurinn fljótlega að þessu viðfangsefni , " segir Árni Heimir og rifjar upp að fyrrverandi kennarar hans í Bandaríkjunum hafi rekið upp stór augu þegar hann hafi sagt þeim frá bókarskrifunum .
" Þeir tjáðu mér að þetta væri bók sem flestir skrifa þegar þeir eru komnir á eftirlaun , " segir Árni Heimir og tekur fram að hann hafi hins vegar verið drifinn áfram af knýjandi þörf .
" Ég hafði fundið það svo sterkt í öllu mínu starfi hvað það vantaði svona bók á íslensku , " segir Árni Heimir sem fengist hefur við rannsóknir og kennslu við Listaháskóla Íslands ásamt því að vera tónlistarstjóri Sinfóníuhljómsveitar Íslands .
Hann nam píanóleik og tónlistarfræði við Oberlin-tónlistarháskólann og Harvard-háskóla þaðan sem hann lauk meistaraprófi 1999 og doktorsprófi 2003 með ritgerð um sögu og þróun íslenska tvísöngsins .
Hann hefur komið fram á fjölda tónleika sem píanóleikari og kórstjóri , m.a. kammerkórsins Carminu sem hann stofnaði 2004 .
" Þegar ég fór að vinna að bókinni áttaði ég mig á því hvað bakgrunnur minn og sú kennsla sem ég fékk byggðist á breiðum grunni , en ég hafði ekki verið mér meðvitaður um það fyrr en á reyndi .
Í háskólanámi mínu erlendis , bæði á grunn- og framhaldsstigi , var lögð mikil áhersla á að sérhæfingin kæmi tiltölulega seint , en ég er mjög þakklátur fyrir það .
Við vorum þannig látin taka kúrsa í öllum tímabilum sögunnar sem nýst hefur mér alla tíð síðan í öllu sem ég tekið mér fyrir hendur , " segir Árni Heimir og bendir á að reynsla hans að námi loknu hafi líka reynst mikilvæg .
" Ég er með bakgrunn sem píanisti þar sem 19. og 20. öldin er mest áberandi .
Í starfinu fyrir Sinfóníuna er allur sinfóníski literatúrinn undir .
Með kammerkórnum Carminu hef ég verið að vinna með endurreisnartónlist .
Ég hef snert á svo mörgu bæði sem flytjandi , stjórnandi og fræðimaður .
Það gerði það sennilega að verkum að mér fannst þetta ekki alveg fráleit hugmynd í upphafi .
" Straumar bárust til Íslands En af hverju er mikilvægt að Íslendingur skrifi svona bók ? " Aðalatriðið er að svona bók sé til á íslensku , en hún þarf ekkert endilega að vera eftir Íslending .
Það er afar mikilvægt að við eigum bæði orðaforða og einhverja fyrirmynd í því að hugsa , tala og skrifa um tónlist .
Stundum er sagt að það að skrifa um tónlist sé eins og að dansa um arkitektúr .
Ég er ekki sammála því vegna þess að það er vel hægt að orða hugsanir um tónlist þó hún sé í eðli sínu óáþreifanleg .
Í vinnu minni hjá Listaháskólanum hef ég alltaf verið að vinna með og vísa í útlent efni á erlendum tungumálum og mér fannst það hamla okkur í því að geta tjáð okkur á íslensku um þessa hluti .
Að sumu leyti mætti því segja að málræktarsjónarmið liggi að baki bókarskrifunum sem og sú ósk mín að við séum þjóð meðal þjóða og eigum staðgott rit um tónlist .
Á sínum tíma velti ég því eðlilega fyrir mér hvort raunhæft væri að þýða góða erlenda bók , en þá sá ég strax að allar svona bækur taka að einhverju leyti mið af heimalandinu .
Ef ég hefði þýtt bók frá Englandi hefði hlutfallslega verið meiri áhersla á ensk tónskáld og amerísk tónskáld ef ég hefði valið ameríska bók .
Þá kviknaði hugmyndin að því að skrifa sjálfur svona bók frá grunni og reyna að flétta Ísland inn þar sem það ætti við , " segir Árni Heimir og tekur fram að bókin sé þó ekki íslensk tónlistarsaga í þeim skilningi .
Beðinn að nefna dæmi um íslenska tengingu sem skrifuð sé inn í bókina bendir Árni Heimir á tónskáldið Magnús Blöndal Jóhannsson .
" Hann fór inn í hringiðu seríalismans , tólftónatækninnar og raftónlistar þegar það var fullkomlega óþekkt fyrirbæri á Íslandi en var mikið í deiglunni úti í heimi .
Það er mjög áhugavert hvernig hann speglar það og kemur með nýjungar til landsins .
Síðan eru líka dæmi sem tengjast ekki tilteknum tónskáldum heldur hinum almennu menningarstraumum þess tíma .
Þegar ég skrifa um gregorssönginn nefni ég Þorlákstíðir , sem eru okkar stóra framlag í hinn gífurlega stóra sjóð af kaþólskum kirkjusöng , " segir Árni Heimir og tekur fram að íslensku tengingarnar séu fyrst og fremst til að krydda frásögnina .
" Jafnframt því sem mig langaði að vekja lesandann til umhugsunar um að þrátt fyrir smæð Íslands og fjarlægð frá helstu straumum meira eða minna fram á 20. öld , þá bárust straumarnir samt hingað af og til .
" Val á lykilverkum huglægt Var bókin lengi í vinnslu ? " Já , þetta er búið að vera að malla á mismunandi stigum í þrjú og hálft ár .
Ég gaf mér góðan tíma í upphafi og las mjög mikið .
Til að ég hefði gaman af þessu sjálfur notaði ég tækifærið og kynnti mér það nýjasta í rannsóknum erlendis og las bækur sem ég hafði ekki haft tíma til að lesa áður .
Svo tók ég mér heilan vetur í að skrifa gróft fyrsta uppkast þar sem ég byrjaði bara á byrjuninni .
Næsta uppkast tók næsta vetur .
Þegar ég var kominn út í miðja laug áttaði ég mig á því hversu stórt verkefni þetta í reynd er og af hverju það eru ekki fleiri rugludallar í heiminum sem leggja út í svona verk .
" Féllust þér aldrei hendur ? " Nei , en það helgast af því hversu gott fólk ég er með í kringum mig , " segir Árni Heimir og vísar þar til fjölskyldunnar , vina og yfirlesara sem stöppuðu í hann stálinu .
" Ef ég hafði ekki haft svona gott bakland hefði ég kannski gefist upp á miðri siglingu .
Allir sem heyrðu af verkefninu voru líka afar áhugasamir um það og höfðu ávallt á orði að þetta væri einmitt bók sem vantaði hérlendis .
Það var góður meðbyr að finna hvað öllum fannst þetta mikilvægt verkefni .
" Í innganginum kemur fram að í megindráttum sé í bókinni sögð saga skrifaðrar tónlistar á Vesturlöndum í ríflega þúsund ár .
Af hverju valdir þú þennan útgangspunkt ? " Tónlistin sem er til umfjöllunar í bókinni á það fyrst og fremst sameiginlegt að hún reiðir sig á einn og sama miðilinn sem er nótnaskrift .
Alveg fram á 20. öld hefur engin tónlist varðveist sem ekki er skrifuð á blað , skinn eða pappír .
Við getum rakið beina þróun tónlistar eins og hún er í dag aftur til þessa upphafs sem er í kringum 800 þegar munkar í Mið- og Vestur-Evrópu eru að fást við hvernig þeir geti skrifað kirkjusönginn niður á blað svo þeir þurfi ekki að muna hann allan .
Það er beinn krónólógískur þráður þaðan og til okkar tíma .
" Þú leggur líka á það áherslu í bókinni að tónlistin verður ekki til í tómarúmi .
Viltu skýra það nánar ? " Það sem einkennir mína nálgun er fyrst og fremst það að mér finnst svo áhugavert að skoða tónlist sem birtingarmynd eða spegilmynd samfélagsins sem hún verður til í .
Mér finnst spennandi að skoða tónlist í samhengi menningar- og stjórnmálasögunnar og þess sem er að gerast í kringum hana og sjá hvernig hún speglar samtíma sinn í hvert skipti .
Tónlist er svo háð því á hverjum tíma hver smekkur fólks er , hver fagurfræðin er og hverjar hinar efnahagslegu kringumstæður í hverju tilviki fyrir sig eru og síðan kemur þetta framtak einstaklingsins sem er hæfileikinn til að gera eitthvað sem skarar fram úr .
Ég reyni að skýra og halda þessum tveimur boltum á lofti á sama tíma , þ.e. þetta menningarlega samhengi og síðan einstaklingarnir sem eru höfundar verka þar sem kristallast hin listræna sýn á hverjum tíma fyrir sig , " segir Árni Heimir og tekur fram að hann brjóti hina almennu frásögn upp með umfjöllun um lykilverk .
" Val á lykilverkum er alltaf huglægt .
Hvernig metur maður það hver eru þrjú bestu tónverkin frá 19. öld ? Mér fannst hins vegar mikilvægt að geta gefið djúpa innsýn í hvað geri það t.d. að verkum að Beethoven ber höfuð og herðar yfir þrjátíu samtímamenn sem störfuðu í Vínarborg á sama tíma og enginn hefur heyrt um í dag .
Hvað er það nákvæmlega sem hann gerir sem er svona stórkostlegt ? " segir Árni Heimir , en meðal lykilverka sem hann fjallar ítarlega um eru 9. sinfónían eftir Beethoven , Niflungahringurinn eftir Wagner og Vorblót eftir Stravinskíj .
Einnig eru kaflar um lykiltónskáld .
Á að gagnast sem flestum " Ég gef sumum tónskáldum mjög mikið vægi í bókinni , " segir Árni Heimir og nefnir í því samhengi Bach , Mozart , Beethoven og Wagner .
" Þeir fá allir veigamikla umfjöllun sem þeir eiga skilið í þessu samhengi .
Við eigum engar almennilegar bækur um lykiltónskáldin og ég hugsaði þessa kafla því sem litlar ævisögur inni í stóru bókinni .
Ég er sannfærður um að þessi nálgun sé spennandi fyrir lesandann .
Hún býður líka upp á að lesendur geti lesið bókina á marga ólíka vegu .
Það þarf ekki að lesa allar 615 blaðsíðurnar frá upphafi til enda , heldur er hægt að lesa hvern kafla fyrir sig eða stakar greinar um lykilverk .
Markmið mitt var að bókin gagnaðist sem flestum .
Í ljósi þess hversu lítið málsvæði við erum fannst mér mikilvægt að gera bókina þannig úr garði að sem flestir njóti þess að lesa hana .
Þetta er ekki hugsað fyrst og fremst sem kennslubók eða fyrir tónlistarnema , þó ég haldi að hún muni gagnast vel í tónlistarkennslu .
Hún er hugsuð fyrir þá sem koma nýir að efninu og vilja fræðast .
Samtímis valdi ég að lauma inn molum hér og þar um hluti sem kannski fáir vita svo hún væri líka skemmtilegt aflestrar fyrir þá sem vita fullt um tónlist .
" Var eitthvað sem kom þér sjálfum á óvart þegar þú fórst að grúska ? " Nei , ekki beinlínis .
Mér fannst ég standa sterkur að vígi á flestum skeiðum tónlistarsögunnar .
Vandinn við að skrifa bók á borð við þessa er að enginn getur verið sérfræðingur í öllu .
Það koma alltaf einhverjir staðir þar sem maður hefur ekki áður kynnt sér efnið til hlítar eða hefur jafnvel ekki mikinn áhuga á þeirri tónlist .
Mér fannst að þetta mætti hvergi skína í gegn .
Lesandinn má ekki finna að mér sem höfundi finnist einhver tiltekin tónlist , stefna eða tímabil ekki spennandi .
Og ég held að það hafi tekist .
Mér finnst að hlutverk höfundar í svona bók sé ekki að fella dóma eða flíka of mikið sínum persónulegu skoðunum heldur einmitt að bera virðingu fyrir viðfangsefninu og skoða það fyrst og fremst í þessu sögulega samhengi , að gera sögulega samhengið áhugavert .
" Hvað tekur við núna ? Ertu með fleiri bækur í smíðum ? " Já , reyndar .
Ég er mjög spenntur fyrir næsta verkefni , sem verður að miðla til almennings upplýsingum um söguna sem við eigum sjálf frá fyrri öldum , sem er ótrúlega merkileg en hefur mjög lítið verið rannsökuð fram að þessu .
Þetta verður bók um tónlist í íslenskum handritum fram á 18. öld .
Ég hugsa bókina þannig að hún verði minni textabók , en með þeim mun meiri áherslu á sjónræna þáttinn með mörgum nótnamyndum úr þessum dásamlegu og oft mjög fallegu handritum sem við eigum .
Mig langar að miðla þessu á aðgengilegan hátt til almennings , " segir Árni Heimir .
Opera seria Händel samdi alls 35 óperur á þremur áratugum fyrir leiksvið Lundúnaborgar .
Því er ekki úr vegi að rýna í þá hefð sem bjó að baki ítalskri óperu á fyrri hluta 18. aldar .
Það að fara á óperusýningu í Feneyjum , Hamborg eða Lundúnum um 1730 var um margt ólíkt því að sjá óperu eftir Wagner eða Verdi á 21. öld .
Líklega var stemningin meira í ætt við það sem nútímafólk á að venjast á djass- eða rokktónleikum – fólk kom og fór að vild , hlustaði þegar því sýndist og lét ánægju sína í ljós hvenær sem það sá ástæðu til .
Barokkópera var fyrst og fremst afþreying .
Vinsældir sínar átti hún að verulegu leyti að þakka raddfimi aðalsöngvaranna enda nutu þeir hylli sem helst verður líkt við poppstjörnur nútímans .
Hvað sjálfa uppfærsluna snerti höfðu söngvararnir líka flesta þræði í hendi sér .
Nú á tímum er iðulega fyrst tekin ákvörðun um hvaða ópera skuli færð upp .
Því næst eru söngvarar valdir með það í huga að viðkomandi hlutverk henti þeim .
Á 18. öld var þessu öfugt farið .
Fyrst voru söngvarar ráðnir en síðan tónskáld sem þurfti við smíði verksins að taka tillit til þess hvar hæfileikar flytjendanna lágu , hafa í huga raddgerð hvers og eins og þar fram eftir götunum .
Stundum höfðu söngvarar í farteskinu gamalt glæsinúmer sem hentaði rödd þeirra sérlega vel og heimtuðu að aríunni yrði skeytt inn í hverja þá óperusýningu sem þeir voru ráðnir til að syngja .
Hver ópera tók því stöðugum breytingum , var sérsniðin að hverri uppfærslu fyrir sig .
Ef rykið var dustað af eldra verki gat það gerst að söngvari væri ósáttur við sinn hlut og þá var aríu stundum sleppt og önnur sett í staðinn .
Nýtt tónskáld var þá fengið til þess að semja svokallaðar innskotsaríur .
Hér má til dæmis geta þess að lokadúettinn úr Krýningu Poppeu er alls ekki talinn höfundarverk Monteverdis .
Líklega er hann eftir Francesco Sacrati og skeytt við óperuna þegar hún fór aftur á fjalirnar skömmu eftir að Monteverdi lést .
Enginn veit hvernig upphaflegur lokadúett Monteverdis hljómaði , hann var látinn fjúka eftir frumuppfærsluna .
Stundum gekk heimtufrekjan úr hófi fram .
Þegar Vivaldi samdi óperuna Orlando finto kvaðst sópransöngkonan ekki vilja syngja tiltekna aríu sem þar var að finna .
Vivaldi samdi nýja í staðinn en aftur beitti hún neitunarvaldi .
Þá var mælirinn fullur .
Tónskáldið samdi raunar þriðju aríuna en lét athugasemd fylgja með í nótunum : " Ef þessi fellur ekki í kramið er ég hættur að semja tónlist .
" ( Saga tónlistarinnar , bls. 218-219 ) 