Sýningin 360° verður opnuð laugardaginn 9. apríl í Galleríi Tukt í Hinu Húsinu við Pósthússtræti 3-5 í Reykjavík .
Þar verða sýnd verk nemenda á fyrsta ári Sjónlistadeildar Myndlistarskólans í Reykjavík .
Verkin eru öll unnin í stærðfræðiáfanga með sérstakt samband vísinda og lista í huga .
Frímann Kjerúlf kennir kúrsinn stærðfræði II , vísindi og listir en afrakstur vetrarins birtist nú í verkum nemenda .
Fimm verk eru á sýningunni eftir tólf nemendur .
" Stærðfræði poppar upp alls staðar , í formum , víddum og fagurfræði .
Það var ætlunin að vekja áhuga og innblástur sem endar þá sem myndlistarpæling , " segir Frímann .
" Sýningin heitir 360° en þau voru mörg að vinna með hringformið .
Mér finnst hafa tekist mjög vel til .
Það er hægt að færa rök fyrir því að stærðfræði er mest skapandi greinin af öllum , " segir hann .
Sýningin verður opnuð á laugardag klukkan 16.00 og er opin til 23. apríl .
asdis@mbl.is 