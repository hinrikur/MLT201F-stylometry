Ef þvottahús undirritaðrar hefði verið skoðað síðasta vetrardag og persónuleiki hennar metinn eftir gæðum þess herbergis hefði undirrituð væntanlega vera lögð inn á sjúkrahúsið við sundin blá .
Talið hefði verið að sá sem stýrði verkum í þessu herbergi væri í einhvers konar geðrofi og ekki væri nokkur leið að sjá hvert brautirnar í heilanum leiddu .
Glundroðinn var alger , sem er merkilegt því fjölskyldan er nokkuð snyrtileg til fara og alveg mjög oft í hreinum fötum og jafnvel straujuðum .
Sú sem hér skrifar hefur til dæmis aldrei viljað eiga þurrkara ( sem meikar náttúrlega ekki sens miðað við fjölskyldustærð ) .
Hún heldur því fram að fötin verði sjúskuð af salíbunum í þurrkara og það agalegsta af öllu væri náttúrlega að það sæi á þeim og þau myndu slitna .
Í stað þess að henda í þurrkara hefur undirrituð hengt allt upp á snúru og á herðatré eftir þörfum .
Þetta gerir það reyndar að verkum að það er ekki hægt að setja í 18 þvottavélar í röð – því það er ekki pláss á snúrunni eins og gefur að skilja .
Í þessu ferli verður því reglulega allt stíflað og þegar ekki er sett í vél á hverjum degi þá verður verkferlið glundroðakennt .
Þvottastörfin hafa því svolítið verið tekin með áhlaupi öðru hvoru eftir hentisemi .
Hér verður ekki farið út í það nánar hve oft í mánuði er sett í vél ...
( það myndi líta allt of illa út ) .
Einhvern tímann hefur undirrituð sagt frá því hér að síðasta sumar var hún þvottavélalaus í þrjá mánuði og vondu fréttirnar eru að hún fann ekki fyrir því .
Hún var reyndar orðin nærbuxnalaus þarna undir lok þriðja mánaðar en það var nú bara notalegt að láta lofta vel um og vera ekki að klæða sig of vel að neðan .
Það vakti undirritaða til umhugsunar um að það þyrfti kannski aðeins að skrúfa fyrir fatakaup – þetta væri ekki eðlilegt ástand .
Umgjörðin í þvottahúsinu og umgengnin þar hefur einhvern veginn aldrei verið öðrum til fyrirmyndar , sem er náttúrlega hræðilega sorglegt .
Í vetur sem leið var ástandið óvenjuslæmt .
Undirrituð var nefnilega í tveimur störfum á köflum og ákvað frekar að sofa og hvíla sig ( svo hún myndi ekki brenna yfir ) í stað þess að eiga verðlaunaþvottahús .
Ástandið var því einhvern veginn þannig að aðeins það allra nauðsynlegasta var þvegið ( sama stöffið er búið að vera á botni þvottakörfunnar síðan í október ) .
Sem vekur aftur allt aðrar spurningar – sá sem saknar ekki leppa sem hafa kúrt í botni þvottakörfunnar í hálft ár hefur náttúrlega ekkert við þá að gera .
( Það skal tekið fram að heima hjá unnusta undirritaðar er allt fullkomið .
Fólk með virkara vinstra heilahvel er nefnilega aðeins betra í svona verkefni .
) Á sumardaginn fyrsta ákvað undirrituð að það þýddi ekki að bjóða sjálfri sér upp á þetta ógeð lengur .
Þetta truflar náttúrlega ekki aðra fjölskyldumeðlimi því þeir eiga lítið erindi inn í þetta herbergi .
Það var því mokað út úr þvottahúsinu , farið inn í bílskúr og járnhillur sóttar og svona reynt að gera þetta skárra án þess að hlaupa til og kaupa einhver ósköp til þess að láta þvottahúsið líta skár út .
Meðan á þessu stóð hlustaði undirrituð á Illuga Jökulsson sem er búinn að vera með þáttinn Frjálsar hendur í 20 ár eða eitthvað .
Það er af nægu að taka í sarpi RÚV .
Þráðlaus heyrnartól , Illugi og endurskipulagning er án efa hin fullkomna formúla til að gera líf sitt betra – það verður nefnilega að játast að hamingjan eykst um allavega 11% við það eitt að vita að allir sokkar heimilisns séu paraðir og að ekkert sé að mygla neins staðar .
martamaria@mbl.is 