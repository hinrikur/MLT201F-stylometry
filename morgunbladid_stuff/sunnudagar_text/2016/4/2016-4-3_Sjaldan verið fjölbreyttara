" Þetta verður þungarokk í sinni fjölbreyttustu mynd ; allt frá léttþungarokki yfir í dauðarokk .
Þetta hefur sjaldan verið fjölbreyttara en núna , " segir Þorsteinn Kolbeinsson , skipuleggjandi Wacken Metal Battle , en hátíðin verður haldin í Hlégarði að þessu sinni .
Sex sveitir keppa í úrslitum að þessu sinni og mun sigurvegarinn spila fyrir Íslands hönd á stærstu þungarokkshátíð heimsins , Wacken Open Air , í sumar .
Sveitirnar eru : Aeterna , Auðn , Churchouse Creepers , Grave Superior , Lightspeed Legend og While My City Burns .
Flestar eru þessar sveitir nýjar af nálinni en þess má geta að ekkert aldurstakmark er í keppninni .
Eina skilyrðið er að sveitin sé ekki á útgáfusamningi .
" Bandið þarf alls ekki að vera nýstofnað og upplagt fyrir eldri sveitir að nota þetta tækifæri til að koma sér á framfæri .
Tónlistarferlinum lýkur ekki þegar menn verða 25 ára .
Annars er alltaf að verða erfiðara að finna íslenskar þungarokkssveitir sem ekki eru á plötusamningi .
Ég held að þær séu orðnar tuttugu , " segir Þorsteinn .
Dauðarokk hefur löngum verið fyrirferðarmikið á Wacken Metal Battle og verður engin breyting þar á nú .
Léttari málmur verður á hinn bóginn líka fluttur í Mosfellsbænum enda er hann , að sögn Þorsteins , augljóslega að sækja í sig veðrið hér í fásinninu .
" Breiddin er að aukast og léttari sveitir , sem rymja ekki sín vers , að koma upp í auknum mæli .
Eflaust eru margar skýringar á því en gera má því skóna að Dimma hafi þar einhver áhrif enda hefur sú ágæta sveit slegið rækilega í gegn á síðustu misserum .
Frábær sveit með söngvara á heimsmælikvarða , " segir Þorsteinn .
Dimma heiðursgestur Það fer því vel á því að Dimma verði sérstakur gestur í Hlégarði á föstudaginn og munu þeir félagar stíga á svið upp úr klukkan 23 .
Sigurvegarar WMB-keppninnar hérna heima í fyrra , In The Company Of Men , munu einnig koma fram og opna kvöldið og sýna keppnisböndunum hvernig á að gera þetta en ITCOM hafa verið iðnir við kolann frá síðustu keppni og gefið frá sér efni af nýrri hljómplötu sem er í uppsiglingu á næstunni .
Stíga þeir á svið kl. 19:30 .
Eftir ITCOM hefst svo Wacken Metal Battle-keppnin sjálf .
Wacken Metal Battle fer nú í fyrsta sinn fram í Hlégarði og segir Þorsteinn húsið falla að keppninni eins og flís við rass .
" Ég fór á staðinn um daginn og við blasti frábært tónleikahús , sniðið að okkar þörfum .
Ef Hlégarður væri í miðbæ Reykjavíkur væri hann örugglega notaður jafnmikið og Nasa .
Þetta er algjör gúrmet-staður og öll aðstaða til fyrirmyndar , líka baksviðs en það er alls ekki sjálfgefið á svona stöðum .
" Sjö erlendir gestir og þrír Íslendingar skipa dómnefndina að þessu sinni .
Þorsteinn segir mikilvægt að fá fersk eyru utan úr heimi að borðinu og í því sé falin mikil hvatning fyrir keppnisböndin .
Dómararnir hafa þegar hlýtt á upptökur og gefið sveitunum holl ráð .
" Sú þjónusta ætti að vera til þess fallin að ýta böndunum ennþá lengra , " segir Þorsteinn .
Að auki mun fjöldi málmblaðamanna og bransafólks leggja leið sína til landsins , meðal annars frá Finnlandi , Danmörku , Bretlandi , Þýskalandi , Hollandi , Noregi , Ítalíu , Belgíu og meira að segja Suður-Afríku .
" Erlendum gestum er alltaf að fjölga og sumir eru þegar farnir að bóka íslensk bönd á hátíðir hjá sér , meðal annars í Noregi og Hollandi .
Það er mikilvægt að efla tengslanetið .
" Miðasala er á tix.is og segir Þorsteinn hana hafa farið vel af stað .
Glastonbury þungarokksins Sveitin sem hreppir hnossið á föstudaginn heldur til Þýskalands í sumar á Wacken Open Air .
Þar spilar hún fyrir mörg þúsund manns og tekur þar með þátt í lokakeppni Wacken Metal Battle ásamt fulltrúum frá 29 öðrum þjóðum þar sem ansi rausnarleg verðlaun bíða efstu fimm sveitanna .
Wacken Open Air er líklega stærsta málmhátíð í heimi , " Glastonbury þungarokksins " , eins og Þorsteinn kemst að orði .
" Hátíðinni er varla lokið þegar uppselt er orðið á næstu hátíð .
Stundum eru Íslendingarnir ekki einu sinni komnir heim þegar allir miðar eru búnir , " segir Þorsteinn .
