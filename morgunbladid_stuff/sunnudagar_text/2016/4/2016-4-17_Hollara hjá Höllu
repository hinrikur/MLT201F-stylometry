Grindvíkingurinn Halla María Svansdóttir byrjaði smátt í eldhúsinu heima hjá sér fyrir fjórum árum .
Nú rekur hún fyrirtæki sem fæðir hátt í tvö hundruð manns á dag .
Nýlega opnaði hún kaffihús sem dregur að sér Grindvíkinga og aðra gesti en Halla leggur áherslu á hollan og bragðgóðan mat .
Myndir og texti : Ásdís Ásgeirsdóttir asdis@mbl.is Í Grindavík er margt fleira en fiskvinnslur en þar má nú finna kaffihúsið Hjá Höllu sem slegið hefur í gegn hjá bæjarbúum og gestum , bæði innlendum og erlendum .
Þar er boðið upp á fjölbreyttan matseðil þar sem áherslan er á hollustu .
Draumurinn um kaffihús Halla María Svansdóttir hefur alltaf haft áhuga á mat og matargerð og hóf að gera tilraunir í eldhúsinu heima fyrir fjórum árum .
" Ég sendi út tíu matarpoka til fólks sem ég valdi og síðan hefur boltinn rúllað .
Þetta átti fyrst bara að vera hér innanbæjar en hefur nú teygt sig til Keflavíkur , " segir Halla sem er nú með níu manns í fullri vinnu .
" Það var alltaf draumurinn að vera með lítið kaffihús , " segir hún en dreymdi aldrei um að reka það fyrirtæki sem Hjá Höllu er orðið í dag .
Mikill mataráhugi alla tíð Halla segir að mataráhuginn hafi alltaf verið til staðar .
" Amma var mikið í eldhúsinu og mamma , og allir voru alltaf ofan í pottunum .
Við förum mikið út að borða og mitt helsta lesefni eru uppskriftir .
Mér hefur fundist vanta gott kaffihús í Grindavík .
En svo fór þetta líka út í fyrirtækjaþjónustu og við sendum út 150-200 matarskammta fyrir hádegi á hverjum virkum degi , " segir Halla en kaffihúsið er nú opið frá 8-17 á virkum dögum .
Halla er nýbyrjuð að hafa opið um helgar .
Kaffihúsið gengur vel og hyggst Halla reyna að hafa opið á kvöldin í framtíðinni .
Bæði bæjarbúar og erlendir ferðamenn sækja kaffihúsið og segir Halla ferðamenn duglega að setja inn hrós á Tripadvisor .
Hollusta í fyrirrúmi Halla segir að súpurnar hennar séu vinsælastar og gefur lesendum uppskrift að fiskisúpunni sem er sérlega gómsæt .
Brauðið hennar Höllu fer vel með súpunni en það er bakað daglega .
Að auki er boðið upp á hvers kyns rétti ; samlokur , vefjur , salöt , kjúkling og búst drykki svo eitthvað sé nefnt .
Bæði er hægt að borða á staðnum og taka með sér heim eða í vinnuna .
Halla vinnur allan mat frá grunni og kaupir ferskar afurðir .
" Við kaupum lífrænt og vistvænt eins og hægt er og leggjum áherslu á hollustu , " segir Halla .
Það er nóg að gera hjá Höllu og starfsfólkinu hennar en unnið er frá sex á morgnana .
" Við byrjum hér fimm manns klukkan sex á morgnana og ég kem aldrei heim fyrr en sex á daginn .
Aldrei .
" Brauð með fetaosti 600 g fínt spelt 12 g ger 1 msk himalaya salt 500 g vatn 3-4 msk fetaostur í olíu Hrærið þar til allt er blandað vel saman og látið standa í 1-2 tíma , setjið svo í 24 cm kökuform .
Bætið þá 3-4 msk af fetaosti ofan á með olíunni .
Setjið í ofn á 200°C blástur í 40-45 mín .
Gæti þurft að lækka í 180°C síðustu 5-10 mín því ofnar eru misjafnir .
Besta fiskisúpan Fyrir 8-10 manns 3 msk olía 2 litlir laukar , smátt saxaðir 2 paprikur , skornar í litla bita 2 gulrætur , skornar í litla bita 2 sellerístilkar , skornir í litla bita 4 hvítlauksgeirar , smátt saxaðir 2 msk engiferrót , smátt söxuð ( gott er að setja grænmetið hér að ofan í matvinnsluvél og sleppa við að saxa ) dass af karrý madras ( eftir smekk ) 3 msk mild curry paste ( best frá Pataks ) 1 tsk sjávarsalt 1 tsk pipar 800 ml vatn 2 dósir kókosmjólk 800 ml rjómi 2 fiskiteningar 2 msk fiskisósa Steikið grænmetið upp úr olíunni og bætið karrý , curry paste , salti og pipar saman við .
Bætið því næst vatni , kókosmjólk , rjóma , teningum og fiskisósu saman við og náið suðu .
Til að þykkja súpuna aðeins er gott að búa til smjörbollu og setja út í .
Þá er smjör og fínt spelt hrært saman í potti þannig að úr verður lítil bolla .
30 g smjör 30 g fínt spelt Bætið smjörbollunni smátt og smátt í súpuna meðan hún sýður á vægum hita ( smjörbollunni má sleppa ef fólk vill síður nota mjöl í súpuna ) .
2 avókadó , skorið í litla bita ( má ekki vera óþroskað því þá kemur vont bragð af því ) 3 lime , kreist vel 3 msk kóriander Þegar súpan er búin að sjóða í 5-10 mín má bæta avókadó , lime og kóríander við hana og smakka hana til og kannski bæta smá salti við hana .
Og svo er það auðvitað fiskurinn ! Gott er að nota bleikju , þorsk og humar og mæli ég með 100-150 g á mann eftir því hversu matarmikil hún á að vera .
Skolið fiskinn vel og látið leka vel af honum .
Setjið hann út í sjóðheita súpuna og látið hann eldast þar í smá stund .
Berið fram með góðu brauði .
Döðluchutney Lúka af döðlum lúka af fersku kóríander 1 hvítlauksgeiri 2-3 msk fetaostur í olíu 1 msk hunang hálfur rauður chilli með fræjum 1 msk grísk jógúrt Setjið allt í matvinnsluvél og maukið .
Berið fram með brauðinu .
Arna stjarna ( búst ) 1 lúka spínat 2 bananar 1-2 epli ( eftir því hversu stór þau eru og notið kjarnann því þar er mikið að B-vítamínum ) hálfur dl kókosmjöl 1 dl kasjúhnetur 6 döðlur 350-400 ml vatn 350-400 ml góður appelsínudjús smá klaki Setjið allt í blandara og mixið þar til hann er fallega grænn .
( Halla María notar Vitamix blandara en það gæti verið gott að gera helmingi minni uppskrift í kraftminni blandara ) .
