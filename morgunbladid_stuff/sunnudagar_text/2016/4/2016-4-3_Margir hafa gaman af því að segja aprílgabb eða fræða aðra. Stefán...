Margir hafa gaman af því að segja aprílgabb eða fræða aðra .
Stefán Pálsson sagnfræðingur skrifaði á Facebook síðdegis á fimmtudag : " Á nákvæmlega þessari stundu er neyðarfundur á öllum fréttastofum landsins ...
hvernig er hægt að hafa aflandsreikninga-spin á aprílgabbi ársins ? " Gerður Kristný rithöfundur lét ekki blekkjast .
" Gefins hamborgarar í Morgunblaðinu og í Fréttablaðinu eru það Jói og djúsinn sem bjóða á upp á í Alþingishúsinu .
Blaðamenn eru uppteknir af skyndifæði í ár .
" Bragi Valdimar Skúlason Baggalútur hefur sína sýn á málið : " 1. apríl .
Vegna þess að alla aðra daga fáum við bara að heyra sannleikann .
" Örn Úlfar Sævarsson auglýsingamaður gaf á þessum gabbdegi í skyn að hann ætlaði að bjóða sig fram til forseta : " Jæja , búinn að bjóða nokkrum fjölmiðlum í kaffi á Reynimelinn .
Spennandi vikur fram undan í samtali við þjóðina ! íslandfremst .
" Aflandsreikningamálið hefur verið mörgum hugleikið , þar á meðal Höllu Gunnarsdóttur framkvæmdakonu .
" Ég skil alveg þetta bankamál .
Þegar ég var í menntaskóla fann ég einu sinni fimmþúsundkall í gallabuxunum mínum .
Ég hafði ekki hugmynd um að ég ætti pening .
Bekkjarbróðir minn sem varð vitni að ofsafenginni gleði minni neitaði hins vegar að trúa að ég hefði ekki vitað af honum .
Mér sárnaði það dálítið .
" Halldór Björnsson veður- og haffræðingur ræddi málið líka : " Vinnufélagar mínir segja áreiðanlegar heimildir ( Landnáma ) fyrir því að Ísland hafi upphaflega verið skattaskjól frá Noregi .
" Andrés Jónsson almannatengill reyndi að útskýra aflandsreikninga á mannamáli í færslu undir yfirskriftinni Af hverju eru skattaskjól slæm ? Svarið var langt og má lesa hluta af því hér : " Þau eru mismunun á milli þeirra stóru og smáu í landinu .
Þeir stóru hafa efni á lögfræðingum og endurskoðendum sem koma hagnaðinum undan en þeir litlu skila sköttunum sínum til samrekstrarins ; í rekstur Landspítalans , skólakerfisins , vegagerð , fæðingarorlofsgreiðslur og fleira sem við teljum gott og erum stolt af .
Sama efnahagslega starfsemin býr undir en eigendurnir búa í sitt hvorum veruleikanum .
Sá litli býr á Íslandi .
Sá stóri býr þar líka en hans fé ávaxtast margfalt hraðar og það er ekki af því að hann sé duglegri heldur af því að hann færði lögheimili peninganna sinna .
Hann vill ekki viðurkenna að hann búi á sama heimili og þeir .
Svona eins og sambýlisfólk sem skráir sig í sundur til að fá meiri bætur , " skrifaði hann .
