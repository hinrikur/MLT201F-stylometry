Hún vakti fyrst athygli sem afbrýðisama systirin í Ferris Bueller ' s Day Off 1986 og sló svo rækilega í gegn sem hin tápmikla Frances " Baby " Houseman í Dirty Dancing ári síðar .
Lék þar í eldheitum senum á móti einum vinsælasta leikara þess tíma , Patrick heitnum Swayze , og var tilnefnd til Golden Globe-verðlaunanna .
Síðan hefur afskaplega lítið spurst til Jennifer Grey .
Hún fæddist í New York 26. mars 1960 og fagnaði því 56 ára afmæli sínu um páskana .
Foreldrar hennar eru báðir leikarar og faðir hennar , Joel Grey , vann Óskarsverðlaunin fyrir frammistöðu sína í Cabaret árið 1972 .
Það kom því fáum á óvart þegar stúlkan ákvað að leggja fyrir sig leik og dans .
Eftir útskrift úr Neighbourhood Playhouse í New York 1978 vann hún um tíma fyrir sér sem gengilbeina meðan hún beið eftir bitastæðum hlutverkum .
Gömul saga og ný .
Milljón myndbönd Grey byrjaði , eins og svo margir leikarar , í auglýsingum en fyrsta kvikmyndahlutverkið kom 1984 í Reckless eftir James Foley .
Heimsfrægðin var handan við hornið .
Af öðrum myndum frá þessum tíma má nefna The Cotton Club og Red Dawn .
Dirty Dancing var ekki dýr kvikmynd í framleiðslu en féll óvænt í frjóa jörð og hefur öðlast költ-stöðu í huga margra .
Hún er óvíða til í einkasöfnum en Dirty Dancing var fyrsta kvikmyndin í sögunni til að seljast í einni milljón eintaka á myndbandi .
Grey naut þó ekki hyllinnar enda var hún að jafna sig eftir árekstur sem hún lenti í ásamt ástmanni sínum á þeim tíma , leikaranum Matthew Broderick , á Norður-Írlandi skömmu áður .
Mæðgur , sem voru í hinum bílnum , biðu bana .
Auk andlega áfallsins varð Grey fyrir slæmum áverkum á hálsi .
Snemma á tíunda áratugnum gekkst Grey vegna kvilla undir tvær aðgerðir á nefi sem gjörbreytti útliti hennar .
Þetta hafði mjög slæm áhrif á kvikmyndaferilinn .
" Ég lagðist heimsfræg inn á spítala en sneri óþekkt til baka , " hefur Grey látið hafa eftir sér .
" Mér leið eins og ég væri í vitnavernd eða hreinlega ósýnileg .
" Hún hugleiddi meira að segja að skipta um nafn , það er taka sér listamannsnafn , og byrja frá grunni en ekki varð af því .
Grey hefur leikið í fjölmörgum myndum , einkum sjónvarpsmyndum , og sjónvarpsþáttum síðan , þeim síðustu 2014 .
Hún hefur hins vegar verið víðsfjarri því að endurheimta fyrri vinsældir .
Og mun líklega alla tíð lifa í skugga " Baby " Houseman .
Grey og Broderick hættu saman fljótlega eftir slysið og síðar sló hún sér upp með Johnny Depp .
Grey gekk að eiga leikarann og leikstjórann Clark Gregg árið 2001 og eiga þau eina dóttur , Stellu , fædd sama ár .
Heimili þeirra er í Venice , Kaliforníu .
