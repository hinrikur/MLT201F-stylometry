Ég kenndi alltaf söng og er enn að .
Ég stjórna líka kór eldri borgara í Mosfellsbæ , Vorboðum ; við urðum fræg fyrir að syngja í auglýsingunni með Ómari Ragnarssyni : DAS , DAS , DAS og aftur DAS ! " segir Guðrún Tómasdóttir söngkona og skellir upp úr .
Guðrún verður 91 árs nú í mánuðinum en segist enn búa yfir nægum krafti til að stýra kórnum sem æfir vikulega ; stofnandi hans og fyrrverandi stjórnandi , Páll Helgason , er nýlátinn en fyrir um áratug bað hann Guðrúnu um að raddþjálfa kórinn sem hún stýrir nú .
" Þetta er kór aldraðra en fólkið er svo samvinnuþýtt , kann að meta hvað við erum að gera og sér að það hefur góð áhrif að þjálfa röddina , " segir hún .
Í áratugi hefur Guðrún verið landsþekkt söngkona .
Víða eru til hljómdiskar með söng hennar og oft má heyra upptökur með henni í Ríkisútvarpinu , til að mynda fyrir hádegisfréttir .
" Nú er ekkert síðasta lag fyrir fréttir .
Af hverju þarf að breyta svona hefðum ? " spyr hún hneyksluð , skiljanlega .
Og nýverið gaf Guðrún út nýjan geisladisk , Vor mitt , það er blæösp , þar sem heyra má hana syngja lög , ljóð og ljóðaþýðingar eftir Þorstein Valdimarsson skáld ( 1918-1977 ) .
Upptökurnar voru gerðar í Ríkisútvarpinu , flestar árið 1977 við undirleik Ólafs Vignis Albertssonar og Jónasar Ingimundarsonar , en tvö laganna voru hljóðrituð með Guðrúnu Kristinsdóttur píanóleikara tólf árum fyrr .
" Ég söng þetta að beiðni Þorsteins í Útvarpið , " segir hún .
" Þá langaði mig að gefa þetta út en árin liðu og það fórst fyrir ; maðurinn minn , Frank Ponzi , varð veikur og dó og svo veiktist Margrét dóttir okkar líka og dó ; svoleiðis að það er fyrst nú sem diskurinn kemur út .
Loksins .
Ég söng fyrst lög eftir Chopin við ljóðaþýðingar Þorsteins á Háskólatónleikum 1976 .
Árni Kristjánsson heitinn , píanóleikari , hafði fengið Þorstein til að þýða ljóð við þrjú laganna og svo gerði Þorsteinn það fyrir mig að þýða ljóð við sex til ; það eru því níu lög eftir Chopin á diskinum .
Og þá eru sex lög eftir Þorstein sjálfan og tvö eftir Björn Franzson .
" Guðrún segir að Þorsteinn hafi verið þekktur og dáður sem ljóðskáld en færri vissu að hann samdi lög .
" Og margar af þýðingum hans tengdust tónlist .
Hann þýddi þessi lifandis býsn .
Hann samdi bæði lög við eigin ljóð og annarra og ljóð við eigin lög og annarra .
Og þýddi ljóð við tónlist .
Þorsteinn var afskaplega músíkalskur og hafði menntað sig í tónlist .
Hann vann sem kennari við Stýrimannaskólann en var alltaf austur á Hallormsstað á sumrin – þar er stytta af honum .
Ég kynntist Þorsteini fyrst þegar ég var að syngja lög eftir Björn Franzson sem var vinur Þorsteins .
Hann bjó þá í litlu herbergi í Kópavogi , var þar með harmóníum en fékk seinna flygil sem er nú í Tónlistarskólanum í Kópavogi og mynd af Þorsteini á veggnum yfir honum .
Þorsteinn fór að sýna mér lögin og ég að æfa þau , svo flutti ég þau bara þetta eina skipti 1977 og síðan ekki söguna meir .
" Og Guðrún nefnir að sér hafi til að mynda alltaf þótt afskaplega gaman að syngja lokalagið á diskinum , " Ljóð frá Litháen " ; Þorsteinn þýddi ljóðið eftir Ludwik Osinski og lagið er eftir Chopin .
Þá þykir henni einnig vænt um titillag diskisns , " Vor mitt , það er blæösp " , bæði lag og ljóð er eftir Þorstein .
Á ekki réttinn á neinu " Ég var nú móðins hér einu sinni og alltaf að flytja allt mögulegt en ég söng mest þjóðlög , " segir Guðrún síðan glaðlega .
" Og ég söng líka mikið lög Sigvalda Kaldalóns og Selmu dóttur hans .
Lögin þeirra féllu svo vel að texta og fyrir mér er textinn númer eitt .
Það má segja að ég sé að syngja texta við lög .
Ég lagði í söngnum alltaf mikla áherslu á textann .
Það var mér eðlilegt að framsögnin væri skýr .
" Enn eru til fjölmargar óútgefnar upptökur hjá Útvarpinu með söng Guðrúnar og hún vildi gjarnan geta gefið þær líka út .
En það er dýrt .
" Það þarf að fara yfir upptökurnar og það kostar sitt .
Ég fékk tvo styrki til að gera þennan disk núna , frá Erlusjóði og Mosfellsbæ , eitt hundrað þúsund frá hvorum .
En ég fæ aldrei neitt borgað fyrir það sem spilað er í útvarpinu .
Ég á ekki réttinn á neinu , Fálkinn átti réttinn á útgefnu diskunum og síðan tók Sena við réttinum .
Ég þurfti að kaupa minn eigin disk af þeim .
" Og hún er ekki ánægð með það .
Kenndi organistum að syngja " Svo vann ég í mörg ár – 27 ár ! – í Tónskóla þjóðkirkjunnar , með Hauki Guðlaugssyni söngmálastjóra .
Ég kenndi öllum organistum að syngja , því þeir koma til með að stýra kórum .
Svo fékk Róbert A. Ottósson mig til þess að kenna guðfræðinemum .
Fyrstu nemarnir sem ég kenndi voru allir góðir raddmenn en svo fór þeim alltaf aftur þessum ungu nemum .
Margir guðfræðinemanna höfðu aldrei rekið frá sér bofs en áttuðu sig á því rétt fyrir útskrift að innan skamms yrðu þeir að fara að tóna .
Þá sagði Hörður Áskelsson við mig : " Guðrún mín , reyndu að setja raddir í þessa stráka ! " Og hún hlær hjartanlega .
" Svo raddþjálfaði ég kóra nokkuð mikið , Pólýfónkórinn meðal annars .
Ingólfur Guðbrandsson fékk mig til þess tiltölulega fljótt eftir að ég kom heim frá námi og þá hafði ég bara raddþjálfað sjálfa mig og kunni lítið á þetta .
Ég söng líka nokkuð mikið með Ingólfi , Jólaóratoríuna , Jóhannesarpassíuna og fleira .
" Við Guðrún sitjum og spjöllum í íbúðinni við Háteigsveg sem ungu hjónin , þau Frank Ponzi , fluttu inn í þegar þau komu til landsins árið 1958 , eftir heimkomuna frá New York þar sem hún var við nám .
Eftir að eigandi hússins og sveitungi Guðrúnar úr Mosfellsdal , Stefán Þorláksson sem kemur við sögu í Innansveitarkróniku Halldórs Laxness , lést og arfleiddi kirkjubyggingarsjóð dalsins að húsinu , þá þurftu ungu hjónin að safna fyrir fyrstu útborgun í íbúðina sem þau vildu eignast .
" Það var þá sem Frank hélt einu málverkasýningu sína , í Bogasalnum , og seldi heilmikið af verkum .
Hann hafði málað töluvert í Mývatnssveit um sumarið , " segir Guðrún .
" Og ég söng og söng og söng og við nurluðum saman í fyrstu útborgun .
" Nokkrum árum seinna tóku þau síðan að reisa sér afdrep í Helgadal inn af Mosfellsdal .
" Við byggðum þar allt úr kassafjölum og drasli en reyndum líka að eiga þessa íbúð , þótt við flyttum alveg upp í sveit , leigðum hana og svo fluttu börnin hér inn og síðast bjó sonardóttir mín hérna .
En í fyrrahaust flutti hún til Hveragerðis og þá tók ég aftur við íbúðinni , fannst ég geta leyft mér það ! " segir Guðrún og hlær sínum dillandi hlátri .
" Ég kom hingað með allar mínar nótur en ég hafði lengi kennt í bílskúr hér við hliðina .
" Við Söngkvennaafleggjarann Guðrún lifir og hrærist enn í tónlist .
Í fyrravor heiðruðu sveitungar hennar í Mosfellsdal hana með því að halda menningarkvöld henni til heiðurs og þær Diddú sungu þá dúetta .
" Við búum við sama afleggjarann í Helgadal , hann er kallaður " Söngkvennaafleggjarinn " , " segir hún glettnislega .
" Í kjölfarið vorum við pantaðar í Hannesarholt og þar komum við fram 24. nóvember síðastliðinn .
Það var húsfyllir ! Hugsaðu þér .
Og þá sungum við aftur dúetta .
Við Diddú höfðum áður sungið heilan konsert fyrir nokkrum árum .
Þá var verið að stofna tónlistarfélag í Mosfellssveit og það var fyrsti konsertinn , við Diddú og Anna Guðný Guðmundsdóttir .
Eins og ég sagði þér , þá er ég ennþá að , " segir hún og hlær hjartanlega .
