Í bænum Kokpekty í Austur-Kazakstan eru nútíma þægindi á borð við vatnsklósett ekki sjálfsögð en þó virðast allir eiga snjallsíma og flatskjáir seljast ágætlega í " kaupfélaginu " á staðnum .
Verslunareigandinn Salima segir íbúa vilja geta keypt allt á einum stað og hún selji því allt frá eggjum upp í ísskápa .
Texti og myndir : Eyrún Magnúsdóttir eyrun@mbl.is Hún er strax ánægð að fá okkur , nýtt fólk , í búðina til sín , hún Salima Aizhanova sem rekur verslun í þorpinu Kokpekty í Austur-Kazakstan .
Kazakstan er níunda stærsta land veraldar , stærri en öll Vestur-Evrópa samanlagt .
Austur-Kazakhstan er eitt 14 svæða sem landinu er skipt upp í , en svæðið er nærri tvisvar sinnum stærra en Ísland að flatarmáli .
Tilgangur ferðarinnar var reyndar ekki bara að fylgjast með fjölbreyttu mannlífi og skrásetja það heldur að hafa eftirlit með þingkosningum sem fram fóru í landinu í mars .
Salima reynir umsvifalaust að selja mér hugmyndina um að setjast að í þorpinu .
Þarna hafi hún sjálf búið alla tíð og líði vel .
Í versluninni kennir ýmissa grasa .
Gúmmístígvél blasa við í röðum þegar inn er komið .
Enda algengasti skófatnaður bæjarbúa .
Aðeins hluti gatnanna í þessum litlu þorpum er lagður malbiki .
Minni götur eru eitt moldarsvað og þaktar pollum á þessum árstíma og því vissara að vera vandlega búin til fótanna .
Í bænum Kokpekty búa víst nærri sex þúsund manns .
Við heimsækjum líka nokkra nágrannabæi þar sem búa allt niður í 2-300 manns á hverjum stað .
Íbúarnir eiga það sameiginlegt að vera ákaflega stoltir af landi sínu og sveitinni sem þeir búa í .
Flestir eru aldir upp þarna og hafa aldrei séð neina ástæðu til eða ekki haft tækifæri á að fara neitt .
Atvinnuleysi er talsvert en fólkið ber sig vel og er svosem vant því að bjarga sér .
Þorpsbúar vilja mikið úrval Salima keypti verslunina Aruzhan fyrir rúmum 20 árum og hefur staðið vaktina síðan .
Eftir að Sovétríkin liðu undir lok og Kazakstan varð lýðveldi gat fólk eignast fyrirtæki .
Salima ákvað að hefja eigin verslunarrekstur .
Ísskápar og frystikistur eru áberandi í versluninni auk smærri heimilistækja .
Í fyrstu var hún aðeins með heimilistæki en nú segir hún að þorpsbúar vilji meira úrval , ekki sé hægt að reka verslun bara með þessar dýrari og stærri vörur .
Nú selji hún í bland matvöru , sjónvörp , ísskápa , minni heimilistæki , stígvél og ýmislegt fleira sem íbúa þorpsins gæti vanhagað um .
Hún á líka til sófa og meira að segja eldhúsinnréttingar .
" Ég seldi ísskáp í morgun , " upplýsir hún okkur um þegar ég spyr hvernig viðskiptin gangi .
Verslunin er ekki nema á að giska 50 fermetrar .
Á undraverðan máta kemst fyrir ótrúlegt magn af vörum þarna inni .
Ég ákveð að spyrja ekkert út í uppröðun og framsetningu , það skiptir einhvern veginn ekki máli þarna inni .
Ef þig vantar ísskáp þá er hann til .
Ryksugur , brauðristar og ýmislegt matarkyns er sömuleiðis vel sýnilegt .
Ekki virðist vera talin nein sérstök ástæða til að stilla þessu mjög nákvæmlega upp eða raða á neinn ákveðinn hátt .
Kannski er það líka bara hégómi .
Amma ræður öllu Salima er gift og á einn son og tvo sonarsyni .
Þar sem þetta er eini sonur hennar búa þau saman í húsi , hún og maðurinn hennar og sonurinn , konan hans og synirnir tveir .
Túlkurinn sem er með í för , Saule Shingaliva , segir þetta algengt fyrirkomulag í Kazakhstan .
Eiginmaður hennar er , líkt og sonur Salimu , eina barn móður sinnar og þess vegna er talið eðlilegt – og reyndar allt að því nauðsynlegt – að tengdamamman búi hjá þeim .
Túlkurinn og eiginmaður hennar eiga 7 ára dóttur og þau búa í íbúð með einu herbergi .
Tengdamamman og dóttirin deila herberginu en þau hjónin sofa í stofunni .
Í Kazakstan eru ömmur valdamiklar á heimilunum .
Túlkurinn segir til dæmis frá því að hún og maður hennar hafi haft hug á að flytjast í aðra borg af atvinnuástæðum , en þau búa nú í stærstu borg Austur-Kazakstan , Oskemen .
Flutninga taki tengdamamma hins vegar ekki í mál .
Þar við situr .
Fjölskyldan mun halda sig þar sem amma vill vera , engum dettur í hug að mæla mót hennar vilja .
Ég fer ekkert útí það að spyrja Salimu um herbergjaskipan á hennar heimili eða ræða um valdamiklar ömmur .
En húsin í þorpinu eru alla jafna frekar smá og standa þétt hvert upp við annað .
Sums staðar eru kýr og kálfar í görðunum milli húsanna .
Sennilega er það talið hentugt fyrirkomulag .
Margir rækta víst grænmeti og ávexti líka , en við sjáum auðvitað lítið af því í ferðinni enda er snjór yfir öllu og hiti rétt undir frostmarki .
Þröngt en hlýtt Í einhverjum hagtölum á netinu sá ég að fermetrafjöldi á mann í Kazakstan er aðeins um tveir þriðju hlutar af því sem alþjóðastofnanir setja sem staðla .
Miðað við smæð þeirra húsa sem sjá má á ferð um þorpin má gefa sér það að þessi staður geri ekki mikið til að hífa þetta hlutfall upp .
Vatnssalerni eins og við þekkjum á Vesturlöndum eru heldur ekki á hverju strái .
Þau er þó að finna í byggingum á borð við ráðhús og stundum í svokölluðum menningarhúsum , en eitt slíkt er almennt að finna í hverju þorpi .
Eitt hús er fyrir menningu ( á Sovétttímanum voru settar upp leiksýningar og sýndar kvikmyndir sem þóttu æskilegar ) og annað hús fyrir íþróttir .
Við heimsækjum mörg íþróttahús , enda eru þau gjarnan brúkuð sem kjörstaðir .
Ástandið er afar misjafnt , oft eru gólffjalir brotnar og naglar standa jafnvel uppúr .
Þó eru íþróttahúsin ætluð fyrir börn .
En kröfurnar til húsnæðis eru bara aðrar , gólf og veggir eru ekki alltaf hornrétt og rafmagnssnúrum gjarnan haldið uppi með límbandi .
Einhvern veginn virðist fólk ekki kippa sér mikið upp við þetta .
Að húsið sé vel kynt og þar sé hlýtt skiptir meira máli .
Þrengsl og augljós þörf fyrir ýmiss konar viðhald og viðgerðir eru aukaatriði .
Salima vinkona okkar er afar sátt við sitt hlutskipti í lífinu og , eins og flestir sem við hittum á ferð um smáþorp í Austur Kazakstan , elskar þorpið sitt og lyftist öll upp þegar hún talar um landsins gæði á þessum slóðum .
Hún segist hafa góða heilsu og er stolt af fjölskyldunni sinni .
Spurð almennt um lífið og tilveruna þá snýr hún talinu að forseta landsins , Nursultan Nazarbayev , sem setið hefur á sínum stóli frá árinu 1991 .
Forsetinn er henni hugleikinn enda þakkar hún honum mestallt sem hún hefur öðlast í lífinu .
" Hann hefur gefið okkur svo mikið , við höfum allt sem við þurfum .
Ég óska Nazarbayev góðrar heilsu og langlífis , " segir hún af innlifun og réttir sjálfkrafa úr sér og reigir hökuna fram þegar hún nefnir nafn hans .
Eftir tvö ár getur Salima hætt vinnu og farið á eftirlaun .
Þá verður hún orðin 58 ára , sem er eftirlaunaaldur kvenna í Kazakhstan .
Karlar geta unnið til 63 ára aldurs .
" Þetta er bara miklu fljótlegra ! " Salima var afar upp með sér að ég , þessi framandi manneskja , skyldi líta inn í búðinni hjá henni þótt henni þættu sumar spurningarnar skrýtnar .
Hvað var til dæmis svona merkilegt við þessa talnagrind sem blaðamaðurinn frá Íslandi vildi mynda í bak og fyrir .
" Þetta er bara miklu fljótlegra ! , " segir hún og bendir á þetta forna tól sem er alls ekki þarna upp á punt heldur notað dag hvern .
Meðan Kazakstan var hluti af Sovétríkjunum vann hún verslunarstörf og vandist þá á að nota talnagrind , enda var ekki annað í boði .
Eftir að hún stofnaði sína eigin verslun hefur hún haldið þessum sið , að nota talnagrindina til að reikna út hvað þarf að borga .
Reiknivélin liggur á borðinu en hún segist ekki kunna eins vel við að nota hana .
En hún bætti við að líklega væru fáir eftir sem notuðu tól eins og talnagrindur lengur , kannski í tveimur eða þremur verslunum í þorpinu , taldi hún .
Flestir notuðu reiknivélar .
Búðarkassar eða önnur afgreiðslukerfi voru þó hvergi sjáanleg á þessum slóðum .
Hún vildi fá mynd af sér með mér og sagðist vona að ég kæmi aftur til Kokpekty .
Í það skiptið ætti ég að íhuga að verða eftir .
Ég sagðist myndu láta heimsókn duga í bili en að ég skyldi senda henni eintak af blaðinu svo hún gæti haft það hjá sér í búðinni .
Ef ég kæmi aftur á þessar slóðir skyldi ég að sjálfsögðu reka inn nefið .
Við kvöddumst með faðmlagi og ég keypti af henni dýrindis bakkelsi sem kom sér vel í ferðinni aftur til höfuðborgarinnar .
