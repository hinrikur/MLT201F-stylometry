Ansi brosleg auglýsing birtist á Facebook-síðu Kaffihúss Vesturbæjar með mynd af forseta lýðveldisins , Ólafi Ragnari Grímssyni .
" Sumir vilja aldrei hætta í vinnunni sinni .
Aðrir hætta og fara í kokkanám til Frakklands .
Þess vegna vantar okkur núna kokk í besta litla bístró-eldhúsið í bænum .
( Svo erum við líka að ráða kaffibaristur .
) Sækið endilega um ! " Það verður spennandi að sjá hvort þetta virkar .
Kaffi Vest er með svalari stöðum bæjarins og þekkt andlit úr Vesturbænum og víðar venja þangað komur sínar .
Gísli Marteinn Baldursson er einn eigenda en samstarfskona hans á RÚV til margra ára , Margrét Marteinsdóttir , starfaði þar um tíma .
Á föstudag birti svo enn einn RÚV-ari mynd af sér bakvið afgreiðsluborðið á staðnum .
María Sigrún Hilmarsdóttir fréttakona skrifaði : " Loksins fáum við að afgreiða , " með mynd af sér og móður sinni Svanhildi Sigurðardóttur bakvið borðið en þær hlaupa í skarðið við afgreiðslu á Kaffi Vest þegar vantar .
Barnamyndir hafa einkennt Facebook að undanförnu en einnig er augljóst að meiri þungi er kominn í forsetaframboð ákveðinna frambjóðenda .
Sérstaklega má nefna Facebook-síðurnar Andri Snær 2016 og Halla Tómasdóttir .
Ljóst má vera að bæði Andri og Halla ætla sér að gefa í frekar en hitt eftir yfirlýsingu Ólafs Ragnars Grímssonar um að hann gæfi kost á sér að nýju .
Síða Andra Snæs er með yfir 6.700 fylgjendur en síða Höllu með rúmlega 2.500 fylgjendur .
Halla hefur verið í beinni útsendingu gegnum Facebook alla þriðjudaga en Andri Snær hefur verið á ferð um landið til að kynna framboð sitt .
Síður beggja bera það með sér að baráttan er formlega farin af stað .
Mikið er lagt uppúr myndum og að sýna frambjóðendur í áhugaverðu ljósi .
Facebook-síðan Forsetaframboð Elísabetar er minna hátíðleg en aðrar slíkar .
Þar deilir frambjóðandinn og rithöfundurinn Elísabet Kristín Jökulsdóttir meðal annars þessari hugleiðingu : " Ég hef tekið eftir því að fólk sem ætlar ekki að kjósa mig hefur verið mjög ákaft að koma með eftirfarandi yfirlýsingu : Elísabet , þú ert svo æðisleg einsog þú ert , haltu bara áfram að vera einsog þú ert .
" Elísabet verður seint sökuð um að hafa ekki húmor fyrir sjálfri sér .
