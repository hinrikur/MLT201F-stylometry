Á náttborðinu hjá mér er The Story of My Teeth eftir skáldkonu frá Mexíkó , Valeria Luiselli , sem er stórfurðuleg saga af spunameistara og tönnunum hans .
Eitt af því sem er merkilegt við hana er að þýðandinn fékk leyfi til að bæta við bókina , þannig að ég sé það fyrir mér að þegar þessi bók kemur út á fleiri tungumálum taki hún frekari breytingum .
Svo er ég með bók sem heitir á ensku Norwegian Wood , en er norsk bók , heitir Hel ved og er eftir Lars Mytting .
Hún segir frá því hvernig maður ræktar skóg og heggur við og hvernig á að raða honum .
Þessi bók sló algerlega í gegn í Bretlandi , það hafa selst af henni 100.000 eintök .
Svo er ég með kvæðasafn Snorra Hjartarsonar sem kemur bráðum út aftur í nýrri útgáfu .
Það er alltaf gaman að glugga í hann .
Svo er ég með nýja bók eftir Rögnu Sigurðardóttur , Vinkonur , sem er alveg nýkomin út og hún er næst .
Önnur ný bók á náttborðinu hjá mér er Taktu til í lífi þínu ! Þetta er bók sem er gott að blaða í því þetta tekur sinn tíma .
Nú mun ég taka til í lífi mínu , fylgja öllum ráðum bókarinnar og svo fæ ég höfundinn heim til mín til að taka heimilið út .
