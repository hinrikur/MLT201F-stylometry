Einföld æfingaspjöld fyrir eldri borgara , sem auka styrk , þol , liðleika og jafnvægi er hugmynd sem þær Anna Björg Björnsdóttir og Gerður Jónsdóttir vilja gera að veruleika .
Þær leita nú eftir framlögum gegnum Karolina Fund til að hægt sé að koma spjöldunum í framleiðslu .
Báðar eru þær með BS- og Med-gráðu í íþróttafræðum og miklar íþróttakonur .
Anna Björg hefur iðkað knattspyrnu nær allt sitt líf og Gerður lagt stund á fimleika og júdó .
Í náminu fengu þær mikinn áhuga á hreyfingu eldri borgara en komust að því að lítið er til af aðgengilegu efni fyrir þennan hóp .
Með hreyfispjöldum fyrir eldra fólk vilja þær bæta úr því .
Æfingarnar á hreyfispjöldunum eru gerðar með eigin líkamsþyngd og án útbúnaðar .
Hreyfispjöldin eru í hentugri stærð og ekki nauðsynlegt að hafa reynslu af hreyfingu þar sem á spjöldunum eru myndir og fullnægjandi útskýringar , segir í umsögn þeirra um verkefnið á vef Karolina Fund .
