Kim Kardashian West Hver er þessi Kim Kardashian ? spyrja margir sig um þessar mundir eftir að allt varð vitlaust í Íslandsheimsókn hennar í vikunni .
Hún er vissulega fræg fyrir að vera fræg en hvernig byrjaði þetta ? Á miðjum fyrsta áratugnum var Kim Kardashian alls ekki fræg eins og vinir hennar Nicole Richie og Paris Hilton en Kim var stílisti hjá Paris .
Hún átti fræga foreldra og var mikið úti á lífinu en var ekki búin að vekja athygli á sjálfri sér með sama hætti og nú .
Það breyttist allt þegar kynlífsmyndbandi með henni og þáverandi kærastanum , Ray J. Norwood , var lekið .
Í nýrri bók eftir Ian Halperin sem ber nafnið Kardashian Dynasty er því haldið fram að lekinn hafi ekki verið neinn leki heldur þaulskipulögð auglýsingaherferð .
Kris , móðir Kim , er sögð hafa staðið á bak við þetta en hún neitar því .
Þetta var árið 2007 og hefur mikið vatn runnið til sjávar síðan þá .
Hún hefur ásamt fjölskyldu sinni byggt upp mikið viðskiptaveldi , sem snýst um persónur þeirra .
Hvort sem það er á skjánum í þættinum Keeping Up with the Kardashians eða á samfélagsmiðlum .
Hún er mynduð að kaupa pulsu og að stíga út úr bíl eða á göngu umkringd áhorfendum .
Systurnar Kim , Khloé og Kourtney reka saman fatabúðina DASH , sem er að finna á þremur stöðum í Bandaríkjunum .
Kim hóf ferilinn með því að vera í ýmsum smáhlutverkum í kvikmyndum og þáttum .
Hún hefur líka gert marga auglýsingasamninga og sent frá sér vörulínur .
Það nýjasta er tvö öpp fyrir snjallsíma , sem hafa notið mikilla vinsælda og að því er fram kom í grein á mbl.is í vikunni er veldi hennar metið á um 10,5 milljarða íslenskra króna .
Faðir Kardashian-systranna er Robert Kardashian sem lést árið 2003 en hann komst í sviðljósið sem lögfræðingur O.J .
Simpson .
Hann var af armenskum ættum .
Móðir Kim giftist síðan afreksíþróttamanninum Bruce Jenner sem er núna transkonan Caitlyn .
Kylie og Kendall eru börn hennar en Kendall er ein frægasta fyrirsæta heims um þessar mundir .
ingarun@mbl.is 