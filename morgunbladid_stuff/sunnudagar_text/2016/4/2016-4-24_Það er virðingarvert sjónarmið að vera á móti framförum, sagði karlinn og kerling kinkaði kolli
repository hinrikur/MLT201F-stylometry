Íslandi hefur vegnað vel síðustu hundrað árin og vel það .
Auðvitað liggur línan ekki ætíð upp á við .
Endrum og sinnum kom bakslag .
Stundum blandaði náttúran sér í málið , t.d. þegar fiskistofnar hrundu .
Ekki er víst að náttúran hafi verið ein á ferð .
Kannski komu græðgi og glannaskapur við sögu .
Það gæti hafa veikt veiðistyrk fiskistofna , í bland við hitastig og breytta strauma .
En eftir þóf lærðu menn .
Þorskur í sjó var líkari kúm í fjósi en þeir höfðu haldið .
Eiga samleið Vísindin sem reynt er að byggja á við ráðgjöf um ráðlega veiði eru ekki tæmandi eða nákvæm .
En bærileg sátt er orðin um að ráðgjöfin byggir á bestu fáanlegu þekkingu á hverjum tíma , hún styrkist með ári hverju og vísindamenn okkar eru leiðandi í fræðunum .
Það er freistandi að gefa sér svigrúm þegar vafi er fyrir hendi .
En lítill ágreiningur er um að lítið er upp úr því að hafa að teygja sig út á ystu nöf og ekki áhættunnar virði .
Enda þekkt að þegar komið er á ystu nöf getur lítið skref orðið skeinuhætt .
Mannleg mistök , óheillavænleg stjórnarstefna eða framganga einkaaðila hefur slegið á framfarir ekki síður en dyntir náttúrunnar .
Mikið er rætt um hlýnun jarðar .
Þó er skammt síðan Íslendingar óttuðust hafísár og áhættunefndir ríkisins gerðu áætlanir um viðbrögð við komu landsins forna fjanda .
Ákveðið var að kaupa sterka víra til að þvera hafnir til að verja fiskiskip .
En þrátt fyrir allt sést að þegar lína framfara er dregin í gegnum hlykki er hún enn brött upp á við .
Sú hönd var sterk Fáir státa af svo brattri línu .
Hafísár , eldgos , síldarhrun , sviptingar í þorski , ógrundaðar ákvarðanir " hugsjónamanna " eða stjórnlaus framganga útrásargengis , sem féll að efnahagslegu gáleysi á heimsvísu , og endaði með " hruni " , hér og víðar , stoppuðu ekki jákvæða þróun í rúmlega öld .
Hvernig má það vera ? Hvaða ógnarafl gerði allan mun ? Svarið er einfalt .
Þjóðin fékk forræði eigin mála .
Fyrst smávægileg áhrif á lögin sem giltu í landinu .
Þá heimastjórn .
Svo fullveldi og loks sjálfstæði .
Með heimastjórn og fullveldi var loks hægt að taka ákvarðanir á íslenskum forsendum .
Þá urðu aldahvörf .
Landhelgismörkum var ýtt út .
Enginn annar hafði haft hagsmuni af því .
Stórþjóðir höfðu skrapað mið upp í landsteina .
Þær sömu og kjánar treysta nú betur fyrir íslenskum hagsmunum en Íslendingum sjálfum .
Löggjöf var löguð að íslenskum þörfum .
Fullvalda þjóð gat krafist þess að þeim hluta sálar þjóðar sem festa má hendur á , handritunum gulnuðu , frækilegasta framlaginu til heimsmenningarinnar , yrði skilað .
Frómir menn höfðu haft slíka ósk á vörum , en talað upp í vindinn .
Fullvalda þjóð , með fullt umboð , knúði á .
Það sker í augu að fáeinum árum eftir að þjóðin nær vopnum sínum , þeim sömu sem Hákon fúli sveik út úr henni öldum fyrr , birtast menn og hafa fullveldið í flimtingum og telja best að Íslendingar fargi því að eigin frumkvæði .
Íslendingar höfðu vissulega velt því fyrir sér hvort þeir væru færir um að verja sitt fullveldi .
Mörg þjóð hafði tapað slíkri baráttu .
Horft var til tveggja heimsstyrjalda , sem þóttu sanna að hlutleysi án varna væri haldlítið .
Sviss hefur haldið í sitt hlutleysi .
Þar er fámennt miðað við nágrennið .
Herinn er hlutfallslega fjölmennur og trúr ættjörðinni í anda Tells .
Þótt hugrakkur sé hefði hann ekki staðið í Hitler hefði óvætturin mætt .
En gæfa Sviss var sú að það hentaði öllum að hafa þennan afmarkaða reit eins og friðaða torfu í styrjaldarflæminu , eins konar þinglýsingarskrifstofu og bankahólf fyrir alla .
Sviss hefur ekki viljað ganga í ESB .
Þjóðin hafnaði því aðspurð að taka þátt í EES .
Það hefur ekki gert henni neitt til .
Ísland var hvorki bankahólf eða þinglýsingarskrifstofa .
Landið var í alfaraleið .
Úrslit beggja heimsstyrjalda ultu á því að sú leið væri trygg .
Um yfirráð hennar var harkalega tekist , ekki síst í seinni styrjöldinni .
Aðildin að Nató var því stórmál fyrir Ísland .
Henni fylgdi ekki sjálfstæðisskerðing .
Þvert á móti fékk hún tryggingarskírteini sem gefið var út af öflugustu lýðræðisríkjum heims .
Aðild að ESB er annars eðlis og viðurkennt er að henni fylgir fullveldisskerðing .
Helsta undirliggjandi röksemd fyrir aðild Íslands að ESB virðist vera sérkennileg minnimáttarkennd .
Sagt er að Ísland sé of fámennt til að valda sjálfstæði sínu .
Þjóðin geti ekki varið sig fyrir óbilgjörnum kröfum nágranna .
Þetta var inntakið í kjarkleysi ríkisstjórnar Íslands í Icesave-málinu .
Mikil blessun var að stjórnmálamenn slíkrar gerðar voru ekki til staðar 1904 , 1918 og 1944 .
Þá hefði þjóðin koðnað .
Hún stóð meira að segja af sér hretin árið 1918 , þegar allt lagðist á eitt .
Frostavetur , stórgos í Kötlu og mannskæðasta pest síðustu tíma , spænska veikin , sem lamaði mannlífið og lagðist ekki síst á fólk í blóma lífsins .
Af hverju fjölgaði minnipokamönnum ? Hvers vegna er stór minnihluti þjóðarinnar svona illa haldinn af minnimáttarkennd sem hluti af þjóð , hinir sömu og eru iðulega með ástæðulausa persónulega mikilmennskuáráttu ? Þetta hefur ekki verið rannsakað .
Þeir vísa gjarnan til þess að þjóðin sé fámenn .
Það er óumdeilt en hefur lagast .
Íslendingar voru innan við 70.000 þegar þeir hömruðu á sjálfstæðiskröfum við dræmar undirtektir .
Það ár var einn níræður maður lifandi í landinu .
Íslendingar voru 79.632 þegar þeir fögnuðu heimastjórn og 91.368 á fullveldisárinu .
Þeir höfðu aldrei í sögu sinni verið fjölmennari en árið 1944 þegar þeir voru 125.967 .
Það þótti þeim duga til að stofna til lýðveldis .
Minnipokamenn voru fáir það ár en hefur farið aftur fjölgandi .
Nú eru Íslendingar ( 11. mars sl. ) 332.529 og 486 eru níræðir og fjöldi frískra manna , karla og kvenna , mun eldri en það .
Ekki er nóg með að Íslendingar séu fjórfalt fleiri en þeir voru í bjartsýniskastinu að fenginni heimastjórn .
Fagnandi fátæklingarnir eru komnir í hóp ríkustu þjóða heims .
Hver hefði trúað því árið 1904 ? Sennilega flestir .
Svo bjargföst var trú þeirra á frelsi og sjálfstæði þá .
Heilbrigðiskerfi landsins er í fremstu röð .
Horft er öfundaraugum á íslenskt rafmagn og hitaveitu úr öllum áttum .
Síðustu 30 árin hafa ótrúlegir áfangar náðst í vega- , brúa- , ganga- og hafnagerð .
Hvaða uppdráttarsýki hrjáir minnipokamenn núna ? Er hún læknanleg ? Spyrjum Kára .
En það er svo önnur hlið þessarar minnimáttarkenndar að þeir sömu og helteknir eru af henni og sálufélagar þeirra í fjölmiðlastétt vitna sífellt í hvað líðast myndi í öðrum löndum .
Þær fullyrðingar eru hreinn hugarburður .
Ísland er þá gjarnan sagt " bananalýðveldi " en hrópendur koma upp um sig , því það hugtak vísar á ríki í klóm auðhringa .
Og eins og menn muna gerðu sömu aldrei athugasemd þegar viðskiptalíf Íslands var við það hverfa undir ok örfárra auðhringa .
Þegar örlaði á viðspyrnu gegn því að stærsti hluti íslenskra fjölmiðla færi sömu leið lagðist sami hópur á sveif með auðhringjunum og forsetinn skipaði sér þar fremst í sveit , og tók enn betur á því næstu árin á eftir .
Íslenskir sjónvarpsspyrlar halda að það sýni hörku að sýna viðmælanda fúlt fés ( öðrum en andlegum flokksbræðrum ) , grípa af þeim orðið og slá fram gildishlöðnum fullyrðingum í stað spurninga .
Það glytti í þess háttar strákshátt nýlega , bæði á ofboðsfundi forsetans á Bessastöðum og í gjammi á óhönduglegum blaðamannafundi í Alþingishúsinu vegna mannabreytinga í ríkisstjórn .
Sá sem kveða kunni Bretar hafa ríka hefð í fréttamennsku .
Sjónvarpsmaðurinn Robin Day var einna þekktastur fréttaskörunga þar .
Hinn kunni sagnfræðingur Paul Johnson segir um hann : " Í stjórnmálum , og einkum þó sjónvarpsstjórnmálum , var innsæi hans og næm tilfinning með ólíkindum .
Hann vissi nákvæmlega hvernig ætti að bera sig að og hafði bæði hugrekki og styrk til að gera það vel .
Day lagði ungur stund á lögmennsku og bjó yfir hæfileika og þjálfun málflutningsmanns í fremstu röð .
Það er að segja þess manns , sem setur sannleikann og réttlætið í fyrsta sæti , heldur sig þétt við strangar kröfur um sönnunarfærslu , spyr ekki leiðandi spurninga og kemur fram við vitnið sem manneskju , fyrst og síðast , en lætur ekki eins og vitnið sé hluti af lögfræðilegum tilraunadýrum .
Robin Day nam af Richard Dimbleby , fyrsta stórstirninu á þessum himni , og bætti um betur .
Day sagði við mig : " Þegar þú spyrð mann í sjónvarpssal verður þú að muna að þú ert í forréttindastöðu sem þjónn almennings á staðnum .
Þú spyrð því spurninga sem venjulegt , heiðarlegt og vel siðað fólk myndi vilja spyrja ef fengi það tækifæri til að sitja í þínu sæti .
Markmiðið er að ná fram þýðingarmiklum upplýsingum en ekki að vinna tæknilega sigra .
Þú mátt vera ýtinn , jafnvel beittur , en þú verður í hvívetna að gæta formlegrar kurteisi í orðavali .
Þér nægir ekki að virðast hlutlægur , þú verður að vera hlutlægur .
Hlutdrægni er dauðasynd sjónvarpsspyrilsins .
Ég get ekki lagt nægilega áherslu á mikilvægi þess að hreinsa úr huga þér hverja einustu prívatskoðun þína , flokkslegan andblæ , andúð eða velvild .
" Day kenndi mér einnig hvernig orða mætti spurningu svo að hún kallaði fram gagnleg svör , með kjöt á beini , fremur en já- eða nei-svör eða að farið væri undan í flæmingi .
Ég lærði mikið af honum .
Hann vék aldrei frá reglum sínum , sem hann taldi siðferðilega og faglega skyldu sína að fylgja .
Hann sagði við mig : " Eins og stjórnmálin standa nú er sjónvarpsviðtal við ráðherra eða flokksleiðtoga í meginþætti eins og Panorama eins konar hluti af óskráðri stjórnarskrá og hana verður að nálgast með viðeigandi og ábyrgðarfullum hætti .
Að misnota aðstöðu sína við slíkar aðstæður er rangt og viðurstyggilegt og ég vona að ég hafi aldrei gert það og að ég muni aldrei gera það .
" " Hvað hugsa Íslendingar um orð þessa frægasta spyrils Breta eftir að hafa árum saman fylgst með Kastljósi " RÚV " , svo ekki sé talað um nýlega framgöngu verktaka sömu stofnunar ? Þar virðist ekki tiltökumál að misnota aðstöðu sína hvenær sem færi gefst til þess .
Er ekki líklegt að það yrði niðurstaða margra að sjaldgæft sé að íslenskir " panoramaþættir " komist í námunda við þau prinsipp sem Robin Day taldi heilög .
Hvers vegna er svona komið ? Augljósa svarið , að Ríkisútvarpið sé metnaðarlaus og stjórnlaus stofnun , dugar ekki til .
