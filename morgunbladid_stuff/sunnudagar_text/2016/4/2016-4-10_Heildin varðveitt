Franski spítalinn á Fáskrúðsfirði fékk Europa Nostra-verðlaunin , evrópsku menningarverðlaunin fyrir verkefni á sviði menningararfleifðar , í vikunni .
Verðlaunahafarnir eru 28 talsins og frá 16 löndum en þetta er stærsta viðurkenning sem veitt er á þessu sviði í Evrópu .
Þetta er í fyrsta sinn sem verkefni frá Íslandi fær verðlaunin .
Verðlaunin eru veitt fyrir " framúrskarandi afrek á sviðum verndunar , rannsóknarvinnu , sérhæfðrar þjónustu og fræðslu , þjálfunar og vitundarvakningar , " eins og segir í tilkynningu .
Dómnefndir skipaðar sérfræðingum völdu sigurvegarana úr hópi 187 umsókna sem sendar voru inn af samtökum og einstaklingum frá 36 Evrópulöndum .
Verkefnið fólst í endurbyggingu og flutningi Franska spítalans til Fáskrúðsfjarðar þar sem hann var upprunalega byggður .
Auk spítalans voru kapella , sjúkraskýli og Læknishús á sama stað , sem einnig voru gerð upp eða endurbyggð .
Nafn spítalans má rekja til stofnunar hans árið 1904 til að sinna fjölda franskra sjómanna sem veiddu við strendur Íslands í um 400 ár .
Við upphaf síðari heimsstyrjaldarinnar hættu þeir siglingum til Íslands .
Þrátt fyrir tilraunir bæjarfélagsins til að halda spítalanum gangandi var honum fljótt lokað og húsið flutt yfir fjörðinn og breytt í íbúðarhús .
Árið 1980 var húsið endanlega yfirgefið og lagðist í eyði .
Uppbyggingarverkefnið , sem hófst árið 2009 , fólst í samstarfi arkitekta , verkfræðinga og handverksmanna Minjaverndar og innan Fjarðabyggðar undir stjórn Minjaverndar .
Þetta var stórt verkefni með það að markmiði að endurlífga þetta markverða tímabil í sögu bæjarfélagsins með því að breyta spítalanum í hótel og safn til minningar um hinn mikla fjölda sjómanna sem fórust við strendur Íslands eða létust á spítalanum .
Virðing var borin fyrir upprunalegum efniviði og handverki við endurbyggingu hússins , timbur úr gömlu byggingunni var endurnýtt og gömlu handverki beitt .
ARGOS ehf. arkitektastofa , Stefán Örn Stefánsson og Grétar Markússon hafa verið arkitektar verkefnisins frá upphafi en að þessu verkefni hefur starfað stór hópur auk starfsmanna Minjaverndar .
Minjavernd hefur haft með höndum alla umsjón og samhæfingu verksins og er eigandi húsanna .
Þróaðist stig af stigi Þorsteinn Bergsson , framkvæmdastjóri Minjaverndar , er að vonum ánægður með verðlaunin .
" Mikil ósköp .
Það er ákaflega ánægjulegt að eftir þessu sé tekið í röðum þeirra sem fara með þetta á Evrópuvísu og hafa hönd á skyldum verkefnum á stærri skala en hér heima .
Það er ekki laust við að stundum hafi maður verið að velta fyrir sér að þetta væri bara tóm vitleysa , " segir hann og hlær og vísar til þess að verkefnið hafi stækkað smám saman .
En á endanum var þetta ekki síst þessi heild sem hefur náðst að skapa sem vakti athygli .
" Þetta er verkefni sem þróast stig af stigi frá því að vera eitt hús úti á Hafnarnesi yfir í að vera allnokkur hús á Fáskrúðsfirði .
Verðlaunin eru veitt vegna þessarar heildar sem þarna er talið að hafi tekist að skapa , " segir hann og útskýrir mikilvægi þess að viðhalda sögu þessara veiða , " sem er mikil átaka- og mannraunasaga en líka saga fæðu heillar þjóðar nær því hálft ár hverju sinni .
Fiskur á disk hjá Frökkum á föstu , " segir hann en þegar mest var náði fastan yfir 166 daga ársins .
Í tilkynningu frá Minjavernd eru tildrög endurgerðarinnar rifjuð nánar upp : " Upphaflega voru hugleiðingar uppi um að endurbyggja húsið úti á Hafnarnesi , en fljótlega var horfið frá því og stefnan tekin inn á Fáskrúðsfjörð .
Fyrst var skoðaður möguleikinn á að setja hann á sinn upphaflega stað , en einnig var horfið frá því í ljósi breyttra kringumstæðna á þeim stað .
Lóð neðan Hafnargötu , neðan Læknishúss , var hins vegar auð .
Því var tekin sú ákvörðun að endurreisa húsið þar og í framhaldi færðist hugsun yfir til Læknishússins og tengingar húsanna undir Hafnargötu .
Því til viðbótar var síðan tekin ákvörðun um að endurgera sjúkraskýlið vestan Læknishússins , kaupa kapelluna og flytja hana að vesturhlið sjúkraskýlisins þannig að húsin tvö hefðu sömu afstöðu innbyrðis og í umhverfi og þau höfðu upphaflega .
Að auki var ákveðið að endurgera Líkhúsið einnig .
Þessum fyrri hluta verkefnisins var lokið í júníbyrjun 2014 og húsin þá tekin í notkun .
" Líf í húsunum Þorsteinn segir mikilvægt að hafa náð að skapa líf í húsin , sem þjónar nútímanum .
Tilgangurinn sé líka að styrkja atvinnulífið og fjölga atvinnutækifærum á staðnum .
Dómnefndin er sammála um þennan þátt .
" Endurgerð byggingar eins og Franska spítalans fyrir ólíka starfsemi er vandasamt verk .
Úrlausn og útsjónarsemi samstarfshópsins er sérlega góð .
Sú ákvörðun að blanda saman upplýsandi safni og fallegu hóteli er til marks um virðingu hópsins fyrir sögu hússins og áherslu hans á að auka aðgengi allra að arfleifðinni , " sögðu dómarar verkefnisins .
Þar segir líka að byggingin sé staðsett í stórbrotnu og fallegu landslagi Fáskrúðsfjarðar og hafi laðað ferðamenn að þorpinu og þar með endurvakið stöðu þess sem athvarf fyrir þá sem eru langt að heiman .
Sögulegt safn Saga frönsku sjómannanna er sögð á lifandi hátt í safni á staðnum .
" Verkefnið endurvekur ákveðið tímabil í evrópskri sögu með því að rifja upp þessa tengingu milli Frakklands og Íslands .
Samstarfshópurinn hefur lagt sig fram um að varðveita þessa merku og viðkvæmu byggingu sem og hina áhugaverðu arfleifð sem hún stendur fyrir , " sögðu dómarar verkefnisins í umsögn um verðlaunin .
