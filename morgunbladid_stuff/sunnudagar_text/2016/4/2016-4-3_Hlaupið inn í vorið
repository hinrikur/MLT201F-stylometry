Almenningshlaup njóta sífellt meiri vinsælda og hlaupahópar eru starfandi árið um kring .
Nú þegar tekið er að glitta í vorið fara enn fleiri hlauparar af stað og spretta úr spori .
Það ætti ekki að vera vandamál að finna almenningshlaup við hæfi á næstunni .
Bara í aprílmánuði eru þónokkur hlaup á dagskrá og svo bætir bara í eftir því sem sól hækkar á lofti .
Flóahlaupið fer fram í dag , laugardaginn 2. apríl .
Hægt er að velja um 3 km , 5 km og 10 km .
Skráning á staðnum og ræst kl. 13:00 við Félagslund , Gaulverjabæjarhreppi .
Ungmennafélag Akureyrar stendur fyrir svokölluðum vetrarhlaupum og hið síðasta í þeirri hlauparöð er einmitt í dag , laugardaginn 2. apríl .
Vetrarhlaup UFA nr. 6 verður ræst frá Bjargi á Akureyri kl. 11 og eru hlaupnir 10 km .
Skráning er á staðnum í bæði hlaupin , þannig að árrisulir lesendur í nágrenninu ættu að geta komið sér á staðina í tæka tíð .
Norðlendingar fá nóg að gera við hlaupin því Vorhlaup VMA verður haldið í annað sinn fimmtudaginn 14. apríl nk. Hlaupið er frá Menningarhúsinu Hofi kl. 17.30 og í boði eru bæði 5 og 10 km hlaupaleiðir .
Hinn 21. apríl , sumardaginn fyrsta , fer svo Framhlaupið fram en í því er hægt að velja um 3 og 5 km vegalengdir .
Sama dag fer Víðavangshlaup ÍR fram en þar eru hlaupnir 5 km .
Þeim sem vilja lengri vegalengdir má benda á Vormaraþon Félags maraþonhlaupara hinn 23. apríl , en þar er hægt að velja um hálft eða heilt maraþon .
Hér hafa einungis verið talin upp nokkur hlaup í apríl en listinn er ekki tæmandi fyrir það sem er í gangi í mánuðinum .
Á hlaupavefnum www.hlaup.is er að finna upplýsingar um öll almenningshlaup í vor og sumar en þau hlaupa á tugum .
Kannski er það bara góð hugmynd að skipuleggja sumarið einfaldlega út frá almenningshlaupum víðsvegar um landið .
