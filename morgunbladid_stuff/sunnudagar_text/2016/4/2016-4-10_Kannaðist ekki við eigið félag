16.12 Forsætisráðherra , Sigmundur Davíð Gunnlaugsson , birtir langa færslu á bloggi sínu undir fyrirsögninni " Stóra myndin " þar sem hann virðist vilja búa sig og lesendur undir þáttinn sem áður hafði verið boðaður að yrði sýndur um kvöldið .
18.00 Sérstakur þáttur unninn af Reykjavík Media sendur út á RÚV undir merkjum Kastljóss .
Í þættinum er birt viðtal sænska blaðamannsins Svens Bergman í ráðherrabústaðnum við Tjarnargötu við Sigmund Davíð Gunnlaugsson forsætisráðherra sem tekið hafði verið þann 11. mars síðastliðinn .
Sigmundur Davíð gekk út úr viðtalinu þegar blaðamaðurinn Jóhannes Kr. Kristjánsson tók sér stöðu við hlið Bergmans í kjölfar spurninga um félagið Wintris .
Sigmundur Davíð gagnrýnir báða blaðamennina og segir að sér líði eins og verið sé að ásaka hann um eitthvað .
19.00 Viðbragða við þættinum er leitað strax í fréttatíma RÚV .
Fréttamaður var á Alþingi þar sem þátturinn hafði verið sýndur og leitaði viðbragða fulltrúa allra stjórnmálaflokka á þingi .
Guðni Th. Jóhannesson var gestur í fréttasetti RÚV og var sýnilega brugðið eftir áhorf á þáttinn .
Hann sagði að uppgjöri við hrunið væri ekki lokið .
" Fyrst og fremst þykir mér sorglegt hvernig menn sem vilja og segjast ætla að ganga á undan með góðu fordæmi , tala um að stóra planið sé að trúa á Ísland , ákveði svo að þeirra fé sé betur varið annars staðar , " sagði Guðni .
Viðbrögð forvígismanna stjórnarandstöðu voru á eina lund .
Birgitta Jónsdóttir sagði tillögu um vantraust , þingrof og kosningar vera í bígerð .
Katrín Jakobsdóttir sagði að upplýsingarnar væru alvarlegar .
" Þarna erum við með kjörna fulltrúa þessa samfélags , forsætisráðherra landsins fremstan í flokki , sem hafa valið það að haga sínum málum þannig að þeir kjósa að spila ekki eftir þeim reglum sem við höfum sett okkur sem samfélag , " sagði Katrín .
Guðlaugur Þór Þórðarson sagðist ætla að horfa á þáttinn aftur til að meta upplýsingar sem þar komu fram en sagði þó að efni þáttarins gæfi Sigmundi Davíð Gunnlaugssyni " tilefni til að fara yfir sín mál , " en skýrði ekki frekar hvað hann átti við .
Sigurður Ingi Jóhannsson , sjávarútvegs- og landbúnaðarráðherra , var hins vegar ekki á því að upplýsingarnar væru svo alvarlegar .
" Það sem þarna kom fram er í sjálfu sér ekkert nýtt , " sagði hann og bætti við að Sigmundur Davíð hefði nú þegar svarað fyrir þetta mál og skýrt út helstu þætti þess .
