Foreldrar kannast margir við það að ganga um húsið og tína upp föt , glös , diska og jafnvel hálfétinn mat sem liggur víða um hús .
Börn og unglingar virðast vera ónæm fyrir stöðugu tuði í foreldrum sínum um betri umgengni .
En hvað er til ráða ? Blaðamaður , sem er tveggja sona einstæð móðir , tók til sinna ráða .
Ásdís Ásgeirsdóttir asdis@mbl.is Það er með ólíkindum hvað unglingssonur minn virðist ekki geta hitt á snaga með úlpuna sína .
Eða í óhreinatauskörfuna , hann sem æfir körfu ! Óhrein föt liggja gjarnan við hliðina á óhreinatauskörfunni , hálffullar Cheerios-skálar má finna víða um hús og föt og drasl má finna á gólfum , borðum og sófum .
Ræðan sem virkar ekki Móðirin ákvað að halda fjölskyldufund yfir kvöldverðinum kvöld eitt í vikunni þar sem farið var yfir þessi atriði .
Sama ræðan var haldin sem oft áður hefur ómað um eldhúsið .
" Við búum hér þrjú á þessu heimili og þurfum að bera virðingu fyrir því og eigum okkar .
Það er ekkert sanngjarnt að ég sem vinn fullan vinnudag þurfi svo að koma heim og það er allt í drasli .
Það tæki ykkur nú bara tíu mínútur að taka eldhúsið en það myndi gleðja mömmu ykkar mjög mikið .
Ég gef ykkur allt sem þið viljið og ef þið biðjið um pening í bíó , hef ég einhvern tímann sagt nei ? " Þannig hefst ræðan sem er mun lengri .
Ég hef grun um að það sem þeir heyra sé einhvern veginn allt annað .
Kannski : " Blablabla , ganga betur um , blablabla , virðing , blablabla , laga til , blabla .
" Að minnsta kosti virkaði þessi ræða mín greinilega ekki mikið því næsta morgun var ástandið óbreytt .
Fötin á gólfinu , óhrein ílát hjá tölvunni , anddyrið fullt af skóm á víð og dreif , full mjólkurferna á borðinu .
Mér hefur greinilega mistekist einhvers staðar í uppeldinu .
Vopnuð post-it miðum Ég hringdi auðvitað í mömmu til að kvarta .
Í símtalinu fleygi ég því fram í gríni að ég ætti hreinlega að setja miða á allt sem væri á röngum stað , í stað þess að tína það upp sjálf .
Þegar símtalinu lauk ákvað ég að þetta væri ef til vill bara snilldarhugmynd .
Ég gekk um húsið vopnuð post-it miðum og skrifaði athugasemdir við hverja flík , hverja skál og hvert glas .
Á óhreinar nærbuxur var skrifað : Óhreinatauskarfa : 1 meter .
Á Cheerios skál var skrifað : Cheerios .
Hvað ertu að gera inni á skrifstofunni minni ? Svona gekk ég um húsið með miðana , dreifði þeim sem víðast og hélt af stað í vinnuna .
Þegar heim var komið var staðan óbreytt .
Ég spurði son minn hvort hann hefði ekki séð bleika miða út um allt hús og hann umlaði eitthvað .
Ég beið róleg og ekkert gerðist lengi vel .
Ég fór vonsvikin að hátta en næsta morgun hafði gerst lítið kraftaverk .
Allt óhreint leirtau var komið að eldhúsvaskinum ! Óhrein föt komin í körfuna ! Fleiri glíma við sama vanda Til að fá stuðning frá vinum og vandamönnum setti ég myndir og færslu á fésbókina ; myndir af post-it miðunum mínum víða um hús .
Skemmst er frá því að segja að sjaldan hafa viðbrögðin verið jafn sterk á jafnskömmum tíma .
Ég var greinilega ekki eina foreldrið á Íslandi sem glímir við þetta vandamál um slæma umgengni barna sinna .
Fólk var hrifið af miða-aðferðinni og margir ætluðu að prófa líka .
Mér leið að minnsta kosti betur að vita að ég væri ekki sú eina sem hefði mistekist uppeldið á þessu sviði .
Spurning um að stofna stuðningshóp ? 