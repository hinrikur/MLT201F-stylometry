Nýlega kom út hér á landi bókin Kanínan sem vill fara að sofa .
Hún er hugsuð til að gera það auðveldara fyrir barn að sofna heima eða í leikskólum .
" Þetta er óvenjuleg saga til að lesa fyrir svefninn , sem byggir á sálfræðilegri tækni .
Henni er ætlað að auðvelda börnum að sofna fyrr og að sofa betur á hverri nóttu .
Sögunni fylgir slökun og leiðir til að innst inni vill barnið sofna , " segir á bókarkápu .
Í formála segir meðal annars : " Til að tryggja sem bestan árangur ætti barnið að vera búið að losa sig við umframorku áður en það hlustar á söguna .
Stundum þarf barnið að hlusta nokkrum sinnum á söguna , áður en það nær að slaka alveg á og líður notalega .
Gefðu þér tímann sem þú þarft til að lesa bókina og notaðu bestu ævintýraröddina þína og sjáðu einnig til þess að þú verðir ekki fyrir truflunum meðan á lestri stendur .
Sé þessum einföldu ráðleggingum fylgt , skapast bestu skilyrði fyrir barnið til að slaka á , verða rólegt og sofna .
Efni bókarinnar byggist á öflugum sálfræðilegum aðferðum til slökunar og ráðlagt er að sagan sé lesin frá upphafi til enda , jafnvel þó að barnið sofni áður en þú hefur lokið lestrinum .
Best er að barnið liggi fyrir meðan það hlustar , í staðinn fyrir að skoða myndirnar , þannig að það nái að slaka enn betur á .
" Lesendum er jafnframt leiðbeint hvernig best er að bera sig að og gefið til kynna með sérstökum merkjum : stundum að lesa orð eða setningu hægt og frekar lágt og stundum er gert ráð fyrir að lesarinn geispi .
" Nafnið á kanínunni , Kalli , er hægt að lesa eins og Kaaaallllliii eins og geispað sé tvisvar , " segir meðal annars .
Höfundur bókarinnar er Carl-Johan Forssén Ehrlin .
Hún kom fyrst út 2010 í Svíþjóð .
Útgefandi á Íslandi er Bókaormurinn .
Sigurður Helgason þýddi .
