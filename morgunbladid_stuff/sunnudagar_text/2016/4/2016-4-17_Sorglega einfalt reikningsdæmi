Nærri allar konur sem leita á náðir Kvennaathvarfsins glíma við ótta og kvíða , eða um og yfir 90% kvennanna .
Um 40% kvennanna hafa haft sjálfsvígshugsanir .
Þetta er meðal þeirra fjölmörgu sorglegu staðreynda sem fram koma í ársskýrslu Samtaka um kvennaathvarf sem kom út í vikunni .
Tölfræðin í skýrslunni er sláandi líkt og fyrr , en þar kemur fram að 846 konur leituðu til Kvennaathvarfsins á síðasta ári , nokkuð fleiri en árin á undan .
Erfitt er að meta nákvæmlega umfang heimilisofbeldis , en rannsóknir hér á landi hafa sýnt að líkur eru á að á degi hverjum verði fimm konur fyrir ofbeldi í nánum samböndum .
Ljóst er að því miður er þörf fyrir starfsemi eins og þá sem haldið er uppi af Samtökum um kvennaathvarf sannarlega fyrir hendi .
Einn af ljósum punktum í skýrslunni er sá að hafin er vinna við að meta kostnað samfélagsins vegna ofbeldis karla gegn konum .
Drífa Jónasdóttir afbrotafræðingur vinnur nú í félagi við aðra sérfræðinga á þessu sviði að rannsókn á þessum kostnaði .
Auðvitað er kaldranalegt að skoða þessa alvarlegu vá út frá kostnaði í stað mannúðar .
Heimilisofbeldi á ekki að líðast , hvort sem það kostar peninga eða ekki .
En staðreyndin er þó engu að síður sú að til þess að ná eyrum þeirra sem úthluta af sameiginlegu fé til heilbrigðis- og velferðarmála , löggæslu o.s.frv. þá er einfaldlega skýrara ef einhver tala liggur fyrir .
Einhver hugmynd um kostnað samfélagsins gæti hjálpað til við að auka vitund um umfang heimilisofbeldis og þrýst á aukið fjármagn og fræðslu til að berjast gegn því .
Það er vitað að tíðni þunglyndis , kvíða , stoðkerfisvandamála og ýmiss konar hjarta- og blóðþrýstingsvandamála er hærri hjá þolendum ofbeldis en hjá þeim sem ekki hafa upplifað ofbeldi .
Reyndar þarf ekki mikinn sérfræðing til að geta leitt að því líkum að konur sem búa við stöðugan ótta munu þróa með sér alvarleg vandamál og glíma við kvilla sem draga úr lífsgæðum þeirra .
Og þegar þær skipta hundruðum og raunar þúsundum ( því aðeins brotabrot leitar á náðir Kvennaathvarfsins ) þá mun það óhjákvæmilega kosta samfélagið peninga .
Það er jákvætt og nauðsynlegt að reikna út samfélagslegan kostnað vegna heimilisofbeldis og rannsókn Drífu er mikið gleðiefni .
En hvert og eitt okkar ætti líka að reikna út hversu sláandi miklar líkur eru á því að við þekkjum konu sem er eða hefur verið beitt ofbeldi í nánu sambandi .
Það reikningsdæmi er sorglega einfalt .
