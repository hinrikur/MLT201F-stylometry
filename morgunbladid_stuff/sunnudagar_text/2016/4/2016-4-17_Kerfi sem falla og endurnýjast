U ppbrot nefnist sýning sem opnuð verður í dag , laugardag , kl. 16 í Ásmundarsafni .
Þar á myndlistarkonan Elín Hansdóttir stefnumót við Ásmund Sveinsson , sýnir ný verk innan um verk eftir Ásmund , einn af frumkvöðlum íslenskrar höggmyndalistar .
" Ásmundur talaði um að fá fólk til að " vakna til meðvitundar um að það er ekki skynlausar skepnur " og Elín segir listina eiga að " kippa undan þér fótunum og fá þig til að endurmeta fastmótaðar hugmyndir þínar " , " segir m.a. í tilkynningu um sýninguna .
Elín hefur í verkum sínum unnið með þrívídd , líkt og Ásmundur , en nálgunin er gjörólík , enda listamenn af ólíkum kynslóðum .
Elín er einkum þekkt fyrir innsetningar sínar þar sem hún leikur sér með rýmið og ögrar áhorfandanum með sjónhverfingum en verkin í Ásmundarsafni eru annars eðlis og unnin í ólíka miðla ; m.a. skúlptúr , vídeó og á pappír .
Brot úr stærri heild Sýningarstjóri Uppbrots er Dorothée Kirch og segir Elín að hún hafi haft samband við hana í september í fyrra og í kjölfarið hafi þær farið að skoða verk Ásmundar , hvað væri til og hvað væri spennandi að skoða .
" Við fórum í gegnum safneignina , mörg hundruð verk og urðum strax svolítið hrifnar af verkum sem höfðu ekki verið sýnd eða óhefðbundin , skráð en ekki vitað hvort þau áttu að vera verk eða voru skissur .
Við fundum þetta hérna , " segir Elín og sýnir blaðamanni afrifu af pappírsverki sem hún segir hafa verið úr stærri teikningu eftir Ásmund sem sé ekki lengur til .
" Okkur fannst þetta dálítið áhugaverður byrjunarpunktur , þetta er brot úr stærri heild .
Þetta verk , ef verk má kalla , verður sýnt í salnum með stórum skúlptúr eftir mig , " segir Elín .
Elín segist í raun ekki vera að bregðast við verkum Ásmundar heldur séu þær Dorothée frekar að skoða verkin hans og þær hafi m.a. lesið viðtöl við hann .
" Það vildi svo skemmtilega til að við löðuðumst að sömu hlutunum sem hann hafði sagt og það varð svolítið útgangspunkturinn .
Samhliða þessum rannsóknum okkar á verkum hans vann ég mín verk en þau eru kannski ekki bein viðbrögð við hans skúlptúrum , þrátt fyrir að hafa ábyggilega haft áhrif meðan á minni vinnu stóð , " segir Elín .
Listamenn ná aldrei takmarkinu " Eitt fannst mér svo fallegt sem hann sagði , að íþróttamenn væru alltaf með takmark sem þeir vildu ná en listamenn næðu aldrei takmarkinu því takmarkið væri hraðara en þeir sjálfir þar sem það opnuðust alltaf nýjar víddar .
Nútímalistir væru tæki til að skoða þessar nýju víddir , " segir Elín um Ásmund .
Aðalmálið sé að sannleikurinn er margbrotinn og ekki einsleitur .
" Útgangspunkturinn hjá okkur var að skoða vinnuferli listamannsins og hvernig hugmyndir kvikna .
Í rauninni var það merkilegt fyrir okkur að átta okkur á því að maður sem er fæddur fyrir hundrað árum hafi verið að glíma við sömu hluti og listamenn eru að glíma við í dag .
Það eru grundvallaratriði sem breytast ekkert .
" Á veggjum stærsta sýningarrýmisins , bogadregna salnum , má sjá geómetrískar teikningar eftir Ásmund og þegar blaðamann bar að garði voru nokkrir hvítir kubbar eftir Elínu á gólfinu , ólíkir að formi .
Elín er spurð að því hvort hún hafi unnið þá út frá teikningum Ásmundar .
" Ekki á beinan hátt , en það er áhugavert fyrir mig að sjá hvað verkin tengjast samt sem áður mikið .
Þegar þú kemur inn í safnið sérðu myndband af dómínó-borg að falla .
Einn pínulítill kubbur fellir þann næsta sem er helmingi stærri og koll af kolli .
Þegar þeir falla brotna þeir í ákveðinn algóriþma sem kallast Voronoi og það mynstur má sjá líka hérna á veggjunum , " segir Elín og bendir á litrík verk í römmum sem búið er að hengja upp .
" Þetta eru parametrar þar sem þú ert með tvo punkta á fleti eða í rými og flöturinn brotnar á veikasta punkti milli þessara tveggja punkta .
" – Og hvað ertu að segja með þessu ? Afsakaðu hvað ég er tregur ...
Elín hlær .
" Upphaflega langaði mig til að búa til verk í sýndarveruleika og vídeóið sem þú sérð við inngang safnsins gerist einmitt þar , í einhvers konar tilbúnu möguleikarými .
Stafrænu upplýsingarnar úr myndbandinu eru svo yfirfærðar í þrívíð form sem eru skorin út í vél .
Ég hafði mikinn áhuga á því að vinna verk sem væru lítið unnin í höndunum , " segir Elín , " en svo varð ég að lúta höfði fyrir mannlegu handbragði , því ég hef verið að gifshúða kubbana ásamt stóru teymi .
Við erum sennilegast búin að spasla því sem nemur heilu húsi í flatarmáli .
" Vangaveltur um kerfi – Þannig að þetta er nútíminn á móti þeim tíma sem Ásmundur var uppi á , hann vann auðvitað allt í höndunum og á boðskorti sýningarinnar er mynd af höndunum á honum ? " Já , af því mér fannst svo heillandi að sjá hvað þær hafa unnið mikið og að hann hafi ekki látið neitt stoppa sig , hann gekk í málin af fullum krafti , " svarar Elín .
" Svo er líka hægt að þysja út og líta á þetta stóra verk hér inni sem vangaveltur um kerfi sem fyrirfinnast bæði í náttúrunni og mannlegri hegðun .
Það eru ákveðin kerfi sem eru að falla núna , kerfi sem þjóna ekki lengur samfélaginu eins og við héldum að þau myndu gera .
" – Ertu þá að tengja við efnahagshrunið og siðferðislegt hrun síðustu vikna , Panama-skjölin o.s.frv ? " Það má gera það og auðvitað er það ekkert nýtt að spillingarmál komi upp og það er heldur ekkert nýtt að samfélag fari í uppreisn gegn ríkjandi stjórnvöldum .
Það hefur gerst í mörg hundruð ár og virðist þurfa að gerast aftur og aftur .
Fyrst er ákveðinn uppgangur og svo fellur allt saman og þá verður uppreisn og kerfið endurnýjað , reynt að finna nýjar leiðir .
Þannig að já , það er tenging við eitthvað sem við töldum vera algilt og öruggt en svo er teppinu kippt undan okkur , " segir Elín .
Acéphale Blaðamaður telur skýringuna á sýningartitlinum þar með komna og Elín leiðir hann í anddyri safnsins þar sem sjá má heldur óvænt verk ; tvær litlar og höfuðlausar styttur .
Aðra þeirra , af nakinni konu , átti Ásmundur og hin er í eigu Elínar .
Elín segir styttu Ásgríms ekki eftir hann sjálfan .
" Það sem sló mig , þegar við vorum að skoða verk Ásmundar , var að það dúkkaði alltaf upp þessi höfuðlausa vera og það minnti mig á þessa styttu sem mér áskotnaðist fyrir nokkrum árum í Frakklandi .
Hún hafði gífurleg áhrif á mig því hún minnti mig á fyrirbæri sem Frakkar kalla " Acéphale " – úr grísku " akephalos " eða " höfuðlaus " – þar sem rökhyggjan víkur fyrir innsæinu , " segir Elín að lokum .
Stytturnar tvær verða meðal fjölda verka á sýningu Elínar sem fylla mun öll sýningarrými safnsins og þá líka Kúluna .
