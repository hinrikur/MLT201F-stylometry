Hvaða þýðingu hafa Músíktilraunir fyrir upprennandi tónlistarfólk ? Öll reynsla af því að koma fram er mikilvæg , og það að setja sér ákveðin tímamörk , eins og að vera með tvö lög fullsamin og tilbúin áður en fresturinn til að sækja um Músíktilraunir rennur út , er gríðarlega þýðingarmikið tæki fyrir ungt fólk sem langar að koma sér á framfæri í tónlist .
Að setja sér lítil markmið og ná þeim er skóli út af fyrir sig , og að vera í hljómsveit sem ákveður að taka þátt í Músíktilraunum er erfiður en jafnframt mjög skemmtilegur skóli .
Það þarf að vinna saman í að útsetja og æfa lög , ákveða hvort það sé sérstakur klæðnaður og sviðsframkoma eða ekki , skipta með sér verkum ef það þarf að redda einhverju , fínpússa sig sem listamenn .
Jafnframt að skoða sinn gang : Hef ég eitthvað að segja ? Eru textarnir í tónlist minni um eitthvað eða ekki ? Stend ég fyrir eitthvað ? Þegar hljómsveitir taka þátt í Músíktilraunum og taka það alvarlega læra hljómsveitarmeðlimir helling um sig sjálfa , ásamt því að læra eitthvað um tónlistarbransann á Íslandi .
Hvaða eiginleika þarf til þess að sigra ? Það er ekki svo augljóst hvað sigurband Músiktilrauna þarf að hafa , því í raun er það mjög mismunandi milli sigurvegara .
Þó er gott að hafa góð lög , ákveðið öryggi á sviði ( eða að kunna að þykjast vera öruggur þótt maður sé að skíta á sig af stressi ) , og svo er kannski mikilvægt að vera einlægur í því sem maður er að skapa .
Það er ekki vænlegt til vinnings að herma bara eftir einhverju sem hefur gengið vel áður , því dómnefnd mun sjá í gegnum það , sem og allir áhugamenn um tónlist sem eru að fylgjast eitthvað með .
Það má alveg vera góður á hljóðfærin sín , en það er ekki alltaf nauðsynlegt .
Stundum vinna hljómsveitir sem eru frekar nýlega byrjaðar að spila tónlist og eru bara sæmilegir hljóðfæraleikarar .
Þá eru lögin bara að virka vel og liðsmenn eru að skemmta sér svo vel við að flytja þau á sviðinu .
Þegar tónlistarmenn skemmta sér sjálfir vel á tónleikum er mun líklegra að áhorfendur njóti þess líka .
Nú vann Of Monsters and Men Músíktilraunir 2010 og varð í kjölfarið heimsþekkt , hefur það aukið aðsókn í keppnina ? Nei , ég held að það eitt og sér hafi ekki skipt máli , en það skiptir kannski máli að ungt fólk sjái að íslensk tónlist fær heilmikla athygli .
Ef Of Monsters and Men hefði ekki orðið heimsþekkt held ég að það væru alveg jafnmörg bönd að skrá sig í Músiktilraunir .
Það er kreppuástand í þjóðfélaginu , og í kreppum blómstra allar listir .
Þá fer fólk að skapa meira , því það á minni pening til að kaupa sér skemmtun .
Það kostar ekkert að semja lag eða ljóð .
Það kostar ekkert að hefja upp raust sína og syngja .
Er eitthvert band í uppáhaldi hjá þér sem hefur unnið Músíktilraunir ? Já , ég var / er aðdáandi Kolrössu krókríðandi sem vann árið 1992 og svo finnst mér vanmetnasta sigursveit Músíktilrauna vera Yucatan sem sigraði árið 1993 .
Einu plötu hennar , Safnar guðum ( Safnar frímerkjum ) , ætti að vera búið að endurútgefa á vínylplötu fyrir löngu .
Rosalega skrýtið og frumlegt rokkband sem þarf að skrá betur á spjöld íslenskrar rokksögu .
Hvað er síðan í vændum hjá þér ? Ég á engan pening og því er ég að skapa ( það kostar ekkert að gera tónlist , muniði ) .
Ég er að klára að mixa sólóplötu , nota þar nafnið Heidatrubador , og svo kemur bráðum út kassetta með hljóðatónlist ( e. noise ) sem ég er nýfarin að semja og taka upp .
Ég geri svo rafpopp með manni í Hafnarfirði undir nafninu Ruddinn , og þar er ný plata í vinnslu .
Hljómsveitin mín Hellvar er í smá pásu , en ég er búin að ráða mig sem session-gítarleikara í ambíent-drón-svartmálmssveitina GlerAkur sem gefur út plötu á árinu .
Svo hlusta ég á íslenska tónlist á hverjum degi og geri þætti fyrir Rás 2 sem heita " Langspil – íslenskt já takk " .
Svo mun ég þeyta skífum í næstu viku : Dj Heidatrubador á Vínyl næsta fimmtudagskvöld , 14. apríl .
Allir að mæta ! 