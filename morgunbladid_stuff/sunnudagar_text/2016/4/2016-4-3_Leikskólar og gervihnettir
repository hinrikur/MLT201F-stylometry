Nú berast enn á ný tíðindi af því að hjá borginni þurfi að skera niður hjá leikskólum .
Krafa um sparnað er sett þvert yfir skóla- og frístundasvið og stjórnendum gert að fara ofan í saumana á rekstrinum .
Rekstri sem nú þegar er búið að taka til í ár eftir ár og spara umfram það sem ætti að vera hægt .
Í háskólanámi tók ég kúrs í einhverri tegund stjórnunar – það eru víst til margar útgáfur af því að stjórna bæði landi , borg , stofnunum og fyrirtækjum .
En í einum tímanum teiknaði kennarinn þrjá hluti upp á töflu : smásjá , flugvél og gervihnött .
Þetta var til að sýna að hægt er að horfa á rekstur frá ólíkum sjónarhólum og stjórna með ólíkum leiðum .
Þú getur staðið á jörðu niðri og kannað gaumgæfilega hvað er að gerast .
Notað aðferðir vísindanna við að setja sig inn í málin og skoða vandlega hvernig best er að reka fyrirtækið , nú eða leikskólann .
Úr flugvél má fá annars konar sýn , og fyrir þá sem standa í rekstri eða stjórnun getur verið nauðsynlegt að horfa yfir .
Öðlast yfirsýn yfir starfsemina , sérstaklega ef hún er umfangsmikil eins og t.d. heilt sveitarfélag með mörgum stofnunum .
Þriðja myndin , sú af gervihnettinum , er síðan sú sem oft er gripið til þegar á að skera niður , spara , taka til eða hvaða hugtök það eru sem eru notuð .
Þegar horft er yfir reksturinn úr gervihnetti þá er í raun hvorki verið að reyna að ná yfirsýn né skoða reksturinn gaumgæfilega .
Þá er bara farið hátt upp yfir og allt , hvort sem það heita leikskólar eða annað , verður að pínulitlum deplum sem kallaðir eru einhverju ömurlegu nafni eins og " rekstrareining " .
Þegar umræða um niðurskurð í þeim stofnunum sem fóstra minnstu einstaklinga samfélagins fer af stað hef ég oft á tilfinningunni að aðeins sé verið að horfa á hlutina út frá myndinni af gervihnettinum , ofan úr geimnum .
Það á bara að skera niður , sama þótt öllum sem standa niðri í jörðinni eða nánar tiltekið inni á gólfi í leikskólum , sé ljóst að ekki sé hægt að spara meira .
Viljum við verri og óheilnæmari mat fyrir börnin ? Fleiri börn á hvern starfsmann ? Minni sérkennslu ? Hætta að kaupa málningu og liti ? Börn mega ekki verða fórnarlömb slæmra stjórnunarhátta .
Ráðamenn þurfa að hætta gervihnattasýn sinni á vandamálin sem eru til staðar á jörðu niðri .
Leikskólar eru ekki bara einingar í rekstri heldur mikilvægustu uppeldisstofnanir samfélagsins og ef eitthvað er þarf að leggja meira til þeirra en gert er .
Upp með smásjána , þannig getum við séð það sem máli skiptir .
