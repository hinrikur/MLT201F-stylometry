Þetta er sérkennileg fyrirsögn sem þarfnast útskýringar .
Tilvísunin er ekki til Geysis í Haukadal , heldur til Klúbbsins Geysis sem tengist Fountain House-hreyfingunni , sjálfshjálparhreyfingu sem upphaflega spratt upp í New York og hafði að markmiði að virkja fólk sem átti við geðræna sjúkdóma að stríða til atvinnuþátttöku eða náms , samhliða endurhæfingu .
Undir síðustu aldamót fluttu nokkrir eldhugar þessar hugmyndir hingað til lands og er skemmst frá því að segja að nú er svo komið að félagar í Klúbbnum Geysi eru á fimmta hundrað og fer fjölgandi .
Boðið er upp á atvinnuúrræði og aðstoð við að komast í nám við hæfi en jafnframt er haldið úti öflugu félagsstarfi þar sem félagar fá hvatningu og stuðning til að ná sér á strik eftir veikindi .
Til marks um árangurinn má nefna að nú munu 44% félaga vera í vinnu eða námi ! Eins og jafnan gerist í öllu frumkvöðlastarfi þurfti hugsjónafólk , eldheitt í andanum , til að ryðja brautina .
Þar var á ferðinni fólk sem sjálft þekkti geðsjúkdóma af eigin raun , og aðstandendur , en í fararbroddi stóðu iðjuþjálfar sem kunnu að laga hina erlendu hugmynd að íslenskum veruleika .
Ég hef það fyrir satt að gæfa Klúbbsins Geysis hafi síðan verið að þangað hafi jafnan valist til starfa og þátttöku jákvætt fólk sem knúið er áfram af ríkri hugsjón .
Nú sýnist mér þetta vera að endurtaka sig á öðrum vettvangi , nefnilega á meðal fólks sem orðið hefur fyrir heilaskaða .
Það sem þessar tvær sjálfshjálparhreyfingar eiga sammerkt er að vilja rjúfa einangrun fólks og efla það í hvívetna með félagslegri virkni .
Fyrir fáeinum vikum gengu á fund allra þingflokka tvær ungar konur til að kynna stjórnmálamönnum félagið Hugarfar og hugmyndir sem uppi væru þar á bæ um að koma á fót svokölluðu Höfuðhúsi , að danskri og breskri fyrirmynd , fyrir fólk sem orðið hefði fyrir heilaskaða eins og hent hefði þær sjálfar .
Markmiðið væri að tengja saman fólk með sambærilega reynslu og verða jafnframt hvati að framþróun á þessu sviði .
Báðar höfðu þessar konur lent í bílslysi og hlotið af alvarlegan heilaskaða .
Þær skýrðu fyrir okkur hvernig fólk sem yrði fyrir slíkum áföllum bæri það ekki utan á sér .
Það sæist ekki þótt hluti heilans yrði óvirkur , sjónin skert , lyktarskynið horfið , minnið ekki sem áður , skert samskiptahæfni og viðvarandi þreyta .
Jafnvel verstar væru þó persónuleikabreytingarnar .
Þær lýstu ævintýralegum árangri sem mætti ná með markvissum úrræðum og var meðal annars vísað til meðferðar á Reykjalundi .
Slík úrræði hefðu síðan verið skorin niður við nögl í kjölfar hrunsins og stæðum við öllum okkar samanburðarþjóðum langt að baki á þessu sviði lækninga og endurhæfingar .
Hugarfar þótti mér í fyrstu undarlegt heiti á félaginu .
Samkvæmt minni málviltund væri hugtakið lýsandi um viðhorf , jafnvel sálarástand , fremur en um stofnun eða félag .
En eftir því sem ég kynnti mér málefnið nánar fannst mér nafnið betra .
Hugarfarið skiptir nefnilega öllu máli þegar einstaklingur stendur frammi fyrir því nánast ofurmannlega verkefni að læra að lifa lífinu upp á nýtt .
Og hugarfarið í samfélaginu skiptir líka máli þegar á okkar fund koma einstaklingar færandi áríðandi boðskap .
Skellum við skollaeyrum við slíkum boðskap eða ákveðum við að leggja okkar af mörkum til að lagaðar verði brotalamir sem eru – sem betur fer – oftast ekki verri en svo að þær má bæta og laga ? En þá þarf líka að gera það ! 