Í ágúst síðastliðnum minntust bókmenntavinir vestan hafs fimmtugustu ártíðar bandaríska rithöfundarins Shirley Jackson og um miðjan desember næstkomandi ber nafn hennar aftur á góma , því þá verða liðin hundrað ár frá fæðingu hennar .
Í tilefni af 50. ártíðinni kom út víða um heim safn af áður óútgefnum sögum eftir Jackson og sögur sem ekki höfðu komið út á bók áður .
Hér á landi var hennar líka minnst því bókin Líf á meðal villimanna , Life Amongst the Savages , kom út sl. haust á vegum Dimmu í þýðingu Gyrðis Elíassonar .
Shirley Jackson er aðallega minnst fyrir eina smásögu , söguna The Lottery , sem Kristján Karlsson þýddi sem Happdrættið í Nýju Helgafelli 1957 og Ragnheiður Margrét Guðmundsdóttir sem Hlutaveltuna í Tímariti Máls og menningar 1999 .
Sagan birtist í tímaritinu The New Yorker 1948 og vakti gríðarlega athygli og umtal .
Jackson lýsti því eitt sinn að hún hefði verið á leiðinni heim eftir búðaferð , að puðast upp brettuna að heimili sínu í vorbreiskju með barn í kerru og matarinnkaupin þegar hún fékk hugmynd að smásögu .
Hún haskaði sér heim , settist niður og fullkláraði söguna á tveimur tímum og sendi hana til umboðsmanns síns daginn eftir .
Hann kunni ekki að meta söguna en sendi hana til The New Yorker og þar var henni betur tekið .
Lesendur tóku sögunni samt ekki eins vel , fjölmargir höfðu samband við ritið og þurfti að fjölga starfsfólki til að taka við kvörtunum og fyrirspurnum vegna sögunnar .
Margir sögðu upp áskrift að ritinu eða lýstu því að þeir myndu aldrei lesa það framar en flestir óskuðu eftir skýringum , sumir vegna þess að þeir héldu að sagan væri sönn .
Jackson fékk líka hundruð bréfa , mörg neikvæð , nokkur jákvæð en flest þó frá fólki sem skrifaði í forundran að það hefði ekki skilið söguna .
Í stuttu máli þá segir The Lottery frá lífi í smábæ þar sem það er til siðs að velja einn íbúa með hlutkesti og síðan er viðkomandi grýttur til bana til að tryggja velsæld og góða uppskeru það árið .
Ekki þarf mikla ígrundun til að sjá að Jackson er að bregðast við andrúmsloftinu vestan hafs í kjölfar seinni heimsstyrjaldarinnar þar sem það var kannski ekki dauðasynd , en vissulega illt afspurnar að vera á skjön við ríkjandi samfélagsviðhorf og eins hvernig hryllingsmynd þjóðernis- og trúarbragðahaturs birtist í styrjöldinni .
Undirtónninn í sögunni vekur og hroll , gefur sitthvað í skyn án þess að segja það fullum fetum , enda er verstur sá óhugnaður sem við ímyndum okkur .
Happdrættið / Hlutaveltan er hryllileg á sinn hátt og það eru þær bækur tvær sem Shirley Jackson er annars þekktust fyrir , The Haunting of Hill House og We Have Always Lived in the Castle , en sú bók sem Dimma gaf út í fyrra Líf á meðal villimanna er allt annars eðlis .
Vissulega er í henni myrkur tónn þegar betur er að gáð , en hún er þó fyrst og fremst bráðfyndin frásögn af óvenjulegu heimilislífi Jackson , eiginmanns hennar og þriggja barna þeirra í smábænum North Bennington í Vermont í lok fimmta áratugarins .
Líf á meðal villimanna er í raun safn af smásögum sem fléttast saman , en þær birtust fyrst í ýmsum tímaritum .
Þegar bókin kom út 1952 sagði gagnrýnandi New York Times að hann hefði bókstaflega grátið af hlátri þegar hann las bókina og víst er hún bráðfyndin .
Í eftirmála þýðingar sinnar segir Gyrðir Elíasson að Jackson sé að lýsa Bandaríkjum sem séu horfin : " Þó Shirley sé fullljóst að ekki sé allt með felldu í þessu samfélagi nema rétt á yfirborðinu , gerir hún sér þó far um að draga vissan töfrahjúp yfir daglegt líf þessa tíma , sem á margan hátt virðist einfaldara en í dag .
" Hann nefnir einnig að þegar Shirley Jackson fjalli um sjálfa sig í bókinni , eiginmann sinn og börnin gerir hún góðlátlegt grín " ásamt því að ydda með ísmeygilegum hætti spjót sem hún beinir að hinum hefðbundnum hlutverkum kynjanna " .
