Benedikt Erlingsson er á leið til New York á Tribeca kvikmyndahátíðina með heimildarmyndina The Show of Shows sem hann leikstýrði .
Tónlistin var í höndum Sigur Rósar-manna en myndin hefur fengið mikið lof erlendis .
Benedikt er með mörg járn í eldinum , kvikmynd hans Fjallkona fer í stríð fer í tökur á næsta ári en auk þess mun hann gera barnamynd og sjónvarpsþættina Danska konan .
Ásdís Ásgeirsdóttir asdis@mbl.is Það var af nógu að taka þegar sest var yfir kaffibolla á Mokka með Benedikt Erlingssyni , leikara , leikstjóra , handritshöfundi og framleiðanda .
Spjallið leiðir okkur í ýmsar áttir ; um íslenska kvikmyndagerð , mannlegt eðli , umhverfisvá og pólítík .
En við byrjum á aðkomu hans að myndinni The Show of Shows sem nú gerir það gott úti í hinum stóra heimi .
Efni frá upphafi kvikmyndagerðar " Það var mikið happ í mínu lífi að komast í þetta verkefni , " segir Benedikt um The Show of Shows sem hann leikstýrði .
Myndin er heimildarmynd um sirkusa og má þar sjá myndefni víðs vegar að úr heiminum allt frá upphafi kvikmyndagerðar .
Enginn sögumaður er í myndinni né viðtöl heldur líður myndin áfram undir seiðandi tónlist þeirra Sigur Rósar-manna , Georgs Holm , Orra Páls Dýrasonar og gítarleikarans Kjartans Dags Holm en einnig fengu þeir til liðs við sig allsherjargoðann Hilmar Örn Hilmarsson .
" Margréti Jónasdóttur , hinum stóra og veltengda íslenska framleiðanda heimildarmynda hjá Sagafilm , tókst með félögum sínum að finna þennan fjársjóð sem var þetta safn , " segir Benedikt en safnið fannst í Sheffield í Englandi og var í umsjá konu einnar .
" Hún sat á þessu eins og dreki á gulli .
En Margréti og vinum hennar tókst að fá hana til að opna skúffuna og hún bauð mér að skoða þetta .
Ég byrjaði með sextán tíma af efni ásamt klipparanum David Corno sem gerði með mér Hrossið .
En svo kölluðum við inn meira efni út um heim , það var ærið verkefni .
Þetta er fjarsjóður og Margrét leiðir mig inn í hellinn og ég smíða þetta út úr þessu , " segir Benedikt .
" Það var ótrúleg upplifun að fara í gegnum þetta .
Það er svo sérstakt að vera með lifandi myndir frá upphafi kvikmyndagerðar .
Elsta efnið er frá 1879 .
Edison og Lumiere bræður að gera tilraunir .
Og alveg fram á okkar tíma nánast , eða þar til sjónvarp kemur til sögunnar .
" Maðurinn er fallegur en grimmur Benedikt segist hafa upplifað í gegnum kvikmyndirnar gömlu hversu öfgakennd manneskjan er í raun .
" Það er allt þarna , þessir öfgar , þetta ótrúlega í mannlegri hegðun .
Fólk að búa til brauð úr hugmyndum .
Hvort sem það er að klæða sig úr fötunum , dansa á línu , ríða nauti eða stinga höfðinu inn í ljón .
Í þessu myndefni sér maður hvað manneskjan er mikið " paradox " .
Við sem verur erum mótsagnakennd .
Bæði falleg og virðingaverð en líka grimm , " segir Benedikt .
" Við erum ekki bara grimm við dýr heldur líka við sjálf okkur , " segir hann og gefur dæmi úr myndinni .
" Þarna er kona sem kastar hníf á dætur sínar , faðir sem heldur á ungabarninu uppi á skýjakljúfinum , menn sem ríða nautunum , í stórkostlegri lífshættu .
Við mannfólkið elskum að sjá fólk í lífshættu .
Hvað er það ? Svo þegar fólk bjargast á síðustu stundu þá verðum við fyrir smá vonbrigðum , við sjáum ekki slysið .
Þegar maður fer að greina hvað það er sem skemmtir okkur verður til mjög óhugnanleg og reyndar líka falleg mynd af þessari veru sem skemmtir sér á þennan hátt .
Þetta er eiginlega mannfræðirannsókn , " útskýrir Benedikt .
" Þetta er mynd um X-factor í hundrað ár .
Í dag er þetta allt gert stafrænt ; risaeðlur , bílar sem hrapa , fólk að deyja .
Allt gert með tölvugaldri .
Þarna sjáum við þetta í alvöru .
Þetta er ekki barnaefni .
" Benedikt telur að fólk sem vinnur í sirkusi við að sýna atriði sem eru jafnvel stórhættuleg stjórnist af einhvers konar skapandi gleði .
" Að hrífa fólk .
Og að búa til brauð úr sínum hugmyndum .
En auðvitað eru launin að sjá öll þessi fallegu andlit , brosandi .
Þar eru auðvitað laun listarinnar líka , í þessum andlitum .
" Tónlistin breytir sjónarhorninu Benedikt er leikstjóri myndarinnar en segir að þessi vinna sé ekki dæmigerð enda er hann að raða saman kvikmyndabútum en ekki að leikstýra leikurum .
" Ég er kvikmyndagerðarmaður sem býr til merkingarbæra upplifun .
Efnið liggur fyrir og ég vinn úr því .
Þetta er eins og þegar Grænlendingar gera skúlptúra úr beinum .
Þeir horfa á beinið og segja : hvaða mynd er falin inni í beininu ? Nú verð ég að hreinsa burt allan hroðann svo að myndin komi í ljós , " segir Benedikt en myndin er unnin í náinni samvinnu við klipparann David .
" Við eyddum hálfu ári af ævi okkar og svo var líka mjög náin vinna með tónlistarmönnunum .
Svo er spurning hvort þetta sé kvikmynd eða tónverk .
Tónverk með kvikmynd eða kvikmynd með tónverk ? Samstarfið við Sigur Rósar-menn var mjög gjöfult og þeir komu mér á óvart .
Tónlistin breytir sjónarhorninu .
Þú getur algjörlega endurstillt sjónarhorn áhorfandans eftir því hvernig tónlist þú setur við myndina .
Í rauninni er það sögumaðurinn á einhvern hátt .
Þeir endurstilltu sjónarhorn mitt , " segir Benedikt .
Tónlistin hefur verið gefin út á vinyl og heitir platan Circe .
Hún var tilnefnd til Edduverðlauna nú í ár .
" Myndin kom ekki til álita því hún var ekki frumsýnd en hún er frumsýnd núna fyrst á þessu ári .
Hún hefur farið víða og fengið mikið flug , þessi mynd .
Hennar vegur fer vaxandi , hún byrjaði í Sheffield sem opnunarmynd þar og fór svo til San Sebastian og Gautaborgar og nú nýlega var hún opnunarmynd í Vilníus .
Ég var þar í viku að hneigja mig .
Og nú verður hún sýnd á Tribeca kvikmyndahátíðinni á Moma safninu þar sem hún verður spiluð í lúppu í hálfan dag , " segir Benedikt og hann hlakkar mikið til .
Íslenska myndefnið ómetanlegt Íslenskt efni leikur stórt hlutverk í myndinni .
" Það sem er merkilegt fyrir okkur Íslendinga , fyrir utan að fá innsýn í þennan geðveika heim sem " show businessinn " er , er að sjá íslensku listamennina sem koma þar fram .
Myndefnið frá Jóhanni Svarfdælingi er ómetanlegt .
Hann var áhugamaður um kvikmyndatöku og átti 8 mm vél .
Hann tekur upp efni sem er algjört lykilefni fyrir þessa mynd .
Við fáum innsýn í líf þessa merkilega manns sem var risastjarna í þessum heimi , " segir Benedikt og bætir við að annar Íslendingur hafi komið við sögu í myndinni .
" Það er Jóhannes á Borg , sem var glímumaður .
Þarna sjáum við hann berjast við átján indjána .
Gunnar Nelson kemst ekki með tærnar þar sem Jóhannes hefur hælana , " segir hann .
" Svo eru þarna mjög merkilegar myndir úr Vatnsmýrinni , konur til sýnis .
Hin nakta kona hefur alltaf verið hluti af sirkusnum .
" Kalla mig " show business " mann Benedikt hefur gert eina bíómynd í fullri lengd , Hross í Oss , sem farið hefur víða og fengið góða dóma en hún fékk meðal annars kvikmyndaverðlaun Norðurlandaráðs .
Einnig hefur hann gert tvær stuttmyndir en auk þess leikið í ýmsum leikritum , sjónvarpsþáttum og í leikþættinum margrómaða Ormstungu og Mr. Skallagrímsson svo eitthvað sé nefnt .
Hann hefur í auknum mæli snúið sér að handritagerð og leikstjórn sem og tekið sér sæti framleiðandans .
" Ég kalla mig stundum " show business " mann .
Það getur verið kostur að líta á svið sitt í breiðara ljósi .
Ég sem leikstjóri í leikhúsi fer mikið inn á verksvið framleiðandans .
Það er sama í kvikmyndum ; íslensk kvikmyndasaga er saga leikstjóra sem eru sínir eigin framleiðendur .
Í upphafi af illri nauðsyn .
En um leið er það mikill kostur .
Og í dag er þetta mjög algengt og regla fremur en hitt .
Það er nauðsynlegt fyrir mig sem leikstjóra að hafa framleiðsluvald til að geta tekið stórar ákvarðanir .
Þegar þarf að velja eða fórna á leiðinni .
Peningar stjórna líka hinum listrænu ákvörðunum , " útskýrir Benedikt .
" Ég hef alltaf verið einhvers konar framleiðandi minna verka og ég ætla mér að vera líka framleiðandi fyrir aðra , það er líka leiðin fyrir mig til að lifa af á milli verkefna .
Ég lifi á ekki á því að gera eina mynd á fimm ára fresti , " segir Benedikt sem vill einbeita sér að kvikmyndagerð .
" Þetta er spurning um að ná árangri , þá vill maður ganga alla leið .
Og þetta er þá leiðin , að halda sér í bransanum , " segir hann um hlutverk sitt sem framleiðandans .
Þú ert ekki í mjög tryggu starfi , launalega séð .
" Nei , guð minn góður .
Ég er búinn að vera bóhem-listamaður í 19 ár .
Ég var eitt ár með árs samning , annars horfir maður inn í eyðimörkina , tekjulaus .
Eftir þetta eina ár fékk ég angistarkast en þá mundi ég að þannig hafði þetta alltaf verið .
Við hjónin höfum stundum klappað hvort öðru á öxlina .
Við höfum náð að lifa þetta af og erum ekki mjög skuldsett .
Ég á alltaf einleik sem ég get dustað rykið af , " segir hann .
Vonbrigði að fá ekki styrk hérlendis Hross í Oss er hans stærsta kvikmyndaverkefni hingað til .
" Hún fékk heldur betur vængi .
Ég er í framhaldi af því að undirbúa mína næstu mynd sem ég kalla Fjallkona fer í stríð .
Handritið er eftir mig og Ólaf Egil Ólafsson .
Fjármögnun gengur mjög vel erlendis en öllum að óvörum kom smá babb í íslenska bátinn .
Við fengum fyrst já frá ráðgjafa sjóðsins enda virðast menn vera nokkuð ánægðir með handritið bæði hér og erlendis en síðan fengum við nei frá kvikmyndasjóðnum sjálfum .
Sem þýðir að myndin verður ekki tekin upp fyrr en sumarið 2017 .
Þetta voru auðvitað vonbrigði en það er ekkert réttlæti í listum .
Það sem er ánægjulegt er hvað ég virðist vera heit kartafla í útlöndum .
Ég er kominn með tvo stóra styrki í Frakklandi , auk media þróunar styrks .
Svo er búið að selja dreifingarréttinn fyrirfram en þetta verður auðvitað dýr mynd .
Við erum að tala um " action " mynd , " segir Benedikt .
" Ég mun líklega geta gert myndina með eða án kvikmyndasjóðs en ekki fyrr en næsta sumar .
Vonandi með .
Því auðvitað vil ég að mitt fólk sé með og að við getum verið stolt af þessu saman .
" Að hlúa að listum í landinu " Ég hafði alltaf ímyndað mér að við værum öll í sama liði .
Í ljósi síðustu uppljóstrana í pólitík er maður farinn að efast um það .
Þá fer maður að sjá í öðru ljósi allar stórar ákvarðanir sem hafa verið teknar um forgangsröðun .
Með framlagi til menningar , hvort sem það er kvikmyndir eða leikhús eða annað , er verið að hlúa að almenningshagsmunum .
Það er verið að gera líf okkar ríkara ; merkingarbærara .
Svo auðvitað eru erfiðir tímar , maður skilur það .
Ég mun gera þetta allt öðruvísi þegar ég verð menntamálaráðherra , " segir Benedikt í gríni .
Nú er sagt að þú hafir móðgað menntamálaráðherra , Illuga Gunnarsson , í ræðu þinni þegar þú tókst við Kvikmyndaverðlaunum Norðurlandaráðs á sínum tíma .
" Já , ég veit það ekki , ég efast um að það sé rétt túlkun .
Ég var mjög kurteis .
En menn auðvitað reiddust , ég tók af þeim partíið .
Af því að mér fannst þeir ekki eiga það skilið .
" Danska konan svífst einskis Það er ýmislegt á teikniborðinu hjá Benedikt .
" Ég er svo sem með nóg af hugmyndum , " segir hann og telur upp langan lista .
" Sem framleiðandi er ég orðinn partur af næstu mynd Ara Ergis Magnússonar , Sturlungaöld um aldir alda .
Stórhættuleg kvikmynd sem verður frumsýnd fljótlega .
Svo langar mig að gera aðra heimildamynd um Sturlungu í samstarfi við Margréti Jónasdóttur .
Hún verður um uppgang Hvamm-Sturlu .
Þetta er svona Sturlungageðveikin sem ég verð að losa mig við .
Og svo er ég með barnamynd tilbúna , bíómynd .
Einnig er það sjónvarpssería sem ég ætla að kalla : Danska konan .
Hún er um danska konu sem tekur yfir fjölbýlishús , svífst einskis að kenna meðborgurum sínum skandínavíska hugsun og innleiða velferðarkerfið í sínu litla samfélagi .
Og er algerlega grensulaus .
Ég er náttúrulega kominn með konu í það aðalhlutverk , " segir Benedikt og á þá að sjálfsögðu við eiginkonuna Charlotte Bøving .
Er persóna konunnar byggð á henni ? Benedikt hlær og svarar : " Nei , það má ekki segja það .
Þá á ég ekki góða daga ef það kemur fram .
Þú mátt segja að ég hafi harðneitað því ! " Ég spyr nánar um kvikmyndina Fjallkona fer í stríð .
" Hún er mjög dramatísk , fullt af eltingarleikjum , drónum og þyrlum .
Hún gerist í Reykjavík og á hálendinu .
Búið er að velja þær tvíburasystur Hörpu og Ástu Arnardætur til að leika stór hlutverk í myndinni .
Þetta er tvíburadrama .
Myndin er " umhverfisþriller " .
Það er ekkert blóð , engar byssur , ekkert kynlíf og enginn dauði í henni , " útskýrir hann .
Er hún fyndin ? " Hún er alla vega ekki óskemmtileg .
Grín og alvara , ég er ekki neitt að pæla í því .
Grín er aukaafurð í minni vinnu af því að þannig sögumaður er ég bara .
" Þurfum að breyta lífstílnum Umhverfismál myndarinnar og á Íslandi ber á góma .
" Myndin fjallar um umhverfismál og baráttuna um hálendið .
Ekki síst í ljósi loftslagsbreytinga .
Þrýstingurinn á að virkja allt í tætlur mun aukast enn meir .
Þetta er svo stórt mál að það er í raun allt annað algjört smámál .
Við erum að stefna á einhverja katastrófu eins og risaeðlurnar upplifðu og það sem við þurfum að gera er svo stórt .
Við þurfum að breyta lífsstíl okkar .
En við sem neytendur erum vanmáttug .
Þetta verður að gerast að vanda framleiðandans , og til þess höfum við ríkisvaldið .
Þetta er stríðsástand , " segir Benedikt sem er umhugað um framtíð landsins .
" Stjórnmálamaður framtíðarinnar er maður sem segir : ef þið kjósið mig , þá fáiði minna af öllu .
En það sem þið fáið , það mun endast betur .
Og betur fyrir börnin ykkar .
Þið verðið að borða minna kjöt , ferðast minna og hægar og þið þurfið að leggja meiri vinnu á ykkur í því hvernig þið gangið um .
Þetta er ekki einu sinni spurning um næstu kynslóð , þetta er að gerast núna , " segir Benedikt .
Þú hefur ekki tíma bara til að hella þér út í pólitíkina ? " Nei , ég er listamaður og sögumaður .
Það er mín pólitík .
" 