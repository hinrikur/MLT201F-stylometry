Stephen Curry Einn besti körfuboltaleikmaður heims um þessar mundir , ef ekki sá besti , lætur ekki mikið yfir sér .
Hann er hvorki þrútinn af vöðvum né gnæfir yfir keppinautana .
Það væri of langt gengið að segja að hann væri væskilslegur að sjá , hann virkar einfaldlega venjulegur .
Engu að síður virðist hann geta prjónað sig að vild í gegnum varnir andstæðinganna og aldrei hefur önnur eins þriggja stiga skytta spilað í bandaríska körfuboltanum .
Sumir segja að hann sé besta skytta allra tíma .
Stephen Curry hefur átt stjörnutímabil og lið hans , Golden State Warriors , hefur verið með eindæmum sigursælt .
Síðasta umferð fyrir úrslitakeppni var leikin á miðvikudag og með sigri sínum á Memphis Grizzlies setti liðið met sem seint verður slegið .
Á tímabilinu sigraði liðið í 73 leikjum og tapaði aðeins níu .
Gamla metið settu Michael Jordan og félagar í Chicago Bulls þegar þeir sigruðu í 72 leikjum og töpuðu 10 tímabilið 1995-1996 .
Sú var tíðin að lið Golden State var haft í flimtingum .
Þegar Curry kom til Golden State árið 2009 – hann var valinn sjöundi í leikmannavalinu – hafði liðið ekki komist í úrslitakeppnina síðan 1995 og það breyttist ekki fyrstu þrjú árin hans í deildinni .
Nú er öldin önnur .
Golden State varð meistari í fyrra og Curry var valinn mikilvægasti leikmaður úrslitakeppninnar .
Liðið hefur leikið enn betur í ár og virðist óstöðvandi .
Óhjákvæmilegt var að liðið yrði borið saman við lið Chicago Bulls fyrir 20 árum eftir sigurgönguna í vetur .
Til þess að standast þann samanburð dugir Curry og félögum ekkert minna en meistaratitill .
Þar hjálpar til að Steve Kerr , þjálfari Golden State , var leikmaður Bulls þegar liðið sló metið og varð meistari á sínum tíma .
Reynsla hans segir til sín .
Eltingaleikurinn við metið hefur hins vegar gert það að verkum að mikið álag hefur verið á lykilleikmönnum , sem ella hefðu verið látnir hvíla til að safna kröftum fyrir úrslitakeppnina .
Hvort það mun há Curry og liðsfélögum hans þegar á hólminn er komið er óráðið en árangurinn í vetur verður ekki tekinn frá þeim .
kbl@mbl.is Listræna hliðin Listdans Steph Curry er tignarlegur á velli og allt sem hann gerir virðist áreynslulaust .
Dagblaðið The New York Times fjallaði í nóvember um hina listrænu hlið á leik Currys og sagði hann líkan ballettdansara .
" Þegar ég horfi á Steph tek ég helst eftir ótrúlegri samhæfingu handa , fóta og hvernig hann fer með boltann , " sagði Taras Domitro , aðaldansari hjá ballett Helga Tómassonar í San Francisco , í viðtali við blaðið .
" Við notum ekki bolta , við erum með konu .
En hann rekur boltann eins og við höndlum konu á sviðinu .
" Körfubolti í blóðinu Eplið og eikin Stephen Curry fæddist í Akron í Ohio 14. mars 1988 .
Hann vakti fljótlega athygli fyrir körfuboltahæfileika sína og blómstraði með liði Davidson-háskóla .
Hann byrjaði að leika með Golden State 2009 .
Curry á ekki langt að sækja áhugann á körfubolta .
Faðir hans , Dell Curry , spilaði í NBA í 16 ár , lengstum með Charlotte Hornets þar sem hann lýsir nú leikjum í sjónvarpi .
Hann var afbragðs þriggja stiga skytta , þótt sonurinn sé föðurbetrungur .
Dell Curry er stigahæsti leikmaður Charlotte frá því liðið var stofnað .
Steph Curry á tvö systkini .
Yngri bróðir hans , Seth , leikur einnig í NBA , spilar fyrir Sacramento Kings .
Systir hans , Sydel , leikur blak í háskóla .
Bræðurnir fóru iðulega á æfingar með föður sínum og æfðu sig að skjóta bolta á körfu .
Vændur um að gera íþróttina leiðinlegri Eins og farsótt Þriggja stiga skotið er aðalsmerki Stephs Currys .
2014 bætti hann metið í skoruðum þristum í fyrsta skipti , sló það aftur í fyrra og stórbætti það í ár .
Á þessu tímabili setti hann 402 þriggja stiga skot .
Í fyrra skoraði hann úr 286 skotum .
Flestir dást að skotfimi hans , en öðrum þykir nóg um og segja að þristarnir séu að eyðileggja leikinn .
" Það sem byrjaði sem kláði breyttist í útbrot , varð að sjúkdómi og er nú farsótt , " skrifaði dálkahöfundurinn Bernie Lincicome í Chicago Tribune fyrir mánuði .
" Við skulum bara nefna nafnið .
Stephen Curry .
" Lincicome segir að þriggja stiga skotið hafi verið búið til fyrir þá , sem gátu ekki stækkað nógu mikið , voru ekki nógu flinkir að drippla , gátu ekki keyrt af nægum krafti að körfunni eða voru ekki nógu fljótir .
Nú sé ekki lengur neitt sérstakt við að hitta af löngu færi .
Körfuboltinn hafi lifað af ýmis skeið , tíma Jordans , Wilts og Dr. J , en tími Currys sé minnst spennandi , sama hvað oft sé rakið í andakt hvað hann hitti úr mörgum þriggja stiga skotum á kvöldi .
