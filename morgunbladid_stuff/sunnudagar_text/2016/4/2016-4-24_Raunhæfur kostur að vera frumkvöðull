Blaðamaður og ljósmyndari : Ásdís Ásgeirsdóttir asdis@mbl.is Það var gaman að heimsækja Völu í höfuðstöðvar Plain Vanilla .
Hún er hress , orkumikil og lífsglöð og eins og hún segir sjálf , mjög markmiðadrifin .
Hún virðist bæði fá góðar hugmyndir og framkvæma þær enda sannur frumkvöðull .
Það verður gaman að sjá hverju hún tekur upp á í framtíðinni .
Valgerður Halldórsdóttir , ávallt kölluð Vala , er ung kona á uppleið .
Hún er verkfræðimenntuð en stjórnar nú þróunarvinnu við QuizUp-leikinn hjá Plain Vanilla og er þar einn af fimm yfirmönnum .
QuizUp mun brátt verða að sjónvarpsþætti í Hollywood , sem Vala bindur miklar vonir við .
Í frítímanum hendist Vala upp á fjöll með kærastanum , annaðhvort á hjóli eða á skíðum .
Litagleðin ræður ríkjum í höfuðstöðvum Plain Vanilla á Laugavegi .
Ungt fólk er þar að vinna í hverju horni ; sumir virðast vera í tölvuleikjum og nokkrir eru í klippingu .
" Já , það er verið að klippa fólk í dag , " segir viðmælandinn minn , Vala , eins og ekkert væri sjálfsagðara en að fá hárgreiðslumeistarann til sín í vinnuna .
En þetta er enginn venjulegur vinnustaður því þarna vinnur fólk við að fá góðar hugmyndir og sjálfsagt er þetta frábær hugmynd og góð sparnaðarleið .
Markmið á þrítugsafmæli Við fáum okkur kaffi og ég byrja á viðkvæmri spurningu ; um aldur konu .
Vala segist vera nýorðin 31 árs sem var að hennar sögn erfiðara en að verða þrítug .
" Mér fannst mjög spennandi að verða þrítug , þá fór ég í djúpa lífsskoðun , " segir Vala sem bjó til langan lista af hlutum sem hún ætlaði að klára á því ári .
" Ég er mjög markmiðadrifin , " segir hún en hún er vön að gera lista í upphafi hvers árs .
Þrítugsafmælislistinn var enn lengri en venjulega en á honum var m.a. að hlaupa heilt maraþon .
Hún lét verða af því síðasta haust og hljóp New York-maraþonið .
" Það var geðveikt ! " segir Vala sem hljóp á 3 klst. og 36 mínútum .
" Það var svo gaman að hlaupa í gegnum öll hverfin .
Í hverju hverfi komstu inn í nýtt umhverfi og nýja upplifun .
Þegar maður fór í gegnum blökkumannahverfi var geggjað stuð og tónlist og þegar maður fór í gegnum Gyðingahverfið var alveg þögn .
Og þegar maður kom inn á Manhattan var það alveg " crazy " .
Ég mæli með þessu , þetta er algjör upplifun , " segir hún .
" Ég fór líka í Wow-ið með mjög skemmtilegum konum , " segir Vala og á við Wow-hjólamaraþonið um Ísland .
Hún náði þessum og fleiri markmiðum og vissi varla hvað hún ætti að gera þegar árinu lauk .
Draumasumar ungmenna Vala er iðnaðarverkfræðingur og útskrifaðist það örlagaríka ár , 2008 .
" Ég útskrifaðist um vorið og fór að vinna á verkfræðistofu um sumarið og vann þar þegar allt hrundi .
Mér var sagt upp í kringum áramótin .
En ég hef nú alltaf sagt það að þetta er það besta sem hefur komið fyrir mig .
Annars hefði ég kannski ílenst þarna og dregist inn í þennan heim .
Þetta voru svo fyndnir tímar .
Allir misstu vinnuna og þetta var virkilega skemmtilegt sumar fyrir fólk á okkar aldri .
Það voru allir annaðhvort enn á launum en ekki að vinna eða komnir á atvinnuleysisbætur þetta sumar 2009 .
Það var einhver kæruleysisandi í gangi .
Þetta var virkilega gott sumar , " segir hún og hlær .
Heilaspuni seldist upp En það kom að því að alvaran tók við og Vala dó ekki ráðalaus .
Hún og vinkona hennar , Sesselja Vilhjálmsdóttir , tóku höndum saman og gerðust frumkvöðlar .
" Það var enga vinnu að fá og allir að fara út í nám en okkur langaði að gera eitthvað geggjað saman .
Þá byrjuðum við að leggja drögin að spilinu , Heilaspuna .
Við gerðum það á mettíma þarna um haustið og það kom út fyrir jólin 2009 , " segir Vala en spilið sló í gegn og seldist upp strax .
Þær höfðu aldrei áður komið nálægt slíkri vinnu .
Hugmyndin kviknaði út frá áhugamálunum .
" Við vorum í spilaklúbbi , báðar spilamanneskjur .
En svo var þetta bara " brainstorming " um hvað við gætum gert og hvað myndi virka .
Við vorum með alls konar hugmyndir en duttum niður á þetta , " segir Vala en þær stöllur gengu um með eitt skrifað A4-blað til að kynna hugmyndina fyrir ýmsum fyrirtækjum .
" Við náðum að selja fyrir framleiðslukostnaði frekar fljótt , án þess að vera byrjaðar að framleiða , " segir hún en spilið seldist upp á hálfum mánuði .
" Þetta var kveikjan að næstu verkefnum , " segir Vala en þær Sesselja störfuðu saman í rúm þrjú ár og stofnuðu tvö fyrirtæki , Matador Media og annað í kringum app sem heitir Kinwins .
Kvikmynd um frumkvöðla Eftir Heilaspunaævintýrið langaði þær að færa sig meir út í tæknina .
" Þá datt okkur í hug að gera þessa mynd um unga frumkvöðla í tæknigeiranum .
Eiginlega var eini tilgangur þeirra myndar sá að þá fengum við að hitta allt þetta fólk sem við gætum spurt hvernig við ættum að gera þetta ! Og fá dálítið " inspó " .
Við ferðuðumst um Evrópu og Bandaríkin og fengum viðtöl við ótrúlegustu hetjur .
Svo komum við heim og bjuggum til " trailer " og settum á Kickstarter .
Það gekk svona ótrúlega vel , það verður bara einhver sprengja þar .
Það varð einhver sjúklegur áhugi á þessari mynd sem við ætluðum bara að henda í smá vídeó og setja á netið .
Við ætluðum ekkert að gera svona mikið úr þessu , þetta var meira svo við gætum ferðast , " segir Vala brosandi .
" Þá skynjuðum við þennan svakalega áhuga á þessu og áttuðum okkur á að við værum með eitthvað flott í höndunum .
Við fengum fjármagn og leituðum eftir meira fjármagni til að fara aftur og taka myndina eiginlega upp á nýtt , " segir Vala .
" Þá gerðum þetta af meiri alvarleika .
" Ástríðan er nauðsynleg Í ferðinni hittu þau unga tæknifrumkvöðla og segir Vala að margir þeirra hafi gert það gott síðan þá .
Myndin hefur gengið mjög vel og hefur verið sýnd víða um heim .
" Það er svo skemmtilegt að það er verið að nýta hana mikið í kennslu í háskólum og grunnskólum út um allan heim til að kynna það fyrir krökkum að það er raunhæfur kostur að vera frumkvöðull .
Svo höfum við ferðast mikið með myndina og haldið fyrirlestra , " segir Vala sem lýsir hvað þurfi til að vera frumkvöðull .
" Það þarf að fá hugmyndina og vera ástríðufullur , það verður að vera ástríða .
Það eru hæðir og lægðir , þetta er alger rússibanareið .
Svo þarf að vera úrræðagóður , maður þarf að redda öllu .
Allt frá bókhaldinu , í tæknilegar útfærslur yfir í söluna .
Þú þarft að hugsa um allt .
" Að búa til spurningabanka Eftir heimildarmyndina héldu þær stöllur áfram að þróa og framkvæma sínar hugmyndir .
" Þarna fengum við mikið " inspó " og vorum samhliða þessu að vinna að okkar eigin fyrirtæki .
Vorum að gera heimasíður og buðum upp á ýmsa þjónustu .
Og árið eftir gerðum við Kinwins sem er snjallsímaleikur , " segir hún .
" Stuttu síðar fór Sesselja í nám og ég fór til Plain Vanilla .
Það var í byrjun 2013 en þá vorum við bara sjö manns , " segir hún en nú vinna þarna sjötíu .
" Við ætluðum að búa til stærsta spurningaleik í heimi en við áttum engar spurningar í það .
Þannig að fyrsta verkefnið var að skala upp spurningabanka .
Það er ekki samið hér innanhúss heldur er það gert úti í heimi .
Við vorum í samstarfi við margar " fan " -síður , " útskýrir hún en þar fundu þau fólk sem vissi allt um ákveðin málefni .
QuizUp-hjónabönd verða til QuizUp-spurningaleikurinn hefur slegið í gegn í heiminum og tengir fólk saman .
" Eins og með Game of Thrones , það er rosalega flottur Game of Thrones-flokkur í QuizUp og er fjöldi fólks að spila það og tala saman um það , " segir hún og útskýrir fyrir blaðamanni að innan hvers flokks er hægt að finna fólk sem hefur sama áhugamál og þú og er að spila og spjalla saman .
" Fólk er mikið að kynnast þarna og það er fullt af hjónaböndum sem hafa komið út úr þessu .
Við fáum reglulega pósta frá fólki sem þakkar okkur fyrir að hafa breytt lífi sínu .
Það sé að fara að flytja til Ástralíu af því að hinn Game of Thrones-aðdáandinn sem það hefur talað við síðustu mánuði býr þar , " segir hún og hlær .
Að bylta sjónvarpsupplifun Það er margt stórt á döfinni hjá Plain Vanilla .
" Svo erum við að fara að gera sjónvarpsþátt í haust með NBC .
Þetta er svipað og Viltu vinna milljón en þetta er QuizUp .
Við erum að fara að bylta sjónvarpsupplifun af því að við ætlum að tengja saman að horfa á sjónvarp og vera í símanum þínum .
Þannig að þú getur verið að taka þátt í gegnum símann og spilað með , " segir hún en þátturinn verður sendur út beint .
Fólkið heima getur því unnið en Vala segir að ekki sé búið að þróa þáttinn endanlega .
" NBC er stærsta sjónvarpsstöð í heiminum og þeir eru að leggja allt í þetta .
Þannig að mitt starf hefur breyst mjög mikið .
Ég byrjaði í spurningadæminu og þróaði ritstjórnarteymi í kringum það .
Svo stofnuðum við skrifstofu í New York í fyrra og einblíndum á tekjur og þróun og ég flutti þangað og leiddi það starf .
Þar bjó ég í hálft ár .
En út af þættinum þá lokuðum við í New York og opnuðum skrifstofu í LA .
en þátturinn hefst í haust .
Það sem ég er að gera núna er að leiða tekjuteymið ; leita leiða til að búa til tekjur af QuizUp .
Þetta er eiginlega viðskiptaþróun .
Við erum líka í samstarfi við mörg brönd í Bandaríkjunum sem geta komið inn og átt sína spurningaflokka í QuizUp , " segir Vala sem hefur í nógu að snúast .
" Það er ekki búið að opinbera allt í kringum þetta , " segir Vala leyndardómsfull en Íslendingar koma til með að sjá um tæknilegu hliðina á þáttunum .
Vala segir að þau bindi miklar vonir við þáttinn og vonast eftir að hann muni fara út um allan heim , svipað og The Voice .
" Þetta er búið að vera ævintýralegt .
Að taka þátt í bæði hæðum og lægðum hér .
Það er ótrúlegt að taka þátt í að byggja upp fyrirtæki svona fljótt .
" Fjallaskíði nýtt áhugamál Þegar Vala er ekki í vinnunni situr hún ekki auðum höndum .
Hún situr í stjórn Sagafilm og í frítíma sínum ferðast hún um landið , annaðhvort á hjóli eða gangandi á skíðum upp brattar skíðabrekkur .
" Ég er algjört útivistarfrík .
Ég og kærastinn minn erum mjög dugleg að hreyfa okkur .
Förum oft á fjallahjólum upp á hálendi .
Og nýjasta súperhobbíið okkar er fjallaskíði .
Þá setur maður skinn undir skíði , labbar upp og rennir sér niður .
Við höfum alltaf verið bæði á snjóbretti og stunduðum það mikið en ákváðum að skipta yfir á skíði , fyrir þetta sport , fyrir svona tveimur árum .
Við erum algjörlega " húkkt " .
Svo er hægt að fara á fjöll allt árið .
Þetta er svo mikil upplifun , ég mæli sko með þessu ! Þetta er svo skemmtilegt og opnar svo margar nýjar leiðir .
Þú ert að fara á ókunnugar slóðir , kannski þangað sem enginn hefur verið áður , " segir Vala í anda frumkvöðulsins .
Að fara þangað sem enginn hefur verið áður .
