Texti og myndir Skapti Hallgrímsson skapti@mbl.is Það var ánægjuleg lífsreynsla að kynnast Naser-fjölskyldunni , Joumaa , Joumana og drengjunum þeirra fimm , sem blómstra á Akureyri eftir að hafa upplifað stríð heima í Sýrlandi og fjögur erfið ár í Líbanon .
Hugsanlega voru það örlög mín að hitta einmitt þetta fólk þegar ég falaðist eftir viðtali við einhverja þeirra sýrlensku flóttamanna sem komu til bæjarins í janúar .
Þau búa nefnilega í húsinu þar sem ég ólst upp til tíu ára aldurs ! Tilviljun ? Hjónin Joumaa og Joumana komu sem flóttamenn til Íslands síðari hluta janúarmánaðar ásamt sonum sínum fimm og 28 öðrum löndum sínum .
Þegar boðið kom stukku þau út í mikla óvissu en voru samt staðráðin í að fara um leið og færi gæfist .
Fjölskyldan er alsæl í dag á Akureyri .
Einstaka sinnum heyrist í farþegaflugvél í grennd við Oddeyrina á Akureyri .
Vinalegt hljóð frá vélum Flugfélags Íslands .
Naser-fjölskyldan frá Sýrlandi kippir sér ekki upp við það eftir að hafa upplifað skelfilegan gný herflugvéla og sprengjuárásir í kjölfarið í heimalandinu mánuðum saman .
Margir ættingjar hafa látið lífið í stríðinu og þau vita ekkert um afdrif þriggja systkina húsbóndans ; hafa ekki heyrt frá þeim í þrjú ár , þau gætu setið í fangelsi en Joumaa finnst líklegra að þau hafi verið drepin af sveitum al-Assads forseta .
Á nýju heimili þessarar glaðværu , sjö manna fjölskyldu er mikið brosað ; þar ríkir þakklæti , gleði og bjartsýni .
Fjórir mánuðir eru síðan hjónin Joumaa og Joumana komu til landsins ásamt sonum sínum fimm og 28 öðrum sýrlenskum flóttamönnum .
Tvær fjölskyldur settust að í Kópavogi en fjórar á Akureyri .
Alls fjölgaði Akureyringum um 23 þriðjudaginn 19. janúar og allir í þeim hópi virðast blómstra í höfuðstað Norðurlands .
Hinn fertugi Joumaa Naser brosir breitt þar sem blaðamaður situr í stofu fallegrar íbúðar á efri hæð í tvíbýlishúsi á Eyrinni og sýpur á rótsterku , sýrlensku kaffi með engiferkeim .
Fjölskyldan er þar öll saman komin , eiginkonan og móðirin Jumana er 35 ára , Ahmad 16 , Mohamad 15 , Amjad 14 , Mouhanad 12 og Majd er fjögurra ára .
Elsti sonurinn er nýbyrjaður í Verkmenntaskólanum á Akureyri , þrír ganga í Oddeyrarskóla og sá yngsti er í leikskóla .
Jumana vinnur heima , hana langur út á vinnumarkaðinn en vill ná tökum á íslenskunni fyrst .
Hún starfaði á snyrtistofu heima í Sýrlandi meðan lífið þar gekk sinn vanagang .
Hefur reyndar haft nóg að gera heima síðustu ár og hefur enn , með fimm stráka .
Áður en drengirnir byrjuðu í skóla höfðu allir Sýrlendingarnir , sem komu til Akureyrar í janúar , verið í mánuð á íslenskunámskeiði , bæði börn og fullorðnir .
Joumaa er nýbyrjaður að vinna hálfan daginn hjá Rafmönnum , þar sem honum hefur verið afar vel tekið og samstarfsmenn bera lof á hann .
Joumaa starfaði sem rafvirki í heimalandinu og einnig þann tíma sem fjölskyldan dvaldi í Líbanon .
" Fólkið er æðislegt " " Hann vill ekki segja gott – heldur mjög , mjög , mjög gott , " segir túlkurinn Ahmed eftir fyrsta svar húsbóndans , þegar spurt er hvernig fjölskyldan hafi það í nýjum heimkynnum .
" Við gátum ekki ímyndað okkur svona góðar móttökur og það strax frá fyrsta degi .
Fólk hér er yndislegt ; samfélagið á Akureyri hefur tekið okkur einstaklega vel , " segir Joumaa .
" Veðrið er vissulega öðruvísi en við erum vön , okkur er kalt en það jafnar sig .
Enda er miklu betra að vera kalt en í stríði .
Tungumálið er erfitt en við reynum að læra .
Það sem skiptir mestu máli er hve okkur er vel tekið og að strákarnir skuli vera komnir í skóla .
Hér eru allir boðnir og búnir til að aðstoða okkur sem var því miður ekki raunin í Líbanon , þar sem við vorum í fjögur ár , " segir fjölskyldufaðirinn .
" Fólkið er æðislegt , " skýtur Mohanad inn í , sá 12 ára .
Það er sólríkt síðdegi norður í landi .
Joumaa er kominn heim úr vinnunni , þrír sonanna – Ahmad , Amjad og Mouhanad halda senn á karateæfingu , Mohamad hefur hugsað sér að skreppa á líkamsræktarstöð .
Majd , sá yngsti , leikur sér í tölvuspili , einbeittur á stól við hlið móður sinnar .
Segja má að lífið gangi íslenskan vanagang .
" Krakkarnir er mjög gott , " segir broskarlinn Amjad þegar spurt er um skólann .
Ahmed túlkur staðfestir ánægju strákanna , og sá sem þetta skrifar upplifði hana reyndar með eigin skynfærum daginn eftir þegar hann kom við í gamla skólanum sínum .
" Við getum tekið þátt í mestöllu í skólanum .
Skiljum auðvitað ekki íslensku ennþá , það er erfitt , en kennararnir eru mjög duglegir við að beita alls konar leikjum og öðrum aðferðum til að reyna að koma okkur í skilning um hlutina , " segir Amjad .
Þegar blaðamaður drap niður fæti í Oddeyrarskóla var Amjad í heimilisfræði ásamt skólasystkinum sínum í áttunda bekk , ilmurinn var indæll enda nýbakaðir snúðar á borðum .
Strákarnir eru mjög áhugasamir og duglegir að sögn kennara og það leynir sér reyndar ekki .
Mohamad og Mouhanad spreyta sig á íslenskum orðum í einni stofunni ; eru þar tveir með kennara þá kennslustundina en halda fljótlega annað .
Æfa sig þarna á táknum sem ekki eru þekkt í arabísku .
" Ó ...
Ómar , " segir annar .
Man eftir eftir einum af nýju skólabræðrunum .
Þeir hlæja og gera að gamni sínu .
Ör , segir kennarinn og bendir á afleiðingar gamallar skeinu .
En orðið þýðir fleira ...
Þeir hrista hausinn .
En brosa ; það vörumerki bræðranna segir allt sem segja þarf .
Þrír strákanna áttu sér þann draum heima í Sýrlandi að æfa karate .
Höfðu horft á Karate kid í bíó og Bruce Lee .
" Þeir fengu ekki tækifæri til þess í Líbanon en glöddust mjög þegar stuðningsfjölskyldan sagði þeim frá æfingunum hér , " segir faðir strákanna .
Duglegir , áhugasamir og skemmtilegir , er einkunnin sem þeir fá hjá þjálfaranum .
Mikið að gera Fjölskyldan hefur haft nóg fyrir stafni frá fyrsta degi .
Rauði krossinn og starfsmenn Akureyrarbæjar aðstoðuðu hana mikið og " alltaf er eitthvað í gangi með stuðningsfjölskyldunni , " segir Joumaa .
" Það er eiginlega aldrei frí ! " segir hann og skellihlær .
Það fólk fer reglulega með Naser-fólkinu til að kaupa í matinn , hóparnir hafa farið saman á kaffihús , á veitingastað , á tónleika , á Amtsbókasafnið og svo mætti áfram telja .
" Um síðustu helgi fórum við út í sveit og skoðuðum meðal annars fjós .
Svo kemur fjölskyldan hingað í heimsókn til að athuga hvort ekki sé allt í lagi .
" Ekki leynir sér að allt er í himnalagi á heimilinu , en í Sýrlandi eru enn hörð átök og erfitt að vita af ættingjum og vinum þar .
" Það er erfitt að fylgjast með úr fjarlægð og ólýsanlega sorglegt .
Ég græt mjög oft vegna þess hvernig komið er og við hvað fólkið okkar þarf að búa .
Við höfum misst ættingja og vini ; jafnvel allt að 100 manns úr stórfjölskyldum okkar hjónanna að því er talið er , " segir Joumaa .
Einn bræðra hans komst einnig úr landi en faðir hans og nokkur systkini eru enn heima í Sýrlandi .
Móðir hans lést fyrir nokkrum árum .
" Sýrland er heimalandið og við söknum þess auðvitað en erum sem betur fer í sambandi við fjölskylduna á hverjum einasta degi , í gegnum síma eða Skype .
" Fólkið þeirra býr rétt utan við Damaskus , þar sem hættan er stöðug eins og hvarvetna í landinu .
" Öruggur staður er ekki til í Sýrlandi í augnablikinu , " segir Joumaa .
Hann missti þrjú systkini í stríðinu og fyrir fáeinum dögum sprakk sprengja skammt frá heimili fjölskyldunnar .
" Ég get ekki gert neitt nema biðja fyrir fólkinu mínu , " segir hann og dregur ekki dul á hve gríðarleg ánægja felst í því að vera kominn í öruggt skjól .
" Það er bókstaflega eins og að öðlast nýtt líf .
" Joumana og Joumaa segjast sjá mikinn mun á drengjunum sínum eftir að fjölskyldan kom til Íslands .
" Hizbollah er eins og mafía .
Strákarnir sögðu okkur frá því að stundum komu menn úr samtökunum og léku sér að því að skjóta á Sýrlendingana með rafbyssum .
Jafnaldrar þeirra voru stundum með alvöru byssur , sem er með ólíkindum .
Hér eru strákarnir ólýsanlega hamingjusamir , sem er mikil breyting , " segir faðirinn .
" Þeir brosa , sofa vel , borða vel og finnst æðislegt að vera komnir í skóla , eru við góða heilsu og geta stundað íþróttir , sem er þeim mjög mikils virði , " segir móðirin .
" Það skiptir mig miklu máli að þeir fái tækifæri til að læra eitthvað , sem stóð þeim ekki til boða í Líbanon .
Ég er ekki hrædd um þá eins og ég var á hverjum degi þar .
Það er alveg dásamlegt að sjá börnin sín blómstra svona á nýjan leik .
" Áður en stríðið í Sýrlandi braust út var líf fjölskyldunnar yndislegt , segir Joumana .
" Við höfðum það gott og vorum mjög hamingjusöm , en þegar stríðið hófst 2011 fór allt hratt á verri veg .
Það var hræðilegt að upplifa stríð og erfitt að útskýra hvernig mér leið ; ég finn ekki réttu orðin til að lýsa því .
" Fjölskyldan flutti sig fyrst í stað um set innan Sýrlands en hún segir ekki hafa verið hægt að bjóða börnunum frekar en öðrum upp á að lifa við eilífar ferðir herflugvéla yfir hverfinu og sprengjuárásir .
" Það er ekkert líf svo við urðum að fara .
" Mohamad , sem er 15 ára , var aðeins tíu ára þegar óöldin heima fyrir hófst .
" Ég man vel eftir því , " segir hann .
" Daglegt líf breyttist mikið .
Áður fórum við í skólann , vorum með fjölskyldunni og lékum við aðra krakka ; lífið var bara eins og það á að vera .
Við hættum að fara í skólann , herflugvélar voru sífellt á lofti og skotið var á hvað sem var .
Ég skildi vel hvað var í gangi og var mjög oft hræddur en yfirleitt var ekkert annað hægt að gera en fela sig .
Þess vegna er svo gott að vera komin hingað og geta byrjað upp á nýtt .
" " Hræðilegt að sjá fólk deyja " Mjad er árinu yngri .
" Ég var oft hræddur eins og bróðir minn , þegar herflugvélarnir vörpuðu sprengjum .
Það var hræðilegt að sjá fólk deyja .
" Drengirnir eru sannarlega lífsreyndir en á þann hátt sem allir vilja forðast .
Mörg tár féllu á sínum tíma og gera enn , þegar hugsað er til baka .
Strákarnir tala jafn illa um tímann í Líbanon og foreldrarnir .
" Það var auðvitað skárra vegna þess að þar voru ekki flugvélar að varpa sprengjum , en samt mjög erfitt .
Maður var hræddur við að fara út vegna þess hve margir voru vopnaðir og hve fólkinu var illa við okkur , " segir Amjad .
Ástæður þess , hve Líbanir taka Sýrlendingum illa , eru eflaust margar .
Það er auðvitað ekkert grín fyrir tæplega sex milljón manna þjóð að taka við mörg hundruð þúsund flóttamönnum .
Trúin skiptir líka miklu máli í þessu sambandi , þó frekar ætti í raun og veru að tala um pólitík , segir Joumaa .
Liðlega helmingur Líbana er múslimar og er hlutfall sjía og súnnía nokkurn veginn jafnt .
Í Sýrlandi eru súnníar hins vegar í miklum meirihluta – þar á meðal Joumaa , Joumana og synir þeirra , en forseti landsins , illmennið Bashar al-Assad , er alavíti og tengist sjíum .
Hizbollah , samtök sjía-múslíma , sem áður voru nefnd , berjast leynt og ljóst með al-Assad gegn uppreisnarmönnum .
Sjíar eru fjölmennastir á Beirút-svæðinu í Líbanon og þar segir Jouma súnnía einfaldlega ekki velkomna , en þrátt fyrir það hafi ekki verið um annað að ræða fyrir sig og sína en að fara þangað Fjölskyldan dvaldi ekki í flóttamannabúðum í Líbanon heldur leigði íbúð í höfuðborginni , Beirút .
Enginn var þó mikið á ferli , sem fyrr segir , nema Joumaaa sem sótti vinnu .
Þegar drengirnir eru spurðir um tómstundir , brosa þeir og segja : " Aðaltómstundagamanið var að vera heima ! Við fórum þó stundum niður að strönd en heimamenn sögðu okkur mjög oft að Sýrlendingum væri bannað að synda í sjónum .
" Á Akureyri er annað upp á teningnum en í Líbanon , eins og nærri má geta .
" Við elskum að vera úti , að eignast nýja vini , geta leikið okkur í fótbolta og að sá draumur skuli hafa ræst að geta æft karate .
Það er æðislegt , " segir hinn brosmildi Amjad .
" Íslendingar eru svo góðir við okkur og hér er líka svo fallegt .
Ég hef aldrei séð svona fallega náttúru , " segir Mohanad , en daginn áður en blaðamaður hitti fjölskylduna að máli fór hópurinn í útreiðartúr og Mohanad fór þá einmitt í fyrsta skipti á hestbak .
" Það var gaman .
Ég hafði séð myndir af íslensku náttúru , meðal annars hálendinu , en ég trúði því ekki að þessir staðir væru til í alvörunni ! Mér líður eins og í draumi að skoða Goðafoss og fara aðeins upp í fjöllin , alveg eins og það virðist draumur að hafa kynnst jafn yndislegu fólki og hér , í skólanum , í karateinu og annars staðar .
" Yngri strákarnir tveir í Oddeyrarskóla segja krakkana ekki sérlega forvitna til þessa um bakgrunn þeirra eða þær hremmingar sem þeir hafa þurft að þola .
Hugsanlega sé tungumálavandræðum um að kenna .
Helst sé að kennararnir spyrji en þeir geti enn litlu svarað því þeir eru heldur ekki sleipir á enskusvellinu .
Sá elsti þremenninganna , Mohamad , kveðst nokkrum sinnum hafa verið spurður en ekki getað sagt nógu vel frá .
Það lagist væntanlega þegar hann kemst inn í málið .
" Við höfum reyndar verið spurðir af hverju við borðum ekki svínakjöt og af hverju konurnar séu með slæðu , " segir svo Mohanad .
" Ég hef bara sagt að ég viti það ekki .
Við séum múslímar og þetta sé bara svona hjá okkur ! " segir hann og hlær .
" Ég hef líka verið spurður hvers vegna við borðum ekki svínakjöt og drekkum ekki vín , " segir pabbinn , og svarið er það sama ! Talandi um mat ; margt af því sem þau voru vön að snæða á heimaslóðum fæst ekki hér .
" Það er ekkert vandamál , þegar það er borið saman við stríð .
" Ófriðurinn er fólkinu eðlilega ofarlega í huga .
" Við borðum bara það sem hér er til og skoðum myndir af hinu í tölvunni ! " segir Joumaa hlæjandi .
Múslímar eru að því leyti frábrugðnir mörgum kristnum mönnum að þeir leggja mikla áherslu á bænina .
Snúa sér fimm sinnum á dag til Mekka og biðja .
" Ég spurði hvort ég gæti gert það í vinnunni ef með þyrfti og það var ekkert mál , " segir Joumaa .
Bænin er ekki löng í hvert skipti en á mismunandi tímum eftir sólargangi .
Þegar talið berst að framtíðinni segjast þau að sjálfsögðu íhuga að flytja aftur heim til Sýrlands þegar ástandið lagast .
" Það verður bara að koma í ljós .
Nú er ég kominn í vinnu en það sem skiptir mig mestu máli núna er að börnin mín séu komin í öruggt skjól , í skóla og sjái fram á gæðalíf á Íslandi , " segir Joumaa .
Betra að deyja einu sinni en á hverjum einasta degi Hjónin Joumaa og Joumana Naser voru staðráðin í því að taka fyrsta boði um dvalarstað utan Líbanon ef til þess kæmi .
Alveg sama hvar það yrði .
" Þegar Ísland var fyrst nefnt vissum við ekkert um landið en ég gúgglaði á netinu og komst að því að þetta var eyja norður í Atlantshafi , að íbúarnir væru ekki nema rúmlega 300 þúsund og að það væri kalt .
Meira að segja oft frost ! Það kom samt aldrei annað til greina af okkar hálfu en að koma hingað .
Það er miklu betra að vera kalt en vera í stríði heima hjá sér og lífið var líka slæmt í Líbanon .
Fólkið þar tók ekki vel á móti Sýrlendingum , " segir Joumaa Naser .
" Það er reyndar ekki litið á okkur sem fólk , frekar eins og hunda .
" Strákarnir eins og í fangelsi Joumaa segir þau hjón hafa verið ákveðin í því að ef ekki kæmi boð um dvalarstað einhvers staðar erlendis myndu þau reyna að komast siglandi frá Líbanon eitthvert yfir hafið , eins og Sýrlendingar hafa reynt þúsundum saman .
" Þú veist hvernig það hefur oft endað , " segir hann dapur í bragði .
Hann kveðst vissulega hafa gert sér grein fyrir hættunni en þau hafi verið tilbúin að leggja fjölskylduna í hættu .
" Það er betra að deyja einu sinni í stað þess að deyja á hverjum degi , " segir hann ákveðinn á svip .
Þetta segir meira en mörg orð um hve ömurlegt fjölskyldunni þótti lífið í Líbanon .
" Það var ekkert líf .
Þeir sem áttu peninga gátu reyndar fengið ýmsa þjónustu og fólk talar við þá en enginn ber þó virðingu fyrir Sýrlendingum og hver dagur var í raun hættulegur , ungt fólk er oft vopnað og algengt var að öllu var stolið af Sýrlendingum á götum úti ; síma , peningum , jafnvel skóm .
Og ef farið var á lögreglustöð að tilkynna ránið var bara hlegið að fólki .
" Joumaa segir ríkisstjórn landsins engu stjórna heldur ráði Hizbollah-samtökin lögum og lofum í landinu .
" Ímyndaðu þér að í þau fjögur ár sem við vorum í Líbanon voru strákarnir nánast eins og í fangelsi ; við þurftum alltaf að passa vel upp á að þeir færu ekki út eftir að farið var að rökkva og fullorðnir voru helst ekki á kreiki heldur .
" Joumana , eiginkona hans , tekur í sama streng .
" Strákarnir voru í hættu á hverjum einasta degi .
Fólkið í Líbanon hatar Sýrlendinga .
" Joumaa segir ástandið í heimalandinu hafa verið orðið þannig að fjölskyldan hafi verið nauðbeygð að halda á brott á sínum tíma .
" Við fórum til Líbanon af þeirri einföldu ástæða að þangað var styst að fara .
Hefði ég hins vegar vitað hvernig líf okkar yrði þar hefði ég aldrei farið .
Ég hefði frekar verið í stríðshrjáðu Sýrlandi , sem segir líklega allt sem segja þarf .
" 