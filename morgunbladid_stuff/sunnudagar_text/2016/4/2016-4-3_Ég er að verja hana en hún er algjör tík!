Texti og aðalmyndir Ásdís Ásgeirsdóttir asdis@mbl.is Það var hressandi að fara í heimsókn til Önnu Svövu .
Hún er opin , skemmtileg og hláturmild og hefur skemmtilega sýn á lífið .
Hún tekur sjálfa sig ekki of hátíðlega , enda grínisti .
Það var auðvelt að tala við hana um lífið og tilveruna og vorum við farnar að deila kökusneið og bera saman bækur okkar eftir stutt kynni .
Anna Svava Knútsdóttir er móðir , uppistandari , handritshöfundur , grínleikkona og ísbúðareigandi .
Grínþátturinn Ligeglad er kominn í loftið en þar fer Anna Svava á kostum sem misheppnaða persónan Anna uppistandari sem fer til Köben til að " meika " það .
Þátturinn gæti hneykslað suma en skemmt öðrum því Anna í Ligeglad er óþolandi , heimsk og vond að sögn Önnu Svövu .
Það var bjart yfir Önnu Svövu en hún fagnaði 39 ára afmæli daginn sem viðtalið var tekið og bauð mér að deila með sér dýrindis súkkulaðihráköku í tilefni dagsins .
Anna Svava hefur frá mörgu að segja enda er líf hennar búið að vera viðburðaríkt , ekki síst síðustu fjögur árin .
Á þessum tíma kynntist Anna Svava manni sínum Gylfa Þór Valdimarssyni , eignaðist sitt fyrsta barn , tvo stjúpsyni , opnaði eina vinsælustu ísbúð bæjarins með manni sínum á milli þess sem hún skrifaði handrit og skemmti fólki með uppistandi .
Grínþátturinn Ligeglad er nýjasta afurð ímyndunarafls hennar en þar segir frá uppistandaranum Önnu sem fer til Köben til að meika það .
Grenjaði allan daginn Anna Svava er þessa dagana að njóta þess að vera nýbökuð móðir , en drengurinn Arnar Orri er nýorðinn eins árs .
Hún segist hafa undirbúið sig vel fyrir komu hans og meðal annars lesið allt sem hún komst yfir og horft á hvern einasta þátt af One born every minute .
En ekkert gat búið hana undir þessa fyrstu mánuði eftir fæðingu drengsins .
" Ég fór alveg yfir um .
Fór á geðtöflur og er fyrst núna að hætta á þeim .
Ég var búin að gera allt sem ég vildi í 38 ár og svo bara kemur hann og hann svaf aldrei meira en tvo tíma í einu í þrjá mánuði .
Það voru hundrað manns sem vildu hjálpa mér en ég ætlaði að gera þetta eins og allar aðrar konur .
En geðtöflurnar björguðu mér .
Ég var geðveik , bara alveg geðveik .
Kvíðin og " paraoid " .
Ég bara grenjaði allan daginn .
Líka þótt ég væri að horfa á eitthvað skemmtilegt , þetta var líkamlegt .
Svo bara hékk ég yfir vagninum þegar hann var sofandi , " segir hún .
" Þarna kemur einhver einstaklingur sem maður ber ábyrgð á og ég var búin að bíða eftir honum lengi .
Ég var búin að ímynda mér hvað það væri yndislegt að vera mamma en svo var þetta bara hræðilega erfitt .
En núna fyrst er ég bara : hann mun lifa þetta af .
Þetta var bara almenn móðursýki ! " segir Anna Svava og hlær dátt , enda farin að sofa heilu næturnar loksins og njóta sín í móðurhlutverkinu .
Svo mikið að hún vill gjarnan bæta við barni .
Allir grínarar óöruggir Anna Svava ætlaði sér aldrei að verða leikkona og kannski enn síður grínisti .
Hún er alin upp í Fossvogi og gekk þar í skóla en segist aldrei hafa verið í leiklist sem barn og unglingur .
Ég spyr hvort hún hafi verið byrjuð í gríninu á unga aldri .
" Það er sagt að allir grínarar séu svo meðvirkir og óöruggir og vilji láta alla líka vel við sig .
Það er alla vega einkennandi fyrir mig og örugglega marga .
Ég man að ég átti það alveg til að finnast það æðislegt ef fólk hló að mér , þá vissi ég að það fílaði mig .
En ég var kannski stundum leiðinleg að gera grín á kostnað annarra , " segir hún og hlær .
" En það var ekki fyrr en á síðasta ári í leiklistarskólanum sem einhver sagði að ég væri fyndin , " segir hún .
" Ég er aldrei góð í að leika neitt dramatískt .
" Leikhúsið á mann Það var ekki fyrr en hún var í bókmenntafræði í Háskóla Íslands sem áhuginn kviknaði þegar hún sótti námskeið í leiklistarsögu en þar var stofnaður leikhópur .
Í kjölfarið fór Anna Svava í leiklistarskólann og þaðan lá leiðin til Akureyrar .
Hún lék þar með leikfélaginu í eitt ár og fannst það erfitt .
" Leikhúsið á mann .
Maður er að vinna allan daginn frá kl. 10-4 og svo sýna fimm kvöld í viku og meira um helgar , " segir hún en þar lék hún meðal annars í alvarlegu hlutverki í Músagildrunni .
" Ég var ekki góð í því ! " segir hún og skellihlær .
" Mér leið ekkert sérstaklega vel í því hlutverki , þurfti að grenja allan tímann , " segir hún .
Ég bendi á að það hefði verið tilvalið hlutverk þegar hún var í fæðingarþunglyndinu .
" Já , það hefði verið geðveikt ! " segir hún skellihlæjandi .
" Þetta var ótrúlega töff vinna .
Og ég hugsaði þá , ef ég get verið að vinna í einhverjum veislum og fengið jafn mikið eða meira borgað , og get notað daginn í að skrifa , ætti ég að gera það .
Ég gat skemmt um helgar og fengið tvöföld mánaðarlaun miðað við hitt .
Þannig að auðvitað gerði ég það .
" Þú vildir semsagt vera þinn eigin herra , stjórna þér sjálf ? " Já , einmitt ! Nú fæ ég aldrei vinnu lengur úr því þú segir þetta ! " segir hún og hlær .
Mið-Ísland skemmtilegast í heimi Handritsskrifin byrjaðu hjá Önnu Svövu þegar hún skrifaði Dagbók Önnu Knúts .
" Ég var að vinna með Gunnari Birni sem ég hef unnið með við nokkur skaup og ég var að skrifa leikrit sem endaði sem stand-up , " segir hún en upp úr því fór fólk að biðja hana um að skemmta í veislum og taka að sér veislustjórn .
Í fjóra vetur hefur Anna Svava staðið á sviði ásamt Ara Eldjárn , Jóhanni Alfreð , Birni Braga og Dóra DNA í Mið-Íslandi .
" Það er svo gaman , skemmtilegast í heimi .
Það er svo gaman þegar fólk er komið til að horfa á uppistand .
Það er að skemmta sér og er komið til að hlæja , " útskýrir Anna Svava .
Ég spyr hvort hún fái ekkert leiða á að segja alltaf sömu brandarana .
" Jú , en þess vegna verður maður alltaf að gera eitthvað nýtt , ég myndi aldrei fara lengur en þrjá mánuði með sama efni .
Hún segist ekki vera með sviðsskrekk eftir að hún er komin á svið þótt það beri á honum áður .
" Þá er bara svo gaman .
Hefurðu prófað þetta ? Þetta er æðislegt .
Þetta er eins og að fara í tívolítæki , maður stressast í röðinni en svo er þetta rosalega skemmtilegt .
Það hefur auðvitað nokkrum sinnum komið fyrir að salurinn er hræðilegur en þá segir maður bara , hvað er að ykkur ? Eruði sofandi eða eitthvað ? Maður lendir bara í alls konar , " segir hún .
Hún segist vera nánast hætt í veislustjórnun .
" Nú er ég komin með lítið barn og fyrirtæki , " segir hún .
Anna Svava hefur unnið að ýmsu síðustu árin og má nefna grínþættina Hæ Gosa og við teiknimynd Hugleiks Dagssonar , Hullaþættina , og skrifað fyrir nokkur áramótaskaup svo eitthvað sé nefnt .
" Jarðar " manninn sinn í uppistandi Hugmyndir að gríni fær Anna Svava af því að tala við fólk .
" Eins og að við sitjum hérna tvær að ræða saman er eitthvað pottþétt sem ég á eftir að tala um seinna , " segir hún og það er ekki laust við að ég svitni aðeins .
Annars segir hún að Gylfi sé henni endalaus uppspretta gríns .
" Tvo síðustu vetur hefur uppistandið snúist um Gylfa og barnið .
Gylfi er með rosa mikið af bröndurunum , " segir Anna Svava og nefnir dæmi af því að hún hafi sagt að hann væri með stærri brjóst en hún sem hafi komið sér vel þegar hún hætti með soninn á brjósti .
Ég spyr hvernig hann taki þessu .
Anna Svava hlær hátt .
" Ég jarða hann alveg í uppistöndum .
Hann hittir stundum fólk sem segir : þú veist hvað konan þín er að segja ? Mömmu er ekki sama þannig að ég verð að nota Gylfa , " segir hún .
" Ég auðvitað ýki allt en fólk af hennar kynslóð heldur að fólk trúi þessu , " útskýrir hún og hlífir því móður sinni .
Anna Svava gerir mest grín að sjálfri sér en það þýðir ekki endilega að aðrir megi það .
Hún segir að Gylfi tali um að ekki megi gera grín að henni , hún taki því ekki vel .
Ef hann gerir grín að henni fái hún bara tár í augun en segir að sitt grín á hans kostnað sé annað mál .
" Þá er ég bara í vinnunni .
Ef einhver væri að gera grín að mér uppi á sviði myndi ég geta tekið því , " útskýrir hún .
Fékk að vera manneskja aftur Þættirnir Ligeglad voru teknir upp á fjögurra vikna tímabili síðastliðið haust og segir Anna Svava vinnuna hafa verið mjög skemmtilega .
" Ég var mjög kvíðin að fara enda var ég nýbyrjuð á þessum töflum ; nýhætt að grenja .
Ég trúði ekki að ég væri að fara í þessar tökur .
En Gylfi bauðst til að koma út með strákinn og þá hætti ég með hann á brjósti .
Þetta var bara stórkostlega gaman ! Og frelsið , ég fékk bara að vera ég sjálf , vera manneskja aftur , ekki bara mamma , " segir Anna Svava .
" Það var ótrúlega góð stemning úti , " segir hún og leggur áherslu á að þættirnir séu samvinna margra .
" Þetta er svo mikið " teamwork " að vera í svona litlu " crew " , það er svo gaman .
Við búum saman , borðum saman og það hafa allir miklu meira að segja , " segir Anna Svava og segir hún að það hafi verið hlustað á álit allra um hvað væri fyndið eða ekki fyndið .
Þættirnir eru skrifaðir fyrirfram en Anna Svava segir að mikið sé spunnið á staðnum .
Anna Svava segir að dvölin í Kaupmannahöfn hafi frekar tekið á Gylfa en hann var oft einn að sinna litla drengnum sem þá var sex mánaða .
Honum hafi leiðst aleinum á hótelherberginu .
" Maðurinn minn er nefnilega ofvirkur .
Hann getur ekki setið kyrr í eina sekúndu , þannig að þetta átti ekkert vel við hann , " segir hún .
Ert þú ekkert ofvirk ? " Nei , ég held ekki .
Eða jú örugglega ! Við eigum bara mjög vel saman , við erum alltaf að bralla eitthvað og gera eitthvað .
Við erum að gera íbúð úti í bílskúr núna .
Það þurfti bara verkefni fyrir Gylfa , hann þarf alltaf að vera að gera eitthvað , bora eða eitthvað , " segir hún .
Ligeglad um Önnu í Danmörku Nýjasta útspil grínistans Önnu Svövu er þátturinn Ligeglad sem RÚV hefur tekið til sýninga og virðast viðtökurnar vera vonum framar .
Ég spyr um aðdragandann .
" Við Arnór Pálmi Arnarson , leikstjórinn , kynntumst þegar við vorum að vinna við Hæ Gosa .
Og við höfum skrifað mikið saman og einu sinni vorum við bara heima að hanga og þá fékk ég þessa hugmynd .
Að gera þátt þar sem ég er að ferðast í Danmörku að meika það , " segir hún en hugmyndin varð ekki strax að veruleika því ýmislegt annað í lífinu gekk fyrir , eins og að eignast barn .
" Við erum búin að skrifa þetta þrisvar sinnum og svo kom barnið , " segir hún en með henni í Ligeglad leika Helgi Björnsson og Vignir Rafn Valþórsson .
" Hann er besti vinur minn , Vignir , " segir hún .
Ég spyr hvort hún sé að leika sjálfa sig eða karakter sem hún hefur þróað en báðar heita þær Anna og eru uppistandarar .
" Já , þetta er kannski svolítið líkt uppistandskarakternum mínum .
Hún er bara svolítið vitlaus og inn við beinið er hún ógeðslega óörugg og líður illa .
Drekkur allt of mikið og langar að einhver elski sig .
Sem er líka hluti af mér , þegar ég var ein í sex ár var ég bara alltaf að djamma og leita að kærasta .
Skilurðu , við höfum öll verið þarna .
En hún er bara ennþá þar .
Þetta er bara önnur útgáfa af mér .
Þetta er bara ég fyrir nokkrum árum , " segir hún og skellihlær .
" Ég segi ekki svona dónalegt við fólk en hún bara veit ekki betur .
" Getur alltaf varið hina Önnuna Eftir fyrsta þáttinn af Ligeglad hefur fólk verið að tjá sig á samfélagsmiðlum og er meirihluti ánægður , segir Anna Svava .
" Ég hef bara heyrt sjúklega gott en aðeins of mikið því ég verð smá stressuð að þetta myndi þá falla , skilurðu , " segir hún .
" Á twitter var 95% jákvætt .
" Uppistandarinn Anna í Ligeglad er ekkert sérlega góð við Vigni vin sinn , bendi ég henni á .
" Já , en ég er skotin í honum og þetta er vinur minn .
Ég varð að losna við hana ( kærustu Vignis ) .
Ég er bara að hugsa um Vigga ! " Hún skellir allt í einu upp úr .
" Ég get alltaf varið hana ! Ég er að verja hana en hún er algjör tík ! En hún er búin að fitna ógeðslega mikið og kúkaði á sig í uppistandinu .
Vorkennirðu henni ekki smá ? " spyr hún mig .
Ég umla eitthvað og hún heldur áfram .
" Maður fær líka samúð með henni , hún er svo misheppnuð , " segir Anna Svava en hún segir að þau hafi rifist mikið um það hversu langt þau ættu að ganga með persónuna Önnu , hversu mikil tík hún ætti að vera .
Ég nefni að persónan sé frekar óþolandi .
" Bíddu bara , þú átt eftir að hata hana .
Hún er ótrúlega óþolandi .
Hún er samt skemmtileg en ég myndi ekki treysta henni , algerlega ekki , " segir Anna Svava um Önnu .
Helgi Björnsson leikur " sjálfan sig " .
" Ég held hann verði aldrei kallaður annað núna en Helgi fucking Björnsson , " segir Anna Svava og hlær .
" Þetta er eins og með Önnu , Helgi er ekkert svona .
Viggi er ekkert svona , " segir hún .
" Mér finnst flott hjá Skarphéðni á RÚV að taka sénsinn á svona þætti , " segir hún en mörgum mun finnast þættirnir fara yfir strikið .
Það er spurningin , hvar er strikið hjá þér ? Fólk þarf þá ekkert að horfa , " segir Anna Svava en hún er sjálf mjög ánægð með þættina .
Segja má að þetta sé nokkurs konar fjölskylduverkefni því bróðir hennar , Arnar Knútsson hjá Filmus , framleiðir þættina ásamt Karli Pétri Jónssyni .
Ísbúðin Valdís sló í gegn Talið berst að ísbúðinni Valdísi sem þau Gylfi eiga og reka saman .
Það er ævintýri sem hana óraði ekki fyrir að myndi vinda svona upp á sig .
Anna Svava byrjar á byrjuninni .
Hún segir frá því að Gylfi hafi búið í Danmörku í áraraðir og starfað þar sem kokkur .
Hann hafi svo skilið og flutt heim með annan af tveimur sonum sínum .
" Hann var atvinnulaus þegar ég kynntist honum , bjó hjá mömmu sinni og pabba í Keflavík .
Svaf í gamla herberginu sínu með strákinn uppi í hjá sér , " segir hún og hlær .
" Hann keyrði um á litlum bíl eins og hárgreiðslukonur eiga .
" Hún segir hann hafi þá fengið þá hugmynd að læra að búa til ís og opna ísbúð .
Það varð úr og þau fengu húsnæði úti á Granda .
" Ég var búin að hanna skrifstofu á efri hæðinni sem ég ætlaði að nota á daginn til að skrifa og EF einhver skyldi koma að kaupa ís gæti ég hlaupið niður og afgreitt , hjálpað Gylfa .
Síðan náttúrlega gat ég aldrei notað þessa skrifstofu ! " segir hún og hlær .
Velgengni Valdísar hefur farið fram úr þeirra björtustu vonum en þau bjuggust ekki við þessum miklu vinsældum .
" Nei , ertu að grínast , bara alls ekki ! Gylfi er bara snillingur .
Við vorum líka einstaklega heppin að fá þetta húsnæði .
Þegar við opnuðum vorum við ekki búin að ráða neina starfsmenn .
Þetta átti bara að vera ég og hann en það endaði með að bróðir minn tók að sér peningamálin , mamma var í uppvaskinu og mamma Gylfa að baka vöfflur .
Allir ættingjar okkar voru að vinna þar til við gátum ráðið fólk , " segir hún .
Í dag vinna þar fimm í fullri vinnu og 32 í hlutastörfum .
Kvikmyndin Leynibrúðkaup Önnu Svövu fellur ekki verk úr hendi því á milli þess sem hún borgar út laun , hoppar upp á svið , stjórnar veislum og sér um lítið barn er hún varaformaður hjá SPES , hjálparsamtökum í Tógó í Afríku .
Einnig hefur hún verið að skrifa handrit að kvikmynd sem á að bera nafnið Leynibrúðkaup .
Myndin verður rómantísk gamanmynd byggð á brúðkaupi vinkonu hennar sem var haldið leyndu fyrir brúðinni fram á brúðkaupsdag .
" Hún verður í anda Bridget Jones , " segir Anna Svava en hún og Arnór vinna að handritinu saman .
" Mig langar mikið að fara til Danmerkur að læra handritsgerð , það er á to-do listanum .
" Anna Svava ætlar ekki að leika í myndinni en er ákveðin í að ónefnd vinkona hennar muni leika hana sjálfa .
" Ég er að skrifa fleiri handrit .
Ég held að allir sem eru að skrifa handrit séu með svona fimm , sex handrit í skúffunni , " segir hún .
" En þessi bíómynd er það næsta sem ég ætla að gera .
En svo veit maður ekki hvernig lífið er .
Það gæti verið önnur Valdísarbúð , ég gæti orðið ólétt , ég gæti lent í hjólastól , ég gæti gert seríu tvo af Ligeglad .
Pældu í því , ég gæti kannski orðið ólétt að tvíburum ! " segir hún og hlær .
Eða þríburum ! sting ég upp á .
" Já ! En svo er á dagskrá að starta sumrinu í Valdísi og gera það vel , " segir Anna Svava sem borðar einungis ís sem heitir danskur lakkrís .
" Planið er að starta sumrinu og fara í fellihýsið og ferðast um landið , " segir Anna Svava .
" Oh , ég er svo spennt ! " Hún lætur sig dreyma .
" Smurðar samlokur ; alltaf í sömu gallabuxunum ; ferð bara í sund ; úti allan daginn ; grilla .
Maður sefur svo vel og vaknar við fuglasöng , " segir Anna Svava sem er komin hálfa leið í huganum út í íslenska sumarið .
Við förum að slá botninn í samtalið og ég spyr hvort ég sé að gleyma einhverju .
" Ég er góð manneskja ! " segir hún að lokum og skellihlær sínum smitandi hlátri .
