Við skulum ekki gleyma því að samkvæmt verstu lagabreytingu Íslandssögunnar , sem gerð var undir aldamótin , er búið að tvinna saman eignarhald á landi og þeim jarðefnum sem þar er að finna og þá einnig vatninu .
Lágmark er að eignarhald á auðæfum landsins sé varðveitt innan landsteina og okkur öllum sýnilegt og handfast .
Ásmundur Einar Daðason , þingflokksformaður Framsóknarflokksins , minnti okkur á það í vikunni að fyrirhuguð sala á Jökulsárlóni verðskuldaði þjóðarathygli .
Jökulsárlón ætti að vera í þjóðareigu enda eitt vinsælasta djásnið sem þjóðin skartaði .
Sala á Jökulsárlóni , hugsanlega út fyrir landsteinana , væri glapræði og í því samhengi benti Ásmundur Einar réttilega á að " ekkert mál ætti að vera stærra næstu vikurnar " .
Nú lægi mikið við " að fólk úr öllum áttum taki höndum saman ! Stjórnvöld verða einfaldlega að leita allra mögulegra leiða til að koma í veg fyrir að þetta gangi í gegn " .
Steinunn Þóra Árnadóttir , þingkona VG , hefur einnig brugðist við og lagt fram fyrirspurn á þingi um framhald þessa máls .
Og viti menn , Sigrún Magnúsdóttir umhverfisráðherra bættist í hópinn undir vikulokin og vill kanna áhuga á kaupum ríkisins og að Jökulsárlón verði hluti af Vatnajökulsþjóðgarði .
Það voru góðar fréttir ! Þessi viðhorf eru hluti af vakningaröldu sem risið hefur í þjóðfélaginu og minnir um margt á áskorun fjölda Íslendinga , bæði utan flokka og úr flokkaflórunni allri , svo og öllum kimum atvinnulífs , meninngar og lista , fyrir nokkrum misserum , um að ríkið festi kaup á Grímsstöðum á Fjöllum .
Ástæðan var sú að útlendur milljarðamæringur vildi eignast þá miklu jörð .
Hún ætti hins vegar að vera hlekkur í eignarhaldskeðju í þjóðareign sem umlykur öræfi Íslands .
Það var alla vega mat þeirra sem beindu því til stjórnvalda að ríkið festi kaup á Grímsstöðum á Fjöllum .
Enn er verið að hugsa málið í Stjórnarráðinu .
Ekki er öll von úti að sú hugsun leiði til jákvæðrar niðurstöðu .
En skiptir máli hvort eignarhaldið er útlent eða innlent ? Flokkast slíkar vangaveltur ef til vill undir illa þjóðrembu ? Ef svo er skal ég gangast við henni .
Í mínum huga er þetta þó ekki meiri þjóðremba en sú sem birtist í heiti Grænlands á grænlensku , Kalaallit Numat .
Það mun þýða land þjóðarinnar sem landið byggir .
Þessi tenging á milli lands og samfélags er umhugsunarverð .
Ekki síst fyrir okkur sem nú stöndum frammi fyrir því að ákveða hvort við ætlum að heimila að eignarhald á landi og þar með auðæfum sem landinu tilheyra , sé selt út fyrir landsteinana .
Kannski væri ráð að endurskíra Ísland og kalla það land íslensku þjóðarinnar , þess fólks sem Ísland byggir ? Jafnvel þótt við endurskírðum ekki Ísland gæti þetta orðið ágætt vinnuheiti ; að við hugsuðum gjörðir okkar og ákvarðanir með þessa hugsun að leiðarljósi .
Við skulum ekki gleyma því að samkvæmt verstu lagabreytingu Íslandssögunnar , sem gerð var undir aldamótin , er búið að tvinna saman eignarhald á landi og þeim jarðefnum sem þar er að finna og þá einnig vatninu .
Lágmark er að eignarhald á auðæfum landsins sé varðveitt innan landsteina og okkur öllum sýnilegt og handfast .
Annars þarf ekki að hafa um þetta óskaplega mörg orð .
Við skiljum það öll að Herðubreiðarlindir eigum við að eiga saman , Gullfoss og Geysi , Þingvelli og að sjálfsögðu einnig Jökulsárlón .
Erum við ekki sammála um það ? 