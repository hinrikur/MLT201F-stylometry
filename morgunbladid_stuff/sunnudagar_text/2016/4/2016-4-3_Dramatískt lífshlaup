Þetta verkefni kom upp í hendurnar á mér , " segir María Magnúsdóttir tónskáld um fyrsta kórverk sitt , Guðnýjarljóð , sem kvennakórinn Katla frumflytur í Listasafni Íslands á morgun , sunnudag , kl. 14 .
" Í vor sem leið lauk ég BMus-lokaprófi í djassi frá Konunglega listaháskólanum í Haag í Hollandi og var milli verkefna þegar ég sá auglýst eftir styrkumsóknum hjá Tónskáldasjóði 365 .
Þá var ég nýbúin að lesa grein sem nefnist " Af þöggun skáldkvenna " eftir Magneu J. Matthíasdóttur þar sem hún fjallar um uppfærslu Leikfélags Hörgdæla á leikritinu Þöggun eftir Jón Gunnar Þórðarson þar sem saga skáldkvennanna Ólafar frá Hlöðum , Skáld-Rósu og Guðnýjar frá Klömbrum er rakin .
Í framhaldinu fór ég að skoða sérstaklega sögu Guðnýjar og las fræðigreinina " Gegnum orðahjúpinn .
Líf og ljóð Guðnýjar Jónsdóttur frá Klömbrum " eftir Helgu Kress og varð heilluð af þessari skáldkonu .
List hennar og dramatískt lífshlaup hreyfði sterklega við mér þannig að ég sökkti mér ofan í ljóð hennar , " segir María og rifjar upp að Guðný , sem var fyrst íslenskra kvenna til að fá veraldlegt ljóð birt eftir sig á prenti , neyddist til að gefa tíu mánaða dóttur sína frá sér eftir að hafa horft á eftir tveimur börnum í gröfina .
Hlakkar til að heyra verkið María valdi ljóðin " Á heimleið " , " Að norðan " og " Sit ég og syrgi " til að semja við , en tónsmíðarnar voru hluti af mastersnámi hennar við Goldsmiths University of London þar sem hún leggur nú stund á nám í dægurtónlist .
Að sögn Maríu hafði hún fljótt samband við stjórnendur Kötlu , þær Hildigunni Einarsdóttur og Lilju Dögg Gunnarsdóttur , því henni fannst að verkið yrði að syngjast af kvennakór og líkaði vel hljómurinn í Kötlu .
" Upphaflega ætlaði ég að reyna að hafa tónlistina við ljóðin léttari og nútímalegri , en þegar ég fór að semja við ljóðin sem eru samin í rómantískri stefnu fyrir 200 árum þá reyndust þau svo þung og íslensk að mér fannst ekkert passa nema klassísk nálgun .
Þó það heyrist stöku djasshljómur er yfirbragðið eins og sálmur , " segir María og tekur fram að hún hlakki mjög mikið til að heyra afraksturinn á morgun .
Lætur engan ósnortinn " Okkur leist strax vel á þessa hugmynd enda magnaður kveðskapur sem talar sterkt til okkar , " segir Lilja Dögg og tekur fram að þær Hildigunnur séu ávallt spenntar fyrir óvenjulegum verkefnum þar sem landamæri milli list- og tónlistargreina séu flæðandi , en á tónleikunum á morgun flytja Helga Kress prófessor og María Ellingsen leikkona nokkur orð um líf og ljóð Guðnýjar Jónsdóttur .
" Þetta er krefjandi tónlist til hlustunar að því leytinu til að hún snertir hlustendur djúpt , " segir Lilja Dögg um kórverkið Guðnýjarljóð .
" Maríu tekst í tónlist sinni listilega vel að spegla stemninguna í ljóðum Guðnýjar .
Sú góða speglun sem er milli texta og tóna gerir það að verkum að enginn er skilinn eftir ósnortinn .
" Þess má að lokum geta að aðgangur að tónleikunum er ókeypis .
silja@mbl.is 