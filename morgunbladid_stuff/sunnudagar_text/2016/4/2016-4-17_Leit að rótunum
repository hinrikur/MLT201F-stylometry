Eftir sex ára þrotlausa vinnu mun fjórða og síðasta bindið með eddukvæðunum senn líta dagsins ljós .
Það fer í dreifingu í bókabúðir undir lok þessa mánaðar því formlegur útgáfudagur er sunnudaginn 24. apríl nk. en þá fer fram dagskrá í Bókmenntahúsinu ( Litteraturhuset ) í Osló tileinkuð eddukvæðunum .
Þessi maraþon-vinna hefur verið mikið strit , en jafnframt afskaplega gefandi .
Ég hef lært mjög mikið og fengið glimrandi góða gagnrýni , m.a. fimm stjörnu dóm í stærsta dagblaði Noregs , Verdens Gang ( VG ) , en rýnir blaðsins skrifaði að kvæðin í minni túlkun væri " langþráður viðburður og sannur unaður að lesa " , " segir Knut Ødegård ljóðskáld og þýðandi .
Frá árinu 2013 hefur eitt bindi af þýddum eddukvæðum komið út árlega á vegum bókaútgáfunnar Cappelen Damm í Osló , en í allt verða þetta fjögur bindi sem samanstanda af 1.550 blaðsíðum og skiptast í bindi eitt og tvö sem geyma goðakvæðin og bindi þrjú og fjögur sem geyma hetjukvæðin .
Í bókunum birtast kvæðin á forníslensku á vinstri síðu en endurort á norsku á hægri síðu .
Öll bindin hefjast á efnismiklum formála eftir Vigdísi Finnbogadóttur , fyrrverandi forseta Íslands , og Norðmennina Jon Fosse , sem er leikskáld og rithöfundur , Lars Roar Langslet , fyrrverandi menningarmálaráðherra , og trúarbragðasagnfræðinginn Kari Vogt .
Sjálfur skrifar Knut ítarlega eftirmála að öllum bindunum um kvæðin og einstök erindi .
Í viðtali við Morgunblaðið fyrir ári útskýrðir þú valið á Jon Fosse og Vigdísi Finnbogadóttur , en hvers vegna leitaðir þú til Langslet og Vogt ? " Lars Roar Langslet , fyrrverandi menningamálaráðherra og einn nánasti vinur minn , lést í vetur sem leið .
Formáli hans að þriðja bindi eddukvæðanna , sem út kom í fyrra , er eitt það síðasta sem hann skrifaði áður en sjúkdómurinn gerði honum ókleift að skrifa .
Ég leitaði til hans af því hann var einn fremsti húmanisti sem við höfum átt í Noregi á síðari árum .
Hann var afar vel að sér hvort heldur var um norrænar eða evrópskar bókmenntir og hann gat sett ljóðlistina í stærra menningarlegt samhengi .
Ég leitaði til Kari Vogt , sem komin er á eftirlaun eftir að hafa starfað sem prófessor við Oslóarháskóla , og bað hana að skrifa formálann að lokabindinu af því hún er meðal færustu trúarbragðasagnfræðinga Norðmanna .
Á síðustu árum hefur hún markað sér stöðu sem fremsti fræðimaður okkar um íslam , en hefur fyrr á tímum unnið mikið með norræna goðafræði og eddukvæðin .
Mig langaði til að fá sýn slíkrar fagmanneskju .
Ég gerði mér vonir um að hún myndi ef til vill gera að umtalsefni hvernig íslam var hluti af menningarheiminum sem víkingar sigldu inn í , en þegar elstu eddukvæðin voru í mótun mættu forfeður okkar bæði kristindómi , gyðingum og íslam .
En hún nefnir ekki íslam í formála sínum , sem þýðir væntanlega að lítið fari fyrir áhrifum íslams í eddukvæðunum .
" Fólk er að týna sjálfu sér Spurður nánar um viðtökurnar ytra frá því fyrsta bindið leit dagsins ljós fyrir þremur árum segir Knut þær afar góðar .
" Viðtökurnar við bókunum hafa verið glimrandi góðar og ég hef fengið mikið af góðri gagnrýni , jafnt í dagblöðum , útvarpi og sjónvarpi .
Salan hefur verið góð og fyrsta bindið þegar verið endurprentað auk þess sem búið er að gefa fyrstu tvö bindin út í kilju .
Ég hef fengið boð um að lesa upp á hátíðum , í bókabúðum og víðar .
Alltaf er fullt út úr dyrum og áheyrendur hafa mikinn áhuga á efninu .
Hafa ber í huga að nú um stundir upplifum við í Noregi nýtt vor fyrir norrænar bókmenntir .
Á árunum sem ég vann að þýðingu minni á eddukvæðunum höfum við m.a. fengið nýja þýðingu á norsku á Heimskringlu , heildarútgáfu Íslendingasagnanna og Flateyjarbók .
Og almenningur er áhugasamur , eins og sést í metaðsókn að fyrirlestraröðinni " Norrænt vor " sem fram fer í Bókmenntahúsinu í Osló nú á vordögum , " segir Knut sem tekur þátt í dagskránni í Bókmenntahúsinu 24. apríl nk. og kynnir eddukvæðin .
" Þar mun Gerður Kristný ræða við mig um eddukvæðin út frá hinu kvenlega sjónarhorni .
Ég þýddi fyrir nokkrum árum ljóðabók hennar , Blóðhófnir .
Það hittist svo skemmtilega á að ég var einmitt að vinna með eddukvæðið Skírnismál þegar ég var beðinn að enduryrkja ljóðabók Gerðar sem byggðist á sama kvæði .
Áhugavert er að velta fyrir sér hvaðan þessi nýi og mikli áhugi komi nú um stundir á eddukvæðunum sem og öðrum norrænum bókmenntum í Noregi .
Ég held að hluti svarsins liggi í því að Norðmenn finna fyrir aukinni þörf til að finna aftur rætur sínar , sjálfsmynd og sögu á tímum þegar svo margt hefur breyst í kjölfar iðnvæðingar , olíuævintýrs , mikils fjármagns , fólksflutninga frá landsbyggðinni til stórbæjanna , alþjóðavæðingar , tilkomu nýrra fjölmiðla frá öllum heiminum – þar sem enskan er orðin ráðandi tungumálið í fjölmiðlaheiminum og þar sem ungt fólk lærir miklu minna um menningu okkar en mín kynslóð gerði .
Ég er sannfærður um að fólk upplifi hreint og beint að það sé að týna sjálfu sér þegar það hefur fjarlægst ræturnar og er umplantað í alþjóðlegum heimi .
Ef við glötum minninu glötum við sjálfum okkur og eigum enga framtíð .
" Fullir pappakassar bíða Hvernig leið þér að þýðingarvinnunni lokinni ? " Það var einstaklega ánægjulegt að ljúka þessu stóra verkefni sem tekið hefur nokkur ár af lífi mínu .
Ég vona að mér hafi með þessu verkefni tekist að tjá þakklæti mitt í garð Íslands og Íslendinga sem tekið hafa mér opnum örmum , en ég hef búið á Íslandi 35 ár eða jafnlengi og ég bjó í Noregi .
Ég verð þó að viðurkenna að ég er feginn því að verkinu sé lokið , því ég er vinnulúinn .
Ég hlakka til að snúa mér aftur að mínum eigin textum .
Þau fimm ár sem þýðingarvinnan hefur tekið hef ég eðli málsins samkvæmt ekki getað einbeitt mér að eigin textaskrifum , en á heimili mínu að Hofteigi í Reykjavík bíða mín pappakassar fullir af drögum að bæði ljóðum og prósa .
Ég næ sennilega ekki að klára neitt handrit til útgáfu í ár , heldur verð að láta fjórða bindi eddukvæðanna duga .
Það er raunar ekki útilokað að út komi í ár ljóðasafn eftir mig á íslensku , því þýðing Hjartar Pálssonar er tilbúin .
Það verður þriðja ljóðasafn mitt á íslensku .
En ég gleðst yfir því að ljóðabækur mínar verði gefnar út á fleiri tungumálum í ár , en væntanlegar eru nýjar útgáfur á grísku , spænsku , albönsku , kínversku og hollensku samtímis því sem verið er að vinna að þýðingu á ljóðabók eftir mig á hebresku , " segir Knut , en nú þegar hafa ljóðabækur hans komið út á 35 tungumálum .
Verða græðgi að bráð Hvaða þýðingu hefur það að kvæðin séu núna loks aðgengileg á norsku ? " Ég hef endurort Konungsbók í heild sinni ásamt nokkru efni frá öðrum riturum í viðauka .
Konungsbók var þýdd á norsku fyrir 110 árum , en ekki er lengur hægt að nota þá þýðingu – bæði af því að við vitum núna miklu meira um eddukvæðin og vegna þess að málfarslega séð er hún ekki nógu góð .
Það hefur mikla þýðingu að eddukvæðin séu aftur gerð aðgengileg fyrir norska lesendur .
Staðreyndin er sú að eddukvæðin eru sameiginlegur arfur Íslendinga og Norðmanna .
Elstu kvæðin áttu mögulega uppruna sinn í Noregi en yngri kvæðin voru sennilega samin á Íslandi .
Og það er alveg öruggt að það voru Íslendingar sem skrifuðu kvæðin niður – og gættu þar með þessara bókmenntalegu dýrgripa sem greina frá því á hvað formæður okkar og forfeður trúðu , hver hugmyndafræði þeirra var , um líf og dauða þeirra sem og hefðir og venjur .
Að auki fáum við heillandi enduróm af viðburðum sem rekja má allt aftur til fólksflutninganna í kringum 400-500 e.Kr. sem fólk miðlaði hvert öðru , kynslóð fram af kynslóð þar til frásagnirnar í ljóðformi voru festar á blað .
" Hvað , að þínu mati , getum við nútímalesendur lært af eddu-kvæðunum ? " Ég skilaði nýverið grein til norsks dagblaðs sem bar yfirskriftina " Eddukvæðin fyrir okkar tíma " .
Þar benti ég á hversu mikið forspárgildi kvæðin hafa , hvernig þau segja fyrir þær hamfarir sem dynja á heiminum í dag .
Þetta á ekki bara við um sýnir völvunnar í Völuspá , því meðan ég vann að þýðingunni kom ég allt í einu auga á þema sem gengur í gegnum öll eddukvæðin .
Lykilorðið hér er " gull " .
Í samtímanum getum við þýtt þetta orð sem t.d. olíu .
Þetta snýst að minnsta kosti um hvernig gæði náttúrunnar verða græðginni að bráð , og það leiðir aftur til svika , drápa , styrjalda og eyðileggingar alls heimsins .
Gullið , sem æsir léku sér upphaflega að í samstilltum friði , vekur þrá eftir eignarhaldi sem leiðir til þeirrar bölvunar sem fylgir gullinu einnig gegnum hetjukvæðin þar sem við hittum fyrir sögulegar persónur frá tímum þegar Evrópa var vígvöllur blóðugra bardaga milli þjóðarbrota og trúarflokka sem leiddu af sér þúsundir flóttamanna .
Þjóðflutningarnir , sem hetjukvæðin færa enduróm af , minna ótrúlega mikið á samtímann .
Í dag ráðum við yfir gereyðingarvopnum og tæknikunnáttu sem í samblandi við rányrkju náttúrunnar getur leitt til ragnaraka .
Drifkrafturinn núna er sá sami og áður , þ.e. þrá eftir auði , græðgi , skortur á samkennd og umhyggju fyrir bæði manneskjum og umhverfi okkar .
" Orti kona Völuspá ? Þegar við ræddum saman fyrir ári varstu staddur í miðjum hetjukvæðunum .
Var eitthvað sem kom þér á óvart í glímu þinni við þau ? " Það verður sífellt augljósara hvernig eddukvæðin urðu til á tímum þegar mestöll Evrópa var kristin .
Áður fyrr fannst mér eins og kvæðin væru " hrein " miðlun á heimsmynd ásatrúarfólks , en hef gert mér betur grein fyrir því hversu sterk kristnu áhrifin voru á þau .
Við megum ekki gleyma því að þegar höfuðritið Konungsbók var ritað , í kringum 1270 , hafði margt vafalítið breyst í hinni munnlegu frásögn – en elstu kvæðin á þeim tíma voru sennilega um 400 ára gömul – og að þeir sem höfðu kunnáttu til að skrifa latínu á skinnblöð voru yfirleitt kirkjunnar menn .
Við eigum þannig munkunum mikið að þakka .
Það er erfitt að benda nákvæmlega á hvað er kristið og hvað " heiðið " í eddukvæðunum , en það vekur óneitanlega eftirtekt hversu mikil líkindi eru milli Völuspár og kristinna opinberunartexta á borð við Oracula Sibyllina , apókrýft-rit frá upphafsárum kristninnar sem fljótlega var þýtt á latínu og hafði mikil áhrif á kristna íbúa Evrópu þegar á tímum þjóðflutninganna .
Ég stóð í þeirri meiningu að hetjukvæðin væru afar karllæg þar til ég fór að rannsaka t.d. Guðrúnar-kvæðin í þaula .
Þar fann ég fjölmörg dæmi þess að persónurnar búa yfir innra lífi , já og einnig kvæði þar sem konur eru í aðalhlutverki .
Ég er mjög hrifinn af Oddrúnargráti þar sem kvenlæga sjónarhornið er skýrast meðal eddukvæðanna .
Þar heyrum við hvernig hetjudáðir karla eru á kostnað hamingju kvenna .
Sögusvið kvæðisins um óhamingju Oddrúnar er einnig afar óvenjulegt , því sagan er sögð við þær aðstæður að verið er að fæða barn og aðeins konur eru viðstaddar .
Ég hef átt erfitt með að þýða fjöldann allan af viðbjóðslegum orðum og orðatiltækjum um samkynhneigða , en valdi engu að síður að finna sambærilega niðrandi orð á nútíma norsku .
Ég hefði getað valið mildari orð í útfærslu minni , en hefði þá svikið það sem ég lofaði sjálfum mér – að miðla kvæðunum eins vel og hægt væri á nútíma norsku og eins nálægt upprunalegri merkingu .
Við getum því miður ekki litið framhjá þeirri staðreynd að fyrr á tímum var það litið svo alvarlegum augum að vera sakaður um samkynhneigð að slíkt gat leitt til illinda og drápa .
Heimur fer sem betur fer batnandi á sumum sviðum ! " Áttu þér uppáhalds-eddukvæði ? " Það er ekki sérlega frumlegt , en í mínum huga er Völuspá einstök , það helgast af mælskulistinni , myndmálinu og hinni ótrúlegu sýn á sköpun heimsins og endalok – en gefið er fyrirheit um nýtt upphaf á jörðinni .
Reyndar sannfærði Vigdís Finnbogadóttir mig um að það er alls ekki ósennilegt að þessi perla meðal eddukvæðanna hafi verið sköpuð af konu .
" Loksins frjáls á ný Hvað var vandasamast og hvað skemmtilegast í þýðingarferlinu ? " Það eru mörg orð og orðatiltæki sem túlka má með ólíkum hætti , margt var því vandasamt í vinnunni .
Ég valdi yfirleitt að fylgja túlkunum Jónasar Kristjánssonar og Vésteins Ólasonar eins og hún birtist í Íslenzkum fornritum .
Það var líka vandasamt að endurskapa kvæðaformin með réttu rími og hrynjandi á nútíma norsku .
En ég vona að mér hafi tekist ætlunarverkið .
Það sem gleður mig mest , er öll sú þekking sem ég hef öðlast gegnum vinnuna .
Ekki bara þekking á mannsýn og heimsmynd víkingatímans , heldur einnig sú kunnátta sem ég hef tileinkað mér sjálfur sem nútíma ljóðskáld – nokkuð sem ég vona að ég geti nýtt í eigin ljóðum í framtíðinni .
Það hefur verið góður skóli að nema forna bragfræði eins og hún birtist í Snorra-Eddu eftir Snorra Sturluson , því ritið má lesa sem kennslubók í ljóðlist .
" Hvaða verkefni bíða þín ? " Þegar lokabindið verður komið út mun ég á næstunni verja tíma mínum í að kynna heildarútgáfuna á ýmsum uppákomum víðs vegar um Noreg .
Ég hef þegið fjölda boða frá útlöndum í tengslum við útgáfu eigin ljóða m.a. í Kína – þar sem ljóðasafn mitt er væntanlegt síðar á þessu ári .
Og síðan verð ég loksins frjálst ljóðskáld á ný ! " segir Knut að lokum .
