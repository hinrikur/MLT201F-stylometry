Hvað eiga Píratar og Donald Trump sameiginlegt ? Þessi spurning er ekki af léttara taginu .
Og þótt hún sé líkleg til að móðga báða , þá er hún ekki alveg fráleit .
Það er a.m.k. eitt sem einkennir bæði fyrirbærin , í hlutlausri merkingu orðsins .
Horft í vestur Þegar Donald Trump náði bæði athygli og fylgi meðal kjósenda úr röðum Repúblikana , á fyrstu vikum prófkjörsbaráttu flokksins , gerðu helstu forkólfar hans lítið úr .
Mörg dæmi væru til , sögðu þeir , um stjörnur og tilheyrandi stjörnuhröp í sögu beggja stóru flokkanna .
Þeir bættu því við að síendurtekin innantóm slagorð Trumps í bland við barnalegt sjálfshól og glannalegar gloppur í staðreyndum stjórnmálanna myndu fljótlega skola honum út og skilja " alvörumennina " eftir .
En flokkseigendafélögum repúblikana um Bandaríkin þver og endilöng brá mjög , þegar " alvörumennirnir " voru sigtaðir út í hverju prófkjörinu af öðru .
Alvörumennirnir gættu sín og héldu sjálfshóli innan við pínlegu mörkin .
Og þeir fóru lipurlega með utanbókar svör sem erfitt var að hanka .
En vandinn var sá að kjósendur voru komnir með kórrétt svör upp í kok .
Þeir höfðu heyrt þau alla sína hundstíð og þau höfðu litlu skilað .
Þeir þráðu mest að heyra aftur í manni sem talaði óþvingað mál , helst í líkingu við það sem Ronald Reagan hafði átt svo létt með .
Reagan hafði augljósa unun af því að spjalla við landa sína og þótt tugir þúsunda hlustuðu varð það samt eins og tveggja manna tal .
Orð hans og áreitnislaus kímnin , létu eins og ljúf tónlist í eyrum .
En nú var enginn Reagan í augsýn svo langt sem augað eygði .
En Trump var mættur .
Þótt Trump sé eins ólíkur Reagan og hægt er að hugsa sér hafði hann kost sem bætti þann galla upp að hluta .
Þótt Trump væri ólíkur Reagan var hann enn ólíkari frambjóðendum flokkseigenda .
Það var meginástæða þess að því einkennilegri og stórkarlalegri sem yfirlýsingar Trumps urðu því betur vegnaði honum .
Þegar flokkseigendum tókst með herkjum að smala 500 manns á fund með frambjóðendum sínum mættu 50 þúsund á boltavellina hjá Trump .
Vonarpeningar virðulegri hluta flokksins týndu tölunni einn af öðrum .
Nú er svo komið að forystumennirnir spyrja sig hvort orðið sé of seint að stöðva Trump .
Ótti grefur um um sig í forystunni .
Hann er margbrotinn .
Hún óttast að von um að repúblikanar nái Hvíta húsinu sé úti með Trump í framboði .
Sumir þeirra bæta því við að hitt sé jafnvel meira áhyggjuefni að frú Clinton hafi marga annmarka sem frambjóðandi , og Trump kynni þrátt fyrir allt að slysast til að ná kjöri .
En ekki eru öll óttaefnin þar með upp talin .
Repúblikanar eru nú með meirihluta í báðum deildum þingsins .
Þriðjungur þingmanna öldungadeildar þarf að leita eftir endurnýjuðu umboði .
Og þannig háttar til að repúblikanar eru í verulegum meirihluta þeirra sæta sem koma til kjörs núna .
Neikvæð áhrif af Trump í leiðtogahlutverki gætu því hæglega orðið til þess að flokkurinn tapaði meirihluta sínum í öldungadeildinni .
Hann væri einnig líklegur til að tapa fjölda sæta í fulltrúadeildinni .
En meirihlutinn er þar svo ríflegur nú að ólíklegt er að hann færi , þrátt fyrir mjög slæm úrslit .
Er galdurinn að gufa upp ? En hvað svo ? Nýliðin vika var ekki hagfelld fyrir Trump .
Honum urðu á margvísleg taktísk og efnisleg mistök og varð að éta ofan í sig vanhugsaðar yfirlýsingar .
Samkvæmt Trump-lögmálinu hefur hann oftast grætt á slíkum atvikum .
Fréttaskýrendur telja að lögmálið hafi ekki virkað í þetta sinn .
En nýliðin saga sýnir að ekki má útiloka að frambjóðandinn nái að hrista mistökin af sér og draga athygli fjölmiðla að öðru .
Verði ekki þáttaskil núna þykir einsýnt að Trump muni mæta á landsþing repúblikana með fleiri kjörmenn á bak við sig en nokkur annar .
Ekki þó nægilega margra til að tryggja kjör í fyrstu eða annarri atkvæðagreiðslu .
Kjörmenn eru bundnir frambjóðendum í fyrstu atkvæðagreiðslu flokksþingsins .
En þurfi fleiri atkvæðagreiðslur til þá taka flóknar reglur að hafa áhrif .
Í annarri umferð losnar þannig um 5% landsþingsfulltrúa .
Væri betri sátt en nú er um þann sem kemur til fundar með flesta kjörmenn , mætti gera ráð fyrir að þeir fulltrúar sem losnar um í 2. atkvæðagreiðslunni myndu flytja sig yfir á forystusauðinn , til að tryggja kjör hans og flýta því þannig að þingið næði að sýna samstöðu út á við .
Því fer fjarri að öruggt sé að þetta eigi við um Trump .
Æðisleg atburðarás Eftir aðra atkvæðagreiðslu losnar hratt um kjörmenn og flokkseigendafélagið metur það svo að hraðast muni eyrnamerktir kjörmenn hlaupa frá Trump .
Hann reynir nú að styrkja stöðu sína með hótunum um upplausn á þinginu og sérframboð sitt verði þetta atburðarásin .
Óvíst er að flokksþingið myndi treysta sér til að velja einhvern þeirra sem Trump hefur sett aftur fyrir sig í prófkjörsslagnum í hans stað eða Ted Cruz , sem kemur til þings með næstflesta kjörmenn .
Vangaveltur eru uppi um að leitað verði til Pauls Ryans , forseta fulltrúardeildarinnar .
Hann var varaforsetaefni Romneys í kosningunum 2012 og er vinsæll meðal repúblikana .
Þótt Ryan yrði valinn mundu repúblikanar sennilega koma vængbrotnir frá þessum hremmingum .
Fyrir því eru margar ástæður .
Fleiri hafa kosið í prófkjörum flokksins nú en áður vegna áhuga á Trump .
Hann hefur einnig náð til fjölda staðfastra repúblikana sem munu telja Trump sæta afarkostum .
Obama forseti er illa þokkaður af kjósendum repúblikana og vaxandi fjölda þeirra sem teljast hugsanlegir kjósendur repúblikana .
En hitt er jafnrétt að stór hluti þessara hópa , ekki síst þess síðarnefnda , hafa lítið álit á meirihlutum repúblikana í öldungadeild og fulltrúadeild .
Flokkurinn lofaði því að næðu repúblikanar meirihluta í þessum þingdeildum myndi fjölmargt breytast til batnaðar .
Meirihlutinn vannst en þau fyrirheit fóru fyrir lítið .
Repúblikanaflokkurinn stendur því frammi fyrir mörgum ólíkum kostum en flestum afleitum .
Samlíkingin En hvað kemur þetta okkar ágætu pírötum við ? Svo sem ekki mikið .
En hitt er víst að þegar Píratar tóku að hækka í skoðanakönnunum tóku fáir það alvarlega .
Hér , eins og í dæmi Trumps , var sagt sem svo að nýir flokkar hefðu oft siglt með himinskautum en úrslit orðið önnur .
Kvennalisti var lengi með myndarleg fylgi sem ekki skilaði sér .
Flokkur Vilmundar Gylfasonar einnig .
Borgaraflokkur , Þjóðvaki og Frjálslyndir voru meðal sigurvegara í skoðanakönnunum sem urðu fyrir vonbrigðum í kosningum .
Flokkar fóru jafnvel mikinn um hríð en komu svo ekki manni á þing .
Kvennalisti , flokkur Vilmundar og fleiri flokkar voru með grípandi stefnur um margt , óhefðbundnar og áhugaverðar og iðulega settar fram með sannfærandi hætti og nýjabrumið heillaði marga .
Sumir framantalinna flokka voru um þær mundir að auki um flest séríslenskir flokkar .
Píratarnir voru það ekki og eru það kannski ekki enn , þótt óhægt sé að greina flokkinn .
Í upphafi voru Píratar hluti af erlendri bylgju .
Hún reis hratt og hátt en hneig jafnfljótt niður aftur .
Píratar eru hvergi pólitískt afl sem horft er til af alvöru .
Um hvað ? Þegar sagt er að stefna Pírata hafi hverfst um það að greiða götu ( ólöglegs ) niðurhals gæti það virst tilraun til að gera lítið úr hreyfingunni .
En það er ekki rétt .
Það er hins vegar erfitt að festa hendur á fyrir hvað þessi stjórnmálahreyfing stendur .
Það hefur ekki skipt máli fram að þessu .
En það mun gera það eftir því sem kosningar nálgast og verði úrslit í einhverri líkingu við núverandi kannanir mun það skipta enn meira máli eftir kosningar .
Sá þingmaður Pírata sem sat á síðasta þingi , að vísu undir öðrum hatti , hefur reynt að skipa breytingum á stjórnarskrá í öndvegi stefnunnar .
Hefur forystumaðurinn jafnvel sagt að það eigi að verða ófrávíkjanleg krafa Pírata á næsta kjörtímabili að þing sitji aðeins í 9 mánuði og afgreiði þá nýja stjórnarskrá og komi aftur í gang tilraunum til að færa Ísland inn í Evrópusambandið ! Það er ekki aðeins hér á landi sem menn lýsa ESB sem brennandi húsi .
Þeir eru margir og víða sem telja sambandið þegar orðið að rjúkandi rúst .
En Píratarnir virðast tilbúnir að taka logandi keflið sem Samfylkingin skaðbrenndi sig á og gera það að sínu öðru helsta máli ásamt öðru baneitruðu , leifturárás á sjálfa Lýðveldisstjórnarskrána .
En þessi brennandi áhugi á stjórnarskránni er dálítið sérkennilegur því ekki verður séð að þingmenn Pírata hafi neinn áhuga fyrir því að farið sé eftir stjórnarskránni sem sett var á Þingvöllum 17. júní 1944 og naut stuðnings allrar þjóðarinnar .
Á síðasta kjörtímabili setti ríkisstjórn Jóhönnu Sigurðardóttir norskan mann í embætti seðlabankastjóra , þótt í hinni fáorðu stjórnarskrá landsins sé beinlínis tekið fram að ekki megi skipa ( og þar með ekki setja ) aðra en íslenska ríkisborgara í embætti á Íslandi .
Þetta var ekki aðeins lögbrot heldur beindist brotið gegn stjórnarskrá landsins .
Það fólk sem vildi setja Landsdóm yfir ráðherrum brást fullkomlega skyldu sinni þegar þetta augljósa mál varð ekki tilefni slíks , á meðan óljós mál og ósannfærandi voru dregin upp úr hatti í heiftúðugri tilraun til að niðurlægja andstæðingana , formlega og óformlega .
Baráttumálið mikla um niðurhalið hefur öll einkenni þess að stangast á við eignarréttarákvæði stjórnarskrárinnar .
Nýjustu áherslur Og nú síðast sagði þessi helsti leiðtogi Pírata að forystumönnum stjórnarandstöðunnar " hefði dottið í hug að boða þingrof og kosningar " .
Það er ekki heil brú í þessari setningu .
Bersýnilegt er að ekki var borið við að kanna hvaða leiðbeiningar væru í stjórnarskrá um svo alvarlegt mál .
Grunnreglur stjórnarskrárinnar sem snúa að þingrofi liggja fyrir .
Menn þurfa ekki að velkjast í vafa .
Ætla mætti að allir sem gerðu tilkall til forystu í stjórnmálum hefðu kynnt sér þær til fulls .
Það er ekki auðvelt að skilja hina miklu fylgisaukningu Pírata í könnunum og einkum hversu lengi fylgið hefur verið í háum hæðum .
En það er ekki ósennilegt , eins og tilfelli Trumps vestra , að megn óánægja með " ráðandi öfl " hafi haft mikið að segja um þessa þróun .
Núverandi ríkisstjórn gerði augljós mistök með því að gera ekki glögg skil við Jóhönnustjórnina frá fyrsta starfsdegi sínum .
Hún er varla farin til þess enn .
Þótt það sé ekki sanngjarnt eru núverandi stjórnarflokkar þess vegna óðara settir í sömu skálina með þeim gömlu , þessa frægu skál , þar sem sami grauturinn hefur komið sér fyrir svo lengi .
Þar bítast allir um að finna möndluna á botninum .
En möndlið og moðið í Washington er einmitt það sem Trump hefur gert út á með góðum árangri vestra , enn sem komið er .
Það er engin ástæða til að ætla að möndlið og moðið sé betur þokkað hér .
En rétt eins og hugsanlegt er að Trump sé sjálfur tekinn að veifa sífellt fleiri veikleikum sínum framan í kjósendur þá kann að fara svo að Píratar komi stærsta skoðanakannanakúf sínum fyrir kattarnef án verulegrar utanaðkomandi aðstoðar .
En vandi er um slíkt að spá .
En hvað sem því líður er ljóst að staðan í íslenskum stjórnmálum hefur sjaldan verið tvísýnni , brothættari og óljósari en nú er og það er því miður trúverðug uppskrift að óvissu og erfiðleikum í samfélaginu .
