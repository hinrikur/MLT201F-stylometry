Panama-skjölin , eða hluti þeirra , kom fyrir sjónir almennings um liðna helgi .
Birting gagnanna hefur valdið usla víða um heim .
Líklegt má telja að þetta sé bara byrjunin , miðað við það magn gagna sem sagt er að lekið hafi verið frá lögfræðiskrifstofunni Mossack Fonseca í Panama .
Í gögnunum voru upplýsingar sem reyndust eiga erindi við almenning á Íslandi .
Eins og Sven Bergman , sænski blaðamaðurinn sem tók viðtalið við Sigmund Davíð Gunnlaugsson , bendir sjálfur á í viðtali við mbl.is þá er aðferðin sem hann beitti við að fá upplýsingar hjá forsætisráðherra umdeild .
Hann sagðist sjálfur beita henni örsjaldan .
En svo virðist sem þetta hafi hreinlega verið eina leiðin sem blaðamönnunum var fær til að geta leitt í ljós staðreyndir málsins .
Allt tal um fyrirsát er fráleitt .
Forsætisráðherrann sá sjálfur um það að gera viðtalið vandræðalegt .
Blaðamennirnir spurðu einfaldlega spurninga og þeim átti hæstvirtur ráðherrann að geta svarað , jafnvel þótt hann hefði ekki undirbúið sig sérstaklega fyrir nákvæmlega þessar spurningar .
Forsætisráðherra hefði átt að vera vel kunnugt um félagið Wintris Inc. , þó sagðist hann ekki muna eftir því .
Þær upplýsingar , þ.e. það að forsætisráðherra hafi þóst ekki muna eftir félagi sem hann þó hafði áður átt hlut í og hefði sannarlega átt að þekkja nafnið á , eru mikilvægar fyrir almenning .
Forsætisráðherra var einnig kunnugt um að hann hefði átt hlut í félaginu Wintris Inc .
og að það væri skráð á aflandseyju .
Þar með vissi hann að svarið við spurningu blaðamanns um hvort hann hefði haft " einhver tengsl við aflandsfélag " væri í raun já .
Þó var svar hans : " Ég , nei .
" Enginn getur sagt til um það eftir á hvað hefði getað gerst hefði forsætisráðherra komið hreint fram strax og sagt satt og rétt frá félaginu Wintris Inc. , eignarhaldi þess og tengslum sínum við það í viðtalinu .
En hann hefði þá að minnsta kosti sagt satt , sem er alltaf til bóta .
Æðstu ráðamenn þjóðarinnar eiga aldrei að setja fjölmiðlum skilyrði um umfjöllunarefni í viðtölum eða framsetningu viðtala .
Þeir einfaldlega verða að vera við öllu búnir , alltaf .
