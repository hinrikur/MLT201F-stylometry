Opinberar vefsíður stórborga geta verið ágæt leið til að afla grunnupplýsinga um staðinn sem ferðast á til .
Vilji fólk kafa dýpra og fá nánari innsýn í staðinn eru ferðablogg prýðileg leið til upplýsingaöflunar .
Oft er þar að finna ábendingar um " leynistaði " sem oft vilja gleymast .
Eyrún Magnúsdóttir eyrun@mbl.is París " En viltu í alvörunni koma aftur heim og hljóma eins og þú hafir bara fylgt eftir hefðbundnum leiðarvísi um París ? " Svona spyr bloggari sem heldur úti blogginu www.parisyearabroad.com um leið og upplýst er um fjölda leynistaða í borginni sem ekki eru tilgreindir í almennum upplýsingum sem gefnar eru ferðamönnum .
Færsluna kallar bloggarinn : Hidden Paris : The Secret Spots That Parisian Locals Don ' t Want Us to Find sem á íslensku myndi útleggjast sem Dulda París : Leynistaðirnir sem Parísarbúar vilja ekki að við finnum .
Bent er meðal annars á þá áhugaverðu staðreynd að alla miðvikudaga og laugardaga er hægt að fara á námskeið býflugnarækt í Jardin du Luxembourg eða Lúxemborgargarði .
Áhugasömum er bent á að býflugnaræktin þar sem námskeiðin eru haldin eru í suðvesturhorni garðsins .
Höfundur bloggsins bendir ennfremur á verslunina Deyrolle ( www.deyrolle.f r ) sem sérhæfir sig í uppstoppuðum dýrum .
Heimsókn í hana ku vera vel þess virði , ekki aðeins fyrir safnara heldur fyrir þá sem vilja sjá eitthvað svolítið skrýtið og öðruvísi .
Róm Á vefnum www.mypremiumeurope.com bloggar höfundur meðal annars um Róm , en líklega hefur um fáar borgir jafnmikið verið skrifað .
Flestum er kunnugt um helstu kennileiti borgarinnar á borð við Colosseum , Trevi-gosbrunninn og fleira .
Í færslu sem höfundur nefnir Hidden gems of Rome , eða Leyndar perlur Rómar , er farið yfir nokkra staði sem eru utan alfaraleiðar og ferðamenn horfa oft framhjá .
Monte Mario er 139 metra hæð rétt utan Rómar en af toppi hennar er útsýni yfir alla borgina .
Hæðin er norðvestur af borginni og það tekur um korter að keyra þangað frá miðborg Rómar .
Þar eru fallegar gönguleiðir og almenningsgarður sem er þess virði að heimsækja .
Það vantar ekki kirkjurnar í Róm en bloggarinn bendir á Santa Prassede-kirkjuna sem fáir heimsækja .
Kirkjan er frá 8. öld og óskaplega falleg , en fellur gjarnan í skuggann af öðrum stærri og þekktari kirkjum borgarinnar .
London Á blogginu www.theeverygirl.com er skrifað um leynistaði Lundúnaborgar í færslunni 10 hidden sights in London , England .
Margir telja sig þekkja London en bloggarinn telur sig geta bætt ýmsu við þá þekkingu .
Hún bendir til að mynda á Strawberry Hill House sem er víst mögnuð upplifun sem jafnast á við góða leikhúsferð .
Frekari upplýsingar um þetta sögufræga hús , sem ferðamenn heimsækja þó ekki í stórum stíl , er að finna á vefnum www.strawberryhillhouse.org.uk en þar eru einnig leiðbeiningar um hvernig má komast þangað .
Bloggarinn telur upp fleiri leynistaði í London .
Hún bendir á að það séu fleiri hverfi sem skarti fögrum litum en Notting Hill-hverfið , sem er þekkt fyrir litrík hús .
Bywater Street í Chelsea-hverfinu státar af húsum í öllum regnbogans litum og það er vel þess virði fyrir ferðalanga að leggja lykkju á leið sína til að ganga um þessa fallegu götu .
