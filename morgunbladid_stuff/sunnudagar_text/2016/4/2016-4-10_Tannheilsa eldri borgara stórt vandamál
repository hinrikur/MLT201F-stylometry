Gjaldskrá Sjúkratygginga Íslands ( SÍ ) fyrir tannlækningar hefur ekki hækkað að ráði frá árinu 2004 þrátt fyrir að gjaldskrá tannlækna hafi hækkað á þessu 12 ára tímabili .
Sjúkratryggingar Íslands miða sínar endurgreiðslur við þessa gjaldskrá en aldraðir og öryrkjar fá 75% endurgreidd af kostnaði vegna tannlækninga .
Samkvæmt endurgreiðslukerfi SÍ er eldri borgurum skipt í eftirfarandi þrjá flokka : Í fyrsta flokki eru þeir sem fá tekjutryggingu frá Tryggingastofnun ( TR ) en raunendurgreiðsla frá SÍ árið 2015 var um 19,4% m.v .
gjaldskrá tannlækna , samkvæmt upplýsingum frá Tannlæknafélagi Íslands .
Í öðrum flokki eru þeir sem fá ekki tekjutryggingu frá TR en raunendurgreiðsla frá SÍ árið 2015 var um 30,5% m.v .
gjaldskrá tannlækna .
Í þriðja flokkinn falla þeir sem eru langveikir og dveljast á sjúkrastofnun eða í þjónustuhúsnæði , raunendurgreiðsla frá SÍ árið 2015 var um 47,5% m.v .
gjaldskrá tannlækna .
Kvartanir vegna þessa ósamræmis , þ.e.a.s. milli gjaldskrár SÍ og tannlækna , berast reglulega inn á borð SÍ .
Dæmi eru um að aldraðir og öryrkjar neiti sér um nauðsynlega tannlæknaþjónustu vegna mikils kostnaðar .
Samkvæmt úttekt Tannlæknafélags Íslands á komu eldri borgara til tannlæknis árin 2010-2014 þá mættu um 50-60% þeirra .
Þetta þýðir að um 40-50% komu aldrei .
" Starfandi tannlæknar á Íslandi hafi margsinnis kynnst því að sumir eldri borgarar hafi ekki efni á fyrirhugaðri meðferð og velji að láta einungis huga að því allra nauðsynlegasta .
Dæmi um það er til dæmis að ef tönn brotnar það illa að það þurfi að taka hana í burtu , hafi fólk engin efni á því að fá sér nýja tönn í bilið og sætti sig við tannleysi að hluta , " segir Ásta Óskarsdóttir , formaður Tannlæknafélags Íslands .
Hún bendir á að brýnt sé að rétta hlut eldri borgara og bæta tannlæknaþjónustu við þann hóp því eins og staðan er þá er þetta " orðið stórt vandamál " .
Þjónusta á staðnum Einn hópur aldraðra sem Ásta segir að standi höllum fæti eru aldraðir sem dvelja á sjúkrastofnunum og eiga þar af leiðandi erfitt með að mæta á stofu úti í bæ .
Aðgengi að tannlæknum fyrir þann hóp er vandamál .
" Þarna er oft um að ræða fólk sem ekki er með sterkan málsvara og er það ein af ástæðum þess , að staðan er eins og hún er , " segir Ásta .
Í þessu samhengi segir hún að besti möguleikinn til að koma til móts við þennan hóp væri að bjóða upp á tannlæknaþjónustu á staðnum þannig að góð aðstaða væri fyrir fagfólk að sinna tannheilsu þeirra .
" Í grunninn þyrfti að hækka greiðsluþátttöku ríkisins almennt fyrir eldri borgara , sem hefur ekki fylgt gjaldskrárhækkunum tannlækna í yfir áratug , " segir Ásta , spurð um leiðir til úrbóta .
Hins vegar er næsta mál á dagskrá hjá Tannlæknafélaginu að vinna að úttekt og greina þörf á bættri tannlæknaþjónustu við eldri borgara , sigta út þann hóp sem stendur verst að vígi og vinna að úrbótum honum til hagsbóta .
Tengsl við lungnabólgu " Rannsóknir sýna að ef munnheilsa og tannhreinsun er léleg er meiri hætta á að fólk fái lungnabólgu því þá eru meiri bakteríur í munninum sem geta borist ofan í lungu .
Það skiptir mjög miklu máli að halda munnholinu í góðu standi , " segir Ingibjörg Hjaltadóttir , öldrunarhjúkrunarfræðingur á Landspítalanum .
Hún bendir á að það sé krefjandi verkefni að sinna tannheilsu aldraðra innan hjúkrunarheimila .
Ástæðan er m.a. sú að 70% allra þeirra sem eru á hjúkrunarheimilum eru með einhvers konar heilabilun .
Á seinni stigum sjúkdómsins vill fólk ekki leyfa að bursta í sér tennurnar .
" Það þarf að beita mikilli lagni til að fá að hreinsa tennur og munn hjá fólki sem er með langt gengna heilabilun .
Þetta er mjög erfitt verkefni , " segir Ingibjörg .
Hún bendir á að ekki þurfi að líða nema nokkrir dagar ef tennur eru ekki burstaðar og munnur ekki hreinsaður áður en tennur skemmist og alvarleg einkenni komi í munnholið .
" Það mikilvægasta sem við þurfum að huga að er að starfsfólkið sem sinnir íbúum á hjúkrunarheimilum fái fræðslu um hvernig á að veita þessa umönnun .
Á íslenskum hjúkrunarheimilum er stór hluti starfsfólks ekki með formlega heilbrigðismenntun .
Þá er það á ábyrgð hjúkunarfræðinga og sjúkraliða að fræða þá hvernig eigi að bursta tennurnar hjá fólki , " segir hún .
Í þessu samhengi bendir hún á að hjá fólki með langt gengna heilabilun , sem þar af leiðandi á erfitt með að tjá sig , sé erfitt að greina verki og vanlíðan sem skapast vegna vegna lélegs ástands munnhols og tanna .
Á hjúkrunarheimilum er notað svokallað RAI-matskerfi þar sem m.a. upplýsingar um munn- og tannheilsu eru metnar .
Ingibjörg vinnur að því að safna saman gögnum úr þessu matskerfi um tannheilsu fólks á hjúkrunarheimilum ásamt Hólmfríði Guðmundsdóttur , sérfræðingi hjá Embætti landlæknis .
Niðurstaðna úr þeirri samantekt er að vænta á þessu ári .
