Leikkonan Cameron Diaz sendi frá sér bókina The Longevity Book : The Science of Aging , the Biology of Strength , and the Privilege of Time í vikunni .
Bókin kemur í kjölfar annarrar bókar leikkonunnar , The Body Book , sem kom út árið 2013 og fór á toppinn á metsölulista New York Times .
Sú bók fjallar um kvenlíkamann , heilsu og vellíðan , en nú skrifar Diaz , sem er 43 ára , um það hvernig það sé að eldast .
Um leið og hún varð 39 ára fékk hún sífellt fleiri spurningar í viðtölum um hvort hún hræddist það að verða fertug .
" Ég var spurð um aldur minn í hverju einasta viðtali og áttaði mig á því hversu hrædd við erum að eldast , " segir Diaz á vefsíðu Harper Collins , útgefanda bókarinnar .
Lífslíkur aldrei verið eins miklar Ólíkt mörgum bókum sem fjalla um þetta málefni er Diaz síður en svo á móti því að eldast og ítrekar að það sé mikil gæfa fólgin í því .
Hún skrifar : " Ég ætla ekki að segja ykkur hvernig eigi að snúa við hjóli tímans á þrjátíu dögum .
Bókin fjallar um hvernig það að eldast gerist , hvernig það hefur áhrif á okkur líkamlega og andlega .
" Í bókinni ræðir hún um þær breytingar sem verða á kvenlíkamanum , frá fyrstu gráu hárunum til breytingaskeiðsins og áfram .
Lífslíkur hafa aldrei verið eins miklar og nú og hún vill að við undirbúum okkur fyrir ellina til að geta notið lífsins sem best .
Diaz fór í viðtal við Entertainment Weekly vegna útkomu bókarinnar .
Blaðið spurði hana hver væri helsta ástæða þess að hún vildi skoða náttúrulegt öldrunarferli líkamans á jákvæðan hátt .
" Þegar við verðum eldri , þegar konur eldast , er okkur sagt að eitthvað hafi farið úrskeiðis , að við þurfum að skammast okkar og fela okkur af því að við erum að verða eldri .
Í staðinn vill ég að konur finni til valdeflingar og geti fagnað því að eldast , vera stoltar af því og eldast vel , " svaraði hún og bætti því við að ef maður sé heppinn sé maður gamall í mun lengri tíma en maður er ungur .
" Maður verður að sætta sig við að maður verður ekki 25 ára á ný .
Það þarf að fagna því .
" Ást , vinskapur og hlátur Í bókinni deilir Diaz nýjustu rannsóknum á öldrum í sambland við eigin hugleiðingar og lífsreynslu .
Hún skoðar muninn á því hvernig konur og karlar eldast og af hverju ást , vinskapur og hlátur skiptir máli fyrir heilsuna .
Hún er spurð að því af hverju áhyggjur af því að eldast plagi konur .
" Ég held að það sé af því að við skiljum ekki ferlið .
Fólk var alltaf að spyrja mig hvort ég óttaðist það að verða fertug og ég hugsaði : " Út af hverju ? Mér líður æðislega ! Af hverju ætti ég að hræðast að verða fertug ? " Þá áttaði ég mig á því að fólk var ekki í raun að tala um líkamlega heilsu mína heldur ferilinn og hvernig það væri fyrir mig að verða fertug í þessu samfélagi .
Ef fólk sæi mig ekki fyrir sér sem 25 ára , hver væri ég þá ? " Hún segir að í sambandi við aldur þá hugsum við of mikið um bara hrukkur og hrörnun .
" Ég hugsaði með mér að ef við áttuðum okkur betur á öldrunarferlinu þá myndum við ekki vera svona hrædd við það , " segir hún og spyr hvort langlífi sé ekki fagnaðarefni .
" Við höfum fjörutíu auka ár framundan .
Kallar það ekki á fögnuð frekar en krísu ? " Í bókinni fer hún yfir mismunandi tækni sem hefur verið notuð til að sporna við öldrun í gegnum tíðina , þannig að æskudýrkun hefur alltaf verið til staðar .
Leikkonan segir æskudýrkunina enn meiri nú og hún sé sjáanleg hvar sem við lítum í samfélaginu .
Auglýsingar segi okkur að engum eigi eftir að líka við okkur ef við lítum út eins og við erum í raun .
Ómáluð á Instagram " Ég setti inn mynd af mér [ á Instagram án förðunar ] og fólk skrifaði : " Vá , hvað það er hugrakkt af henni að birta mynd af sér ómálaðri .
" Ég hugsaði með mér hvað það væri skrýtið .
" Hvað þýðir þetta ? Af hverju er ég hugrökk ? Ég fer úr úr húsi svona á hverjum einasta degi ! " Svo áttaði ég mig á því að fólk væri að segja að ég ætti að gera ráð fyrir því að einhver gerði grín að því hvernig ég liti út .
Sem kona ætti ég að búast við því að vera gagnrýnd fyrir að mála mig ekki því förðunin léti fólki líða betur með aldur minn .
Mér fannst þetta bæði sorglegt og áhugavert .
Auðvitað var ég þakklát fyrir að fólk skrifaði fallegar athugasemdir því ég vona að það hvetji aðra til að gera hið sama , " sagði hún við EW og segir konur hræddar við gagnrýnina sem þær eigi í vændum ómálaðar og henni finnst það mjög ósanngjörn staða .
