Ramsan Kadýrov , forseti sjálfstjórnarlýðveldisins Tjetsníu í Kákasus , er vægast sagt umdeildur leiðtogi og stjórnarandstæðingar segja hann vera samviskulausan hrotta og morðingja á mála hjá Pútín .
En vinskapur hans og Rússlandsforseta er mikill og peningar til uppbyggingar í stríðshrjáðri Tjetsníu hafa streymt úr ríkiskassanum í Moskvu , sem stendur um 85% af opinberum útgjöldum Tjetsníu .
Héraðið , sem er með rösklega milljón íbúa , aðallega múslíma , er nú orðið vel stætt .
Stefna Kadýrovs í Tjetsníu er skýr .
" Ég ræð og enginn annar .
Skilið ? " sagði hann á sjónvarpsfundi með embættismönnum 2011 .
Svo mikið er sjálfstæði hins 39 ára gamla Kadýrovs að deild öryggislögreglunnar , FSB , í Tjetsníu hlýðir nú ekki skipunum yfirmanna í Moskvu .
Þeir eru sagðir hata Kadýrov og liðsmenn hans en geta lítið sem ekkert aðhafst .
Húsbóndinn í Kreml hefur ákveðið að öllu skipti að Tjetsnía sé til friðs .
Þegar Kadýrov sinnaðist við deild FSB í Tjetsníu lét hann logsuðumenn loka dyrum aðalstöðva hennar og skipaði sjálfur nýjan yfirmann .
Hann hefur einnig gefið skipun um að láta skjóta á FSB-menn frá öðrum hlutum Rússlands ef þeir fari inn fyrir landamærin án leyfis .
Heimildarmenn , bæði stuðningsmenn og andstæðingar stjórnvalda í Kreml , fullyrða að Kadýrov sé þrátt fyrir allt vinsæll í héraði sínu .
Og ekki má gleyma því að Tjetsenar ráða nú í fyrsta sinn yfir eigin landi , þótt það sé að nafninu til enn hluti Rússlands .
Þá stöðu þakka margir Tjetsenar klókindum Kadýrovs , segir í grein Joshua Jaffa í The New Yorker .
En liðsmenn öryggissveita forsetans , kadýrovtsí , beita margvíslegum hótunum , morðum og mannránum til að hræða hugsanlega óvini í héraðinu .
Og brenna hús ættingja uppreisnarmanna .
Kadýrovtsí-liðar eru sterklega grunaðir um að hafa myrt rússneska stjórnarandstæðinginn Borís Nemtsov í Moskvu í fyrra , einnig mannréttindafrömuðina Önnu Polítkovskaju og Natalíu Estemírovu .
Engar öruggar sannanir hafa fengist enda leyfir Kadýrov ekki að liðsmenn hans í héraðinu séu yfirheyrðir .
Kadýrov naut lengi hylli meðal Rússa fyrir að koma á friði í Tjetsníu en nú hefur stuðningur við hann hrapað í 17% .
" Pútín hefur skapað vandamál sem hann veit ekki hvernig hann á að leysa , " segir Ilja Jasín , þekktur andófsmaður og náinn vinur Nemtsovs heitins .
Karlmennið ógurlega Ímyndin sem Kadýrov hefur byggt upp er þrenns konar : Hann er sauðtryggur Kremlverjum , styður ákaft íslam og jafnframt er hann karlmenni sem ekkert hræðist , lætur mynda sig með villidýrum og haldandi á eiturslöngu , klæðist oft hermannabúningi , hnyklar óspart vöðvana .
Eins og landsfaðirinn Pútín .
Og Kadýrov er mjög áberandi í sjónvarpi og öðrum miðlum .
Hann kallar rússneska stjórnarandstæðinga " sjakala " og " óvini þjóðarinnar " .
Þá beri að senda á geðsjúkrahús í Tjetsníu .
En jafnframt leggur hann áherslu á trúrækni sína , hefur bannað áfengi og konur verða að hlýða öllu sem eiginmenn þeirra og feður skipa .
Þegar Kadýrov varð 35 ára var efnt til geysimikillar veislu í höfuðstaðnum Grosní , meðal gesta voru leikararnir Hilary Swank og Jean-Claude Van Damme .
Forsetinn fékk líka á sínum tíma Hollendinginn Ruud Gullit til að þjálfa knattspyrnulið Grosní .
Afmælisveislan kostaði of fjár en hvaðan komu peningarnir ? " Allah gaf okkur þá , " sagði Kadýrov glaðbeittur .
Leiðtoginn hefur látið byggja handa sér mikla höll í fæðingarbæ sínum , með ljónabúrum , veðhlaupahestum og útsýni að tilbúnu stöðuvatni og fossi .
Hann notar af miklum dugnaði Instagram-síðu sína sem um 1,6 milljónir manna fylgjast með .
Nýlega birti hann þar myndskeið af Míkhaíl Kasjanov , fyrrverandi forsætisráðherra Rússlands og andstæðingi Pútíns .
Höfuð Kasjanovs var sýnt í riffilsigti leyniskyttu ! " Þeir sem ekki hafa skilið munu skilja , " skrifaði Kadýrov .
Varið hefur verið sem svarar minnst 14.000 milljónum dollara í að byggja upp Tjetsníu , einkum höfuðstaðinn Grosní .
Risið hafa nýtískulegir skýjakljúfar við aðalgöturnar , þar eru glæsilegir íþróttaleikvangar og skemmtigarðar , 5 stjörnu hótel og moska sem rúmar 10.000 manns .
Og það sem mestu skiptir fyrir örmagna og oft þakkláta íbúana : það ríkir friður , að mestu .
14 féllu í átökum í fyrra en mannfallið minnkar stöðugt .
Spurningin er hvort Kadýrov hefur ofmetnast en sumir stjórnmálaskýrendur segja að honum sé óhætt .
Pútín þarfnist hans til að halda aftur af Tjetsenum og hryðjuverkamönnum í Kákasus , þarfnist hans jafn mikið og Kadýrov þarfnist hans .
Auk þess sé Tjetseninn eins og ýkt mynd af Pútín , enn grófari en sýni hvernig Pútín geti farið að haga sér ef Rússar dirfist að rísa upp .
Kadýrov sé viðvörun .
Fjölkvæni alveg í lagi Kadýrov hunsar rússnesk lög en notast við lög er byggjast að hluta á sharia-reglum íslams .
Nýlega gaf hann skipun um að konur skyldu ávallt bera andlitsblæju í opinberum byggingum .
47 ára Tsjetsjeni giftist nýlega 17 ára stúlku þótt hann ætti konu fyrir .
Málið vakti mikla athygli og hneykslun í Rússlandi enda fjölkvæni bannað þar með lögum .
En Kadýrov fagnaði , ræddi um " brúðkaup þessa árþúsunds " .
Pútín samþykkti með þögninni .
Erlent Kristján Jónsson kjon@mbl.is Þetta er gömul og margítrekuð saga : Kremlverjar taka ungan , eldspúandi dreka í fóstur , síðan verða þeir að halda áfram að mata hann til að koma í veg fyrir að hann kveiki í öllu .
Anna Polítkovskaja , mannréttindasinni .
Myrt 2006 .
