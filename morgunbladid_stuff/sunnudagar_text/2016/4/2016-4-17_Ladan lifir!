Bílaflotinn í Kasakstan er nokkuð ólíkur því sem við eigum að venjast hér á landi .
Ladan lifir góðu lífi á þessum slóðum og " rússajeppinn " líka .
Þeir örfáu lögreglubílar sem urðu á vegi mínum í ferðinni voru af gerðinni Lada Sport og sjúkrabílar voru rússajeppar .
Áberandi munur er á bílaflota í þéttbýli og dreifbýli .
Ladan var langalgengasti bíllinn í litlu þorpunum en í höfuðborginni Astana mátti víða sjá bíla úr talsvert öðrum verðflokki .
Fyrir utan verslunarmiðstöðvar í borginni er algengt að sjá heilu raðirnar af Land Cruiser-jeppum og Lexus-bílum .
Yfirleitt eru þá bílstjórar í bílunum sem halda bílunum heitum meðan bíleigendurnir versla .
