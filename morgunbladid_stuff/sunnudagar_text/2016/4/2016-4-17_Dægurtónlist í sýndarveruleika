Lykilerindi fyrstu íslensku dægurtónlistarráðstefnunnar sem fram fer á föstudaginn næstkomandi er í höndum dr. Nick Prior .
Prior er deildarstjóri félagsvísindasviðs Háskólans í Edinborg og þekktur dægurtónlistarfræðingur .
Hann hefur rannsakað tengsl menningar , dægurtónlistar og tækniframfara .
Þetta verður í fjórða sinn sem hann kemur til landsins en hann hefur áður komið hingað til að kynna sér og rannsaka íslenska tónlist .
Prior er doktor í félagsfræði .
" Ég ákvað að breyta til fyrir um sjö , átta árum síðan .
Doktorsritgerðin mín var um félagsfræði safna en ég var farinn að missa aðeins áhugann á viðfangsefninu .
Ég hugsaði með mér að lífið væri of stutt og allt það og hóf rannsóknarferil á sviði sem ég hafði sérstaklega mikinn áhuga á , " segir Prior um dægurtónlistarfræðin .
" Ég hef verið tónlistarmaður í hjáverkum frá því ég var 13-14 ára .
Ég hef sérstakan áhuga á sambandi tækni og dægurtónlistar , það var inngangspunktur minn í fagið .
Þannig kynntist ég fræðunum en á þessum tíma var nýr prófessor ráðinn til starfa við Edinborgarháskóla , Simon Frith , sem hefur haft mikil áhrif , " segir Prior sem hefur gert ýmsar rannsóknir á poppfræðasviðinu síðustu ár .
Stafræn tækni og samskipti " Ég hef rannsakað mismunandi tónlistarsenur og áhrif stafrænnar tækni á tónlistarneyslu og -framleiðslu .
Sem stendur er ég að skrifa bók sem heitir Popular Music , Technology and Society .
" Í tengslum við þetta gerði Prior rannsókn á tónlistarhegðun nemenda hvað varðar stafræna tónlistarspilara .
" Rannsóknin náði til 150 nemenda og hvernig þeir notuðu mp3-spilarana sína .
Almennt er gert ráð fyrir því að svona tækni komi í veg fyrir samskipti og einangri fólk .
Rannsókn mín leiddi hinsvegar allt annað í ljós , " segir hann en nemendurnir notuðu tækin til samskipta og til að styrkja bönd sín á milli .
" Til dæmis með því að deila heyrnartólum .
Þeir vilja deila reynslu og ræða saman þrátt fyrir að tæknin sé hönnuð til einkanota .
Þeir deila líka tilbúnum lagalistum sem er félagslegt athæfi , " útskýrir hann og leggur áherslu á að nemendurnir í rannsókninni hafi notað tæknina til samskipta þrátt fyrir að hún hafi ekki verið hönnuð á þann hátt .
En koma ekki alltaf einhverjar dómsdagsspár um hnignun mannkyns með nýrri tækni ? " Öll ný tækni hefur áhyggjur í för með sér .
Sömu tilfinningar spruttu fram með símanum , útvarpi og tónlist sem var búið að taka upp .
" Talið berst að rannsóknum hans á dægurtónlist .
Það fylgir því að rannsaka eitthvað sem er svona nálægt í tíma að hægt er að ræða við fólk og fylgjast með því að störfum .
Hann segir þjóðfræði vera hluta af þessu .
" Það að fylgjast með fólki í rauntíma gefur þér dýpri mynd af því af hverju fólk gerir það sem það gerir og hvernig það gerir það .
" Hjálpar það þér að vera tónlistarmaður eða breytir það sýn þinni á viðfangsefnið ? Sextán ára skólastelpa " Ég held það geti hjálpað og að fólk finni til ákveðinnar samkenndar , " segir hann og segir frá nýlegri heimsókn sinni til Japan .
" Þar er einstaklega áhugaverð sýndarveruleikasöngkona sem heitir Hatsune Miku .
Hún byrjaði sem hugbúnaður sem líkti eftir röddum í hljóðgervli .
Ef þú varst í hljómsveit en ekki með söngvara notaðirðu svona hugbúnað til þess að líkja eftir söng .
Þetta er sami hugbúnaður og ég notaði tvítugur inni í svefnherberginu heima hjá mér til að búa til tónlist .
Ég fór til Japan og tók viðtal við forstjóra fyrirtækisins sem bjó til Miku .
Það að ég hafði sjálfur notað búnaðinn veitti mér aukinn skilning og hjálpaði mér í viðtalinu , " segir hann um hvernig reynsla hans á tónlistarsviðinu nýtist í fræðunum .
Hatsune Miku er einstaklega áhugavert fyrirbæri fyrir fræðimann eins og Prior til að rannsaka .
Hann útskýrir að Miku haldi nú tónleika og komi fram sem heilmynd .
" Nú hallast ég að því að hún sé táknmynd einhvers almennara í popptónlist .
Hún er ekki til nema í sýndarveruleika en hefur engu að síður stóran aðdáendahóp .
Það er mjög áhugavert að skoða hana og bera saman við Miley Cyrus eða Justin Bieber , " segir hann og útskýrir að sambærilegt sé hvernig efnið sé framreitt og borið á borð í gegnum fjölmiðla .
Miku sker sig úr að öðru leyti .
" Hinn hlutinn af þessu er að Miku er " crowdsourced " ; lögin sem hún syngur eru samin af aðdáendum hennar , sem er allt öðruvísi en hjá til dæmis Lady Gaga .
Þetta er lýðræðslegra módel , " segir hann en aðdáendur Miku nota hugbúnaðinn til að semja lögin .
" Hún kemur síðan fram undir Creative Commons-afnotaleyfi þannig að það breytir stöðunni lagalega séð og einfaldar málin , " segir hann en leyfið virkar á heimsvísu og endist jafn lengi og höfundarréttur .
Hvert afnotaleyfi gerir höfundum kleift að viðhalda höfundarétti sínum en jafnframt gefa öðrum almennt leyfi til þess að afrita verkið og dreifa því og notfæra sér það á ýmsan hátt , að minnsta kosti á meðan það er ekki í ágóðaskyni , eins og segir á vefsíðu Creative Commons .
Hann segir að Miku geti mögulega verið vísbending um í hvaða átt tónlistariðnaðurinn sé að þróast .
" Þetta gæti verið áhugaverð fyrirmynd fyrir tónlistariðnaðinn í heild .
Miðlægt módel tónlistariðnaðins er að hrynja og þetta gæti verið ein af þeim áhugaverðu leiðum sem til eru til að byggja upp tónlistariðnaðinn að nýju .
" Talið berst að því að ungir listamenn þurfi stundum að gefa tónlistina en selji þess í stað ýmsan varning .
" Samningar snúast ekki lengur aðeins um tónlistina heldur líka lifandi flutning og varning , " segir hann .
Prior segir að fyrirtækið tapi á tónleikum Miku því tæknin sé svo flókin .
" Tapið bætir það sér upp með söluvarningi , " segir hann og minnir á að allskyns krúttlegur varningur falli í kramið í Japan .
" Það veldur manni samt áhyggjum að Mika sé sextán ára skólastelpa .
Kyngerving ungs fólks er það sem er uggvænlegt við þessa sögu , " segir hann .
Að lokum berst talið að Íslandi en Prior hefur skrifað um landið .
Orðræðan um íslenska tónlist úti í heimi hefur gjarnan tengst stórbrotnu landslagi en Prior var viss um að þarna lægi eitthvað meira að baki .
Hann hefur skrifað lærða grein þar sem hann færir rök fyrir því að ástæða velgengni íslensks tónlistarfólks sé félagsleg en ekki náttúrunni að þakka .
Vildi forðast klisjurnar " Félagsfræðingar hafa áhuga á þversögnum og hér var möguleg þversögn að þetta fámenna land væri svona áberandi í tónlistarheiminum .
Það var upphafspunktur minn en ég vildi forðast helstu klisjurnar um að þetta snerist allt um stórbrotið landslag .
Mér fannst það ekki mjög fáguð útskýring .
Það eru til margir aðrir fallegir staðir og þar eru ekki þessi tengsl milli tónlistar og landslags , " segir hann .
Hann fylgdist með hópamyndun fólks , m.a. á tónlistarhátíðinni Iceland Airwaves og komst að því að félagslegi þátturinn hefði mikið vægi .
Hann skoðaði Reykjavík sérstaklega og þéttriðið net tónlistarmanna þar og ræddi við tónlistarmenn sem voru ekki sáttir við " náttúruskýringuna " .
" Ég vildi skoða þetta gegn ríkjandi meginstraumi um áhrif gjósandi eldfjalla og glansandi jökla en fjölmiðlar í Bretlandi eru uppfullir af náttúruvísunum þegar rætt er um íslenska tónlist en það er aðeins lítill hluti sögunnar .
" Dagskrá dægurtónlistarráðstefnunnar Listaháskóli Íslands og Háskóli Íslands standa í sameiningu að fyrstu íslensku dægurtónlistarráðstefnunni .
Fer hún fram 22. apríl í báðum skólum .
Kl. 11.30 í Odda , HÍ , mun dr. Nick Prior eiga opið samtal við Arnar Eggert Thoroddsen , doktorsnema í tónlistarfræðum og aðjúnkt við skólann , en kl. 13.30 færast leikar yfir í LHÍ , Sölvhólsgötu , þar sem Prior mun opna ráðstefnuna með fyrirlestri .
Þvínæst kynna nemendur í námskeiðinu Menningarfræði dægurtónlistar á tuttugustu öld verkefni og svo flytja íslenskir sem erlendir fræðimenn erindi .
Þau Þorbjörg Daphne Hall , lektor við LHÍ , dr. Viðar Halldórsson , dr. Davíð Ólafsson og Arnar Eggert Thoroddsen eru fulltrúar Fróns en þær Dr. Áine Mangaoang og Emily Baker , doktorsnemi , koma frá háskólanum í Liverpool .
Ráðstefnu lýkur svo með pallborði og opnum umræðum og þar tekur dr. Páll Ragnar Pálsson , tónskáld , tónlistarfræðingur , gítarleikari Maus og kennari við LHÍ þátt ásamt fyrirlesurum .
Ráðstefnan fer fram á ensku og aðgangur er ókeypis .
Lærðir sem leikir eru hvattir til að mæta .
Ráðstefnan er haldin til að styðja við sýnilegan vöxt í dægurtónlistarfræðum hérlendis .
T.a.m. var námskeiðið " Félagsfræði dægurmenningar " haldið í fyrsta skipti í HÍ síðasta vor og námskeiðið " Menningarfræði dægurtónlistar á tuttugustu öld " var haldið nú í vor .
Síðasta haust fór námskeiðið " Popp- og rokktónlist í fræðilegu ljósi " fram í Endurmenntun og væntanlegir útskriftarnemar , bæði í LHÍ eða HÍ , eru í auknum mæli farnir að skrifa um dægurtónlistartengd efni .
Hvað eru dægurtónlistarfræði ? Dægurtónlistarfræði eða " Popular Music Studies " er þverfaglegt fræðasvið sem hefur verið að sækja í sig veðrið innan háskólasamfélagsins undanfarna áratugi .
Alþjóðleg samtök um þessi fræði voru stofnuð árið 1981 ( IASPM , International Association for the Study of Popular Music ) og þeim tilheyra félagsfræðingar , sálfræðingar , mannfræðingar , heimspekingar , sagnfræðingar , tónlistarfræðingar o.s.frv ..
Tilurð dægurtónlistarfræða sem sérstakrar , fræðilegrar nálgunar , er m.a. vegna óánægju í garð hefðbundinna tónlistarfræða ( e. musicology ) sem rýndi þá nær eingöngu í klassíska tónlist og popptónlistarfræðingarnir sáu sig tilneydda til að slíta sig frá hefðbundnum tónlistarfræðum til að koma inn áherslupunktum sem höfðu lengi legið óbættir hjá garði .
Hin mismunandi fög koma að dægurtónlistinni frá mismunandi vinklum og reynt er að skilja hana í ólíku samhengi , út frá pólitík , stéttaskiptingu , kynjahlutverkum , kynþáttum , ungmennarannsóknum , tónleikamenningu , fagurfræði , miðlun ( geisladiskar , vínyll , streymi ) eða samsetningu undirgeira ( þungarokk , raftónlist , söngvaskáldatónlist o.s.frv. ) .
Umhverfi tónlistarinnar og iðnaðurinn sem henni fylgir er skoðaður ( útvarp , útgáfufyrirtæki , fjölmiðlar , gagnrýnendur o.s.frv. ) en einnig hvernig hún orkar á einstaklingana , hvort heldur þeir eru áhorfendur eða listamenn , og hvernig fólk bregst við tónlist og nýtir sér hana í daglegu lífi .
Einnig er mikið verið að rýna í yfirstandandi þróun og nýmiðla , þ.e. hlutverk samfélagsmiðla , tónlistarveita , spilastokka ( iPod ) og alnetsins almennt , einkum með tilliti nýrra neysluvenja .
Dæmi um spurningar sem hægt er að kasta fram á þessum vettvangi eru t.d. eru Bítlarnir eitthvað merkilegir tónlistarlega séð ? Hvernig er hægt að útskýra velgengni Bjarkar ? Er það eitthvað í vatninu hérna sem stuðlar að framgangi íslenskrar popp- og rokktónlistar á erlendri grundu ? Er streymi og niðurhal af netinu að drepa niður tónlist eða eru þetta vegvísar til framtíðar ? Var pönkið bara rusl eða stórmerkileg samfélagsbylting ? Er hægt að taka Kylie Minogue alvarlega sem listamann eða er tónlist hennar bara froða ? 