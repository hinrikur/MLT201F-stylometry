Vinkonur heitir ný skáldsaga Rögnu Sigurðardóttur sem kom út á dögunum .
Þetta er sjötta skáldsaga Rögnu , en hún hefur einnig gefið út ljóðabók og bókverk .
Aðspurð hvernig hugmyndin að bókinni hafi borist henni segir Ragna að bækur verði stundum til á einkennilegan hátt og að kveikjan að þessari bók hafi eiginlega horfið úr sögunni áður en bókinni var lokið .
Vinkonur verða til " Ég var í ræktinni að reyna að stytta mér stundir á hlaupabretti við að horfa á sjónvarpið .
Ég fór að hugsa um konu sem þyrfti að fara í ræktina heilsu sinnar vegna en leiddist það óskaplega .
Til þess að halda henni hlaupandi á brettinu myndi einkaþjálfarinn segja henni sögur .
Ég fór að hugsa um þetta og út frá þessari aumu litlu kveikju , sem var ekki neitt neitt , fór af stað einhver saga og þá urðu til þessar þrjár persónur , " segir Ragna og vísar þá í vinkonurnar Hafdísi , Láru og Júlíu sem bókin segir frá .
" Mig langaði að skrifa um bernskuvináttu eða unglingavináttu vegna þess að þá erum við svo viðkvæm , það er stutt í kvikuna og vináttan ristir svo djúpt .
Við kynnumst persónum sögunnar þegar þær eru orðnar fullorðnar , en mig langaði að ná því fram að þegar lesandinn læsi um persónurnar fullorðnar vissi hann hverjar þær voru þegar þær voru unglingar .
Ég vildi að þessi kvika væri sýnileg og útskýrði að einhverju leyti gerðir þeirra .
Þessi vinátta er svo mikilvæg , hún fylgir okkur alla ævi , bernskuvinir eða vinir frá unglingsárum fylgja okkur stundum ævilangt , sama hvað maður gengur í gegnum .
Bernskuvinir eru svolítið öðruvísi en aðrir vinir , það fylgir þeim fjölskylda og foreldrar og systkini , maður kemur inn á heimili , er kannski heimagangur einhverstaðar í mörg ár , og þetta verður allt öðruvísi vinátta en þegar maður kynnist fólki síðar á ævinni , " segir Ragna og bætir við að sig hafi líka langað að fjalla um varnarleysi stúlkna og kvenna .
" Vináttan er mjög sterk og djúp en það er líka samkeppni og afbrýðisemi sem kemur í ljós löngu síðar að er enn til staðar .
Minningarnar hafa áhrif á nútíðina og tilfinningarnar .
Þetta er eins og þegar maður kemur aftur til staðar þar sem maður dvaldi þegar maður var ungur og finnur fyrir þeirri persónu sem var .
" Myndlistin meðvitað þema Ein af aðalpersónum Vinkvenna er Hrafnhildur Lára sem er orðin einn af þekktustu listmálurum þjóðarinnar og einn þráður fléttunnar í sögunni er portrett sem hún tekur að sér að mála af Hafdísi æskuvinkonu sinni , sem er dómsmálaráðherra .
Myndlist kemur einmitt oft við sögu í bókum Rögnu , en hún er myndlistarmaður og starfaði sem myndlistargagnrýnandi í mörg ár .
" Það er meðvitað þema hjá mér að fjalla um listir og hvernig listirnar koma inn í líf okkar á ólíkan hátt .
Í Hinu fullkomna landslagi fjallaði ég um málverkafalsanir og það hvernig listin getur verið hluti af lífi okkar á svo marga vegu og í Bónusstelpunni kemur gjörningalist og samtímalist við sögu .
Í Vinkonum er það portrettmálverk af vinkonu .
Ég hef myndlistarbakgrunn og hef skrifað mikið um myndlist og myndlistin á sér fastan stað í minni heimssýn og hugsun .
Mér finnst skemmtilegt að nota skáldsöguna sem miðil til að fjalla um það að einhverju leyti þótt það sé ekki í forgrunni sögunnar .
" Vináttan getur verið góð og líka erfið " Í forgrunninum eru vinkonurnar og vináttan og allt í kringum hana , ekki bara hvað vináttan getur verið góð heldur líka hvað hún getur verið erfið .
Svo er það spurningin um valdið sem þær hafa hver yfir annarri á unglingsárunum og hvernig þær sem fullorðnar manneskjur , eins og Hafdís lendir í , þurfa að taka ákvarðanir sem skipta máli upp á líf og dauða .
Þá fer vinátta fortíðarinnar aftur að leika stórt hlutverk .
" 