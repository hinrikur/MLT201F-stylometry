Nýverið kom í ljós að forsætisráðherra átti sameiginlega hagsmuni með kröfuhöfum slitabúa föllnu bankanna , án þess að hafa upplýst um það eins og almennir mannasiðir í það minnsta bjóða .
Ekki bætti úr skák að hagsmunirnir voru geymdir á Bresku Jómfrúaeyjum , þótt ekkert liggi fyrir um að það atriði hafi út af fyrir sig verið brot á lögum og reglum .
Það er auðvitað ekki til marks um yfirvegaða umræðu að staðsetning félagsins sem hélt utan um hagsmunina varð fljótt aðalatriði frétta en hinn augljósi hagsmunaárekstur aukaatriði .
Allt að einu hófst atburðarás sem ætla mætti að hefði lokið í vikunni sem leið með afsögn forsætisráðherrans og nýju ráðuneyti Sigurðar Inga Jóhannssonar .
Þrátt fyrir afsögn forsætisráðherrans eru hins vegar sumir enn staðráðnir í að gera sér mat úr málinu með því að yfirfæra umræðu og tilfinningar fólks gagnvart forsætisráðherra á aðra ráðherra í ríkisstjórninni og jafnvel alþingi allt með kröfu um kosningar .
Hví á til dæmis Ögmundur kollegi minn í þessu Moggaplássi að missa umboð sitt sem þingmaður vegna mála fyrrverandi forsætisráðherra ? Aflandseyjar halda áfram að vera aðalatriðið í kröfugerð um afsögn fjármálaráðherra og innanríkisráðherra og auðvitað kosningar til alþingis , helst áður en fjölmiðlum þóknast að birta nöfn þeirra 600 Íslendinga sem sagt er að finna megi í skjölum .
Hvorugur þessara ráðherra hefur hins vegar tengsl við aflandseyjar .
Fjármálaráðherra átti í fasteignaviðskiptum erlendis sem lauk eins og annarri þátttöku hans í viðskiptum árið 2009 þegar hann varð formaður Sjálfstæðisflokksins .
Það var jafnframt mörgum árum áður en hann varð ráðherra .
" Mál " innanríkisráðherra er einnig gamalt og svo smátt að jafnvel ég get ekki lýst því .
Þingkosningar verða í síðasta lagi í apríl á næsta ári .
Þær verða þá fjórðu þingkosningarnar á tæpum 9 árum .
Alls munu á þessum 9 árum hafa farið fram 10 almennar atkvæðagreiðslur , til þings , sveitarstjórna , embættis forseta og um Icesave .
Auk þess var kosið til stjórnlagaþings en Hæstiréttur úrskurðaði þær kosningar ógildar .
Það er sjálfsagt og nauðsynlegt að stjórnarmeirihluti á hverjum tíma taki tillit til málefnalegra sjónarmiða sem kynnt eru .
En lýðræðinu fylgja réttindi og skyldur kjörinna fulltrúa til að takast á við allan þann vanda sem kann að kom upp á meðan umboð þeirra varir .
Það er auðvitað engri ríkisstjórn auðvelt að forsætisráðherrann þurfi að víkja .
En úr þeim vanda var greitt á nokkrum dögum .
Hér er ekki stjórnarkreppa heldur þvert á móti .
Hér situr nú ríkisstjórn sem nýtur mikils meirihluta lýðræðislega kjörinna þingmanna .
Sigríður Andersen saa@althingi.is 