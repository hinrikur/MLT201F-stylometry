Þegar húsmóðirin í 108 var lítil stelpa voru henni kenndir ýmsir mannasiðir sem hún hefur reynt að hafa í forgrunni í lífi sínu .
Henni var til dæmis kennt að hún mætti aldrei hringja í fólk á matmálstímum , eftir klukkan tíu á kvöldin eða fyrir klukkan tíu á morgnana um helgar .
Henni var líka kennt að bera virðingu fyrir eigum annarra og að hún ætti ekki erindi inn í annarra manna garða .
Og að það væri bannað að kíkja á glugga hjá fólki .
Þessar reglur um símhringingar á ókristilegum tímum virðast ekki vera í gildi hjá tryggingasölufólki og fleirum sem vilja ólmir pranga inn á húsmóðurina betri dílum .
Það hefur hvarflað að henni að það sé verið að leggja hana í kefisbundið einelti því í hana er hringt mörgum sinnum í hverri einustu viku .
Húsmóðirin hefur reynt að vera kurteis og reynt að skella ekki á fólk í hvert skipti sem það hringir ( það tekst reyndar ekki alveg alltaf ) .
Stundum hefur hún neyðst til að setja símann á " speaker " til að leyfa sínum nánasta að njóta áheyrnarinnar .
Það er nefnilega pínulítið eins og þessi hópur sé allur á örvandi ólöglegum efnum .
Þeim liggur mikið á hjarta og útiröddin er notuð óspart sem getur verið ansi spaugilegt á köflum .
Þegar símtölin komast á það stig að sölumennirnir vilji hitta húsmóðurina þá fríkar hún yfirleitt út og neyðist til að ýta á rauða takkann á símanum ( án þess að kveðja ) .
Sem er náttúrlega argasti dónaskapur ...
Verst er þó þegar fólk mætir heim til húsmóðurinnar til að reyna að selja henni eitthvað .
Í dag tíðkast það ekki að fólk droppi við og því kippist hún alltaf við þegar dyrabjallan hringir .
Og af því að það er svo hryllilega dónalegt að líta út um gluggann í forstofunni og opna ekki þá hefur það alveg hvarflað að henni að fá sér myndavélakerfi svo hún geti skoðað þá sem banka upp á í rólegheitum á meðan hún tekur ákvörðun hvort hún fari til dyra eða ekki .
Á mánudaginn var , þegar þjóðin flykktist á Austurvöll til að mótmæla , ákvað húsmóðirin að fara frekar heim til sín eftir vinnu og gefa börnunum sínum kjarngóðan kvöldverð .
Börn hafa heldur ekkert að gera á mótmæli þótt foreldrum sé misboðið .
Þegar húsmóðirin keyrði inn götuna sá hún að bleikklædd miðaldra kona stóð í innkeyrslunni heima hjá henni og stefndi í átt að húsinu .
Þegar sú bleikklædda áttaði sig á því að húsmóðirin væri að taka stefnu inn í innkeyrsluna á sínum einkabíl reyndi hún að forða sér .
Húsmóðirin skrúfaði því niður rúðuna og spurði þá bleikklæddu hvort það væri eitthvað hægt að hjálpa henni .
Hún varð vandræðaleg , eins og fólk verður þegar það er " böstað " við að kíkja á glugga hjá nágrannanum .
Sú bleikklædda gaf þær skýringar að hún byggi í risastóru húsi í næstu götu og væri alltaf á höttunum eftir minni fasteign .
Hún hefði séð að hér væru framkvæmdir í gangi og ...
( sem gerði það að verkum að forvitnin bar hana ofurliði með þeim afleiðingum að augun rötuðu á glugga húsmóðurinnar – en hún sagði það ekki upphátt blessunin ) .
Eftir þetta hefur húsmóðirin verið hugsi .
Börnin hafa líka tekið þetta inn á sig og þegar þau fara í háttinn á kvöldin spyrja þau : " Mamma , ætli hún sé á glugganum hjá okkur núna ? " martamaria@mbl.is 