Í ljósi aðstæðna kom ekki annað til greina en að helga dagskrá tónleikanna minningu Jóns Stefánssonar , " segir Lára Bryndís Eggertsdóttir sem heldur orgeltónleika í Langholtskirkju á morgun , sunnudag , kl. 17 .
Jón lést sem kunnugt er 2. apríl sl. , aðeins 69 ára að aldri .
Hann hafði verið á sjúkrahúsi frá í nóvember á síðasta ári í kjölfar umferðarslyss , en komst aldrei til meðvitundar eftir slysið .
" Allt sem ég spila á tónleikunum hefur einhverja tengingu við Jónsa .
Á efnisskránni verða nokkur af uppáhaldsorgelverkum hans , m.a. hinn undurfagri sálmforleikur J.S .
Bach " Schmücke dich O liebe Seele " sem Jónsi kynnti mér á sínum tíma sem eitt af fallegustu lögum í heimi , eitt af mörgum .
Einnig mun ég leika nokkur þeirra verka sem hann lék sjálfur á tónleikum þegar Noack-orgelið í Langholtskirkju var vígt árið 1999 .
Vivaldi skýtur einnig upp kollinum , sem og minna þekktir kollegar hans eins og hinn þýski Walther og hinn spænski Antonio Soler , " segir Lára Bryndís og tekur fram að hún hafi lofað Jóni því , þegar hann leitaði til hennar sl. haust með ósk um að hún héldi orgeltónleika í kirkjunni , að spila ekki neitt sem væri ljótt eða leiðinlegt .
Leysti Jón af 14 ára gömul " Ég var aðeins 10 ára gömul þegar ég fór að syngja í kórnum hjá Jóni , " segir Lára Bryndís þegar hún er beðin að rifja upp kynni þeirra Jóns og samstarf .
Lára Bryndís söng fyrst með Kór Kórskóla Langholtskirkju , síðan Graduale Nobili og Kór Langholtskirkju .
" Þegar í ljós kom að ég kynni á píanó var ég fengin til að spila með kórnum við ýmis tækifæri .
Ég var aðeins 14 ára þegar hann fékk mig til að leysa sig af við orgelið í messum , " segir Lára Bryndís og rifjar upp að þá hafi hún spilað á litla fjögurra radda orgelið í kirkjunni .
" Ég byrjaði ekki að læra formlega á orgel fyrr en 1998 , " segir Lára Bryndís sem lauk 8. stigi á orgel ásamt kantorsprófi frá Tónskóla Þjóðkirkjunnar vorið 2001 og einleikaraprófi ári síðar , ásamt því að taka próf við Tónlistarháskólann í Piteå í Svíþjóð , en aðalkennarar hennar voru Hörður Áskelsson á Íslandi og prófessor Hans-Ola Ericsson í Svíþjóð .
Hún starfar nú sem organisti við Sønderbro kirkju í Horsens og semballeikari hjá barokksveitinni BaroqueAros í Árósum .
" Jónsi var frábærlega músíkalskur og spilaði alltaf fallega .
Sem kórstjóri bjó hann yfir ótrúlegum krafti og tókst ávallt að hrífa aðra með sér .
Hann gat lokkað ótrúlegustu hluti úr óþekkum krakkaormum .
Maður kæmist langt á því ef maður hefði aðeins helminginn af þeirri orku sem hann bjó yfir .
Hann virtist vera með fleiri tíma í sólarhringnum heldur aðrir .
Það er mikill missir að honum .
" silja@mbl.is 