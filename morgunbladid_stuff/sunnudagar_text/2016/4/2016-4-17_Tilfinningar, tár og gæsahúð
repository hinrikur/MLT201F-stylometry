Hvernig tekst söngkonu sem hefur ekki látið í sér heyra í fjögur ár að selja upp tugi tónleika á stuttum tíma auk þess sem titillag nýjustu plötunnar var halað niður 1,1 milljón sinnum á einni viku ? Svarið er einfalt ; með því að vera Adele .
Einlæg , tilfinningarík , jarðbundin , eilítið gróf og með húmor fyrir sjálfri sér .
Það var því ekki að ástæðulausu að blaðamaður sat samtals í átta klukkustundir fyrir framan tölvu til að ná í miða á tónleika dívunnar í London .
Þótt díva sé í raun ekki réttnefni því það er einmitt það að Adele er ekki díva , þrátt fyrir að vera stórstjarna , sem er eitt af því sem er svo heillandi við hana .
Blaðamaður var langt frá því að vera eini aðdáandinn sem sat fyrir framan tölvuna í miðaleit og til að mynda seldist upp á alla tónleika hennar í Norður-Ameríku á nokkrum mínútum og talið er að um tíu milljónir notenda hafi reynt að kaupa miða en auk Norður-Ameríku hélt Adele tónleika á Bretlandi , í Kaupmannahöfn , Svíþjóð , Þýskalandi og víða annars staðar .
Sungið með af tilfinningu Tónleikar Adele í London voru haldnir í O2-höllinni .
Höllin er gríðarstór en þrátt fyrir það var engin örtröð neins staðar , allt gekk vel fyrir sig enda sérstakir inngangar fyrir hvert svæði .
Inni í höllinni var heilmikið af veitingastöðum og börum þar sem annríkið var greinilega mikið .
Þegar komið var inn á tónleikasvæðið voru enn fleiri barir þar og í raun var það eini staðurinn þar sem þurfti að standa í biðröð .
Það var skemmtileg tilfinning að ganga inn á sjálft tónleikasvæðið enda þvílíkur aragrúi af sætum , eða fyrir um 20 þúsund manns .
Þar mátti sjá tvö svið , eitt við enda salarins eins og vaninn er og eitt í miðju áhorfendaskarans á gólfinu sem skapaði óneitanlega mikla nálægð við söngkonuna .
Það var tilþrifamikið að sjá Adele koma þar upp í byrjun tónleikanna og fyrsta lagið var vitanlega Hello , lag sem sennilega flestir í hinum vestræna heimi þekkja núorðið .
Hún færði sig svo upp á aðalsviðið þar sem hver smellurinn á fætur öðrum hljómaði .
Um tíma var eins og hver einn og einasti af þessum 20 þúsund einstaklingum kynni hvert orð í ákveðnum lögum .
Og það var svo sannarlega sungið með af tilfinningu .
Bara Adele Upp úr miðbiki tónleikanna kom Adele aftur á miðjusviðið og þegar hún söng annað þekkt lag , Set fire to the rain , virtist sem byrjað væri að rigna í kringum hana .
Mjög áhrifamikið og flott atriði og þrátt fyrir að sitja á mjög góðum stað var ómögulegt að átta sig á hvernig þetta væri gert og hvort þetta væri í raun vatn sem dropaði allt í kringum hana .
Þetta voru helstu tilþrifin á tónleikunum , tæknilega séð , utan að mynd af söngkonunni var varpað upp á stóran skjá .
Tvímælalaust segir það heilmikið um Adele sem listakonu að hún nái að halda áheyrendum á sætisbrúninni , tengjast þeim , græta þá og heilla þá upp úr skónum þegar lítið er um tæknibrellur , glamúr , dansara eða þess háttar .
Það er bara Adele enda stendur hún ein og sér fyllilega undir nafni .
Það þarf heilmikla persónutöfra til að halda út svona tónleika ein , sérstaklega þegar lögin eru að upplagi í rólegri kantinum .
Toppnum var kannski náð , ef hægt er að kalla eitthvert eitt atriði toppinn því tónleikarnir voru í raun ein runa af toppum , þegar Adele talaði um hvað allir hefðu tekið sér vel þegar hún kom aftur eftir sínu löngu pásu .
Þegar hún lýsir því hve mjög þetta gladdi hana þar sem hún hafði áhyggjur af að allir myndu gleyma sér verður hún klökk og fellir nokkur tár .
Einhvern veginn svo mikið í anda Adele og í raun eini raunhæfi endirinn á tónleikunum .
Enda kom það ekki á óvart , þegar gengið var út úr höllinni , að sjá mátti ansi marga grátbólgna eftir tilfinningaþrungna en magnaða tónleika .
