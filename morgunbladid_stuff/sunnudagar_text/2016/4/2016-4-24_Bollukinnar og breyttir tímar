Barnamyndir hafa einkennt Facebook-færslur undanfarið .
Í tilefni af Barnamenningarhátíð var fólk hvatt til að setja myndir af sér frá því í barnæsku á samfélagsmiðilinn og tengja við myllumerkið barnamenning .
Þegar myndirnar eru skoðaðar kemur upp í hugann sú staðreynd að einu sinni voru allir börn .
Einu sinni voru allir með bollukinnar og blik í augum .
En eftir því sem horft er lengur á myndirnar kemur fleira en krúttlegar kinnar og sakleysisbrosin upp í hugann .
Hvað með alla þá sem síðan hættu að brosa svona blítt eins og á fyrstu árum ævinnar ? Fyrir þá sem urðu fyrir einelti í grunnskóla er eflaust ekkert gleðiefni að rifja upp myndir úr barnæsku .
Á grunnskólaárunum fá því miður allt of margir þau skilaboð að þeim sé ofaukið .
Allt í einu er börnum sagt af jafnöldrum sínum að þau eigi ekki að heyrast og ekki sjást .
Enginn vilji þau .
Nýjustu skelfingardæmin um þetta eru neteinelti þar sem börn senda öðrum börnum skilaboð og óska þeim alls ills – jafnvel dauða .
Segja þeim , þessum sem áður voru full af gleði og krúttleika og brostu sínu blíðasta í myndavélina , að þau ættu bara helst ekki að vera til .
Hvar svo sem það birtist getur einelti í sinni ömurlegustu mynd leitt það af sér að þolandinn hættir að vilja vera til .
Við sem eigum börn á grunnskólaaldri berum mikla ábyrgð .
Með betri fræðslu um einelti og stóraukinni vitund um skelfilegar afleiðingar þess höfum við nú aukin tækifæri til að hjálpa börnum okkar að berjast gegn einelti , hvort sem börnin kunna að vera gerendur , þolendur eða áhorfendur .
Þeir sem rannsakað hafa einelti segja að allir þessir hópar þurfi stuðning og fræðslu .
Fyrir örfáum áratugum var engin fræðsla , enginn stuðningur og ekki jafnmikil vitund um alvarleika eineltis .
Barnamyndirnar eru krúttlegar , en það var samt ekki allt betra í gamla daga .
Nú höfum við tækifæri til að breyta .
Barnamyndirnar minna okkur á að allir fæðast með sama rétt til að njóta viðurkenningar og enginn hefur rétt á að hrifsa blik úr augum barnsins .
