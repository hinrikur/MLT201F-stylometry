Eftir því sem stafrænni ljósmyndatækni hefur fleygt fram hafa vasavélarnar orðið minni og léttari , en atvinnuvélarnar hafa aftur á móti stækkað með tímanum .
Að hluta til er það vegna þess að menn hafa viljað troða í vélarnar allskyns viðbótum til þess að auka fjölhæfni þeirra , gera þær til að mynda næstum því nothæfar kvikmyndatökuvélar , en fyrir vikið verða þær líka klunnalegri að mörgu leyti og þyngri , ekki síst ef menn eru bara að leita að frábærri myndavél , en ekki að myndavél , kvikmyndatökuvél og hljóðupptökustúdíói .
Ný vél frá Fujifilm , Fujifilm X-Pro 2 , fer aðra leið , er fyrst og fremst frábær myndavél og fyrir vikið nett og meðfærileg vél fyrir atvinnumenn og eins fyrir þá sem vilja taka framúrskarandi myndir sér til skemmtunar .
Útlitið ber þetta með sér - við fyrstu sýn er hún eins og filmuvél af gamla skólanum , en fljótlega kemur í ljós að þetta er hátæknivætt hörkutól .
Eitt af því sem gerir vélina gamaldags að sjá , er að ofan á henni eru rofar fyrir hraða og ljósnæmi , hnappahjól sem allir þekkja eflaust frá fyrri tíð , en það getur óneitanlega verið fljótlegra að snúa rofa , en að kalla upp valmynd á skjánum á bakinu og fletta í gegnum hana til að velja rétta stillingu .
Að því sögðu þá er það ókostur að skjárinn á bakinu sé ekki snertiskjár , sem myndi eðlilega flýta mikið fyrir við stillingarnar , en reyndar hefur Fujifilm sett stýripinna ofan við skjáinn sem hjálpar óneitanlega mikið .
Einhverjum finnst það eflaust líka ókostur að ekki sé hægt að velta skjánum til og frá .
Í samanburði við eldra módelið , ef einhverjir þekkja það , Fujifilm X-Pro 1 , þá er X-Pro 2-vélin lítið breytt hvað varðar boddíið , sem er reyndar veðurvarið , en talsvert þegar litið er til innvolsins og þar ber hæst að hún er með X-Trans CMOS III 24 milljóna díla myndflögu , 24 MP , en eldri vélin var með 16 MP .
Myndvinnsluörgjörvinn er líka nýr .
Fókusinn á vélinni er líka miklu betri og hraðvirkari með fleiri fókuspunkta , 273 alls .
Þá er hægt að stækka ef vill eftir því hvort maður er að leita að nákvæmni eða hraða .
Svo kemur áðurnefndur stýripinni að góðum notum við að velja fókuspunkt ef vill , þó óneitanlega hefði verið snjallt að geta einfaldlega smellt á skjáinn .
Eins og ég nefndi er boddíðið á vélinni ekki mikið breytt frá X-Pro 1 en heldur betra þó að halda á henni .
Jafnvægið í henni er fínt , en verður eðlilega verra eftir því sem linsan er stærri .
Þeir sem nota að staðaldri stórar linsur geta þó keypt sér sérstakt handfang fyrir vélina .
Sjónglugginn er tvennskonar , ef svo má segja .
Stafrænn sjóngluggi birtist á skjánum á bakinu , en ef augað er borið að sjónglugganum efst til vinstri á vélinni þá slökknar á skjánum og litli sjónglugginn verður virkur .
Líka er hægt að skipta á milli sjónglugga með rofa á baki vélarinnar .
Framan á vélinni er rofi til að skipta á milli stafræns sjónglugga og sjónræns og svo má leggja upplýsingar úr rafræna sjóngluggum yfir það sem sést í minni glugganum og fá því það besta af báðum .
Mér fannst það snjöll viðbót að geta stækkað myndina í sjónglugganum án þess að nota aðdráttinn í vélinni áður en mynd er tekin .
Annað mjög forvitnilegt við vélina , og nokkuð sem aðrir framleiðendur munu eflaust taka upp , er að í henni eru tvær raufar fyrir minniskort , hlið við hlið .
Raufarnar eru ekki eins , því aftari raufin , rauf 1 , styður UHS-II minniskort sem gefur skrifhraða upp á allt að 250 MB á sek. , en rauf 2 styður UHS-I sem gefur hraða upp á allt að 90 MB á sek. Hægt er að stilla vélina þannig að ef kort 1 fyllist byrjar vélin að nota kort 2 , hægt er að láta hana geyma samtímis á báðum kortum sem gefur þá aukið gagnaöryggi , en líka má búa svo um hnútana að hún geymi JPG-myndir á öðru kortinu en RAW á hinu .
Í ljósi hraðans á kortunum hentar fyrra kortið fyrir vídeó , en þá tæpt að nota hægvirkara kortið til að taka við þegar hitt fyllist .
Í þessu sambandi má geta þess að hægt er að sýsla með JPG-stillingar í vélinni , þ.e. hvernig hún þjappar skránum , og þá ekki bara með tilliti til skráarstærðar .
Fujifilm X-Pro 2 boddí kostar 275.000 hjá Ljósmyndavörum .
