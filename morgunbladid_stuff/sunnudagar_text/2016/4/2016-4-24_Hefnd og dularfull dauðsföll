Níunda sporið heitir fyrsta skáldsaga Ingva Þórs Kormákssonar , sem hefur helst verið þekktur fyrir tónsmíðar og tónlistarflutning fram til þessa .
Bókin er glæpasaga , en Ingvi lagði ekki endilega upp með það að skrifa slíka sögu , þó eitthvað glæpsamlegt hafi legið í loftinu .
Árni Matthíasson arnim@mbl.is Ingva Þór Kormáksson þekkja flestir sem tónlistarmann , enda hefur hann verið iðinn við tónsmíðar og flutning frá því fyrsta lag hans kom út á plötu fyrir rúmum þrjátíu árum .
Undanfarin ár hefur hann líka fengist við ritstörf , vann meðal annars Gaddakylfuna 2009 , verðlaun fyrir bestu glæpasmásögu ársins , og gaf út smásagnasafnið Raddir úr fjarlægð ári síðar .
Í síðustu viku kom svo út fyrsta skáldsaga hans , Níunda sporið , en á kápu má lesa að bókin fjalli um hefnd , fyrirgefningu og dularfull dauðsföll .
Ingvi Þór játar því að Níunda sporið sé sakamálasaga , en bætir við að hún sé að sumu leyti óvenjuleg sem slík .
" Þetta er fyrst og fremst skemmtisaga , eins og glæpasögur eru reyndar , en hún á sér alvarlegan undirtón .
Alkóhólismi kemur við sögu og vissulega er hann alvarlegt mál og getur verið alvarlegt samfélagslegt vandamál sem margir hafa reynt á eigin skinni , en svo á þessi sjúkdómur líka sínar spaugilegu hliðar .
Ég er aðallega að fjalla um batann í bókinni , svonefnda tólf spora vinnu sem fylgir meðferðinni , og þegar aðalpersónan tekur níunda sporið þá fer ýmislegt úrskeiðis .
" Grúi glæpasagana hefur komið út hér á landi á síðustu árum , þýddar og frumsamdar bækur , en að sögn Ingva er Níunda sporið dálítið önnur nálgun á glæpasagnaformið .
" Glæpasögur nú til dags eru svo mikið löggusögur , en það er lítið um löggur í bókinni þó þeim bregði fyrir þegar dauðsföll verða .
Ég var eiginlega búinn að lesa yfir mig af löggusögum og þegar skrifin þróuðust út í glæpasögu hafði ég ekki áhuga á lögguleik , " segir Ingvi og bætir við að kannski hafi það líka ekki verið hægt þegar þar var komið sögu .
Af þessu má ráða að Ingvi lagði ekki upp með það að skrifa glæpasögu , þó eitthvað glæpsamlegt hafi kannski legið í loftinu .
" Það var líklegt að bókin færi eitthvað í þá áttina en ég vissi eiginlega ekki alveg hvað ég væri að gera , " segir hann og skellir uppúr .
" Þetta byrjaði með sögu um tvo unga pilta sem verða fyrir slæmri framkomu fullorðinna og það dregur dilk á eftir sér .
Ég vissi þó ekki frekar en þeir hvað myndi gerast þegar ég byrjaði á bókinni .
" Það er talsverð tónlist í bókinni og Ingvi segir að það sé eðlilegt í ljósi þess að hann þekkir svo vel til í þeim heimi .
" Það getur verið gott að fjalla um eitthvað sem maður hefur vit á , en svo er tónlist svo stór partur af mínu lífi .
" Vonandi er ég ég ekki að upplýsa of mikið þegar ég nefni að á síðustu blaðsíðu bókarinnar er ófyrirsjáanlegur snúningur sem setur það sem á undan er komið í óvænt ljós .
Ingvi Þór hlær þegar ég rifja þann snúning upp og segist ekki hafa haft hann í huga á meðan bókinni vatt fram , hann hafi bara birst undir það síðasta .
" Umgjörð sögunnar er tveir menn sem sitja að tali og annar þeirra segir frá .
Frásögnin flakkar svo fram og aftur í tíma og til þess að hún verði ekki of einsleit fyrstu persónu frásögn þá endursegir sögumaður , sá sem hlustar , stundum sögu hins í þriðju persónu .
Það er ekki alvanaleg frásagnaðferð en þó nokkuð algeng í skáldsögum og líka í glæpasögum , " segir Ingvi .
- Þetta er þín fyrsta skáldsaga , hvernig tilfinning var að fá bókina í hendurnar ? " Þetta var svipað og það þegar ég hef verið að gefa út plötur – þá eru þeir síðustu sem hlusta hljóðblandarinn og mastermaðurinn og þegar maður fær sjálfur í hendurnar diskinn þá er maður alltaf að finna einhver smáatriði sem hefðu mátt betur fara og stundum get ég ekki hlustað á disk fyrr en hálfu ári eftir að hann kemur út .
Það er svipað í þessu , ég sá strax einhver smáatriði sem fóru í taugarnar á mér , en lesendur hafa tekið bókinni vel , flestir segjast hafa gleypt hana í sig á tiltölulega skömmum tíma og ég er ánægður með það .
Þetta er skemmtisaga hvað sem bókmenntalegum pælingum líður og mér finnst skipta mestu að bók sé skemmtileg og að hún sé kláruð , frekar en að hún sé leiðinleg og maður geti ekki klárað hana .
" 