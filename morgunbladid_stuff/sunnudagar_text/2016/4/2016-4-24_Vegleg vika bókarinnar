Vika bókarinnar verður haldin í kringum alþjóðlegan dag bókarinnar , sem er í dag , 23. apríl , en vikan hófst á miðvikudaginn var .
Dagskrá tengd vikunni verður víða á landinu , að sögn Láru Aðalsteinsdóttur hjá Bókmenntaborginni .
Dagskráin er fjölbreytt og fyrir alla aldurshópa og stendur hún til mánaðamóta .
Fæðingardag Halldórs Kiljans Laxness ber upp á dag bókarinnar , 23. apríl , en skáldjöfrarnir Shakespeare og Cervantes , sem samdi Don Kíkóta , létust báðir þennan dag .
Þá voru Vorbókatíðindi Félags íslenskra bókaútgefenda borin út í vikunni um allt land en þar getur fólk kynnt sér flóru íslenskra bókmennta nú í vor .
Bóksala eykst í kjölfarið " Hvaða áhrif vika bókarinnar hefur mun ekki hafa verið mælt en bóksalar sjá greinilega aukningu í bóksölu í öllum flokkum , " segir Lára .
Hún bendir á að í ár hafi dagskráin m.a. verið tengd við Barnamenningarhátíð sem staðið hefur yfir þessa vikuna .
" Það er sérstaklega ánægjulegt að sjá að nú í ár voru afhent í fyrsta sinn Barnabókaverðlaun Reykjavíkurborgar í þremur flokkum og var athöfnin í Höfða .
Verðlaunin voru veitt fyrir frumsamda bók , Koparborgina eftir Ragnhildi Hólmgerirsdóttur , þýddar bækur úr erlendu máli á íslensku , Skuggahliðina og Villtu hliðina eftir Sally Green , og svo fyrir myndskreytingar en þær hlaut Linda Ólafsdóttir fyrir myndir í bókinni Ugla og Fóa og maðurinn sem fór í hundana , eftir Ólaf Hauk Símonarson .
Þetta eykur vægi barnabóka enn frekar , " segir hún og tekur fram að dagskrá bókavikunnar teygi sig um allt land og taki bæði skólar og bókasöfn þátt auk þess sem viðburðir verða á kaffihúsum og víðar .
" Síðan má benda á skemmtilegan viðburð sem er sýningin Áður en Íslendingar féllu fyrir Prins Polo sem hófst 20. apríl á Kjarvalsstöðum en hún stendur yfir til 24. apríl og eru allir velkomnir , " segir Lára .
Á sumardaginn fyrsta voru síðan Bókaverðlaun barnanna afhent en þar völdu börnin sína uppáhaldsbók , bæði þýdda og svo íslenska ritaða bók : Mömmu klikk eftir Gunnar Helgason og Dagbók Kidda klaufa : besta ballið , sem Helgi Jónsson þýddi .
" Þá verða útgáfuhóf í bókaverslunum í vikunni og 22. apríl , á fullu tungli , komu út bækur hjá forlaginu Tunglinu , Lególand - leiðarvísir eftir Andra Snæ Magnason og Sönn saga - lygasaga eftir Lúkínaos frá Samósata , " segir Lára .
Fjölbreytt dagskrá í safninu Í Borgarbókasafninu er dagskrá tileinkuð ævisögum og sjálfsævisögum .
Dagskráin er fjölbreytt að vanda en gestir geta komið og skrifað sinn eigin ævisögutitil , sem hverjum og einum finnst hæfa best , en auk þess verður stillt út ýmsum ævisögubókum og fjöldi titla verður til sýnis .
Þá getur almenningur skemmt sér við að fylgjast með skemmtilegum og furðulegum ævisögutitlum á fésbókarsíðum safnanna .
Þá hefur verið opnuð í Þjóðarbókhlöðunni sýning um verk Snorra Hjartarsonar sem nefnist Inn á græna skóga og um leið var fagnað þriðju útgáfu Forlagsins á ljóðum skáldsins .
Hægt er að láta fara vel um sig í safninu og hlýða á ljóðalestur Gunnars Þorsteinssonar á ljóðum Snorra í spjaldtölvu í stólum sem Ólöf Jakobína Ernudóttir hönnuður hefur komið fyrir .
Í dag koma rithöfundar síðan saman í Borgarbókasafninu í Grófarhúsi kl. 13.30 og kynna rit sem hlotið hafa tilnefningu til viðurkenninga Hagþenkis , félags höfunda fræðirita og kennslugagna .
Féllum fyrir Prins Polo Áður en Íslendingar féllu fyrir Prins Polo nefnist sýning sem opnuð hefur verið á Kjarvalsstöðum og er samstarfsverkefni íslenskra nemenda í 9. og 10.bekk Landakotsskóla og pólskra grunnskólanema frá Wroclav í Póllandi .
Sýningin er hluti verkefnis sem kallast " Story Telling Lab for Young Adults " og eru sýndir textar og ljósmyndir frá Íslandi og Póllandi .
Á mánudaginn mun Vilborg Davíðsdóttir ræða í Borgarbókasafni Spönginni kl. 17.15 bók sína Ástin , drekinn og Auður djúpúðga , undir yfirskriftinni " Að skálda ( í ) söguna " .
Dagskrá tileinkuð Laxness Og fleira er á döfinni .
Jón Yngvi Jóhannsson bókmenntafræðingur mun á þriðjudaginn kemur spjalla um verk Halldórs Laxness í Kaffislipp , Hótel Reykjavík Marina og hefst erindið klukkan 16.30 .
Halldór fæddist , eins og fram hefur komið , 23. apríl , á degi bókarinnar og fer dagskráin fram á ensku .
Jón Yngvi fjallar um verk Halldórs og stöðu hans innan íslenskra bókmennta og lesið verður úr verkum skáldsins .
Sumri fagnað er yfirskrift dagskrár í Bókasafni Seltjarnarness á miðvikudag , 27. apríl , sem hefst kl. 17.30 .
Bergrún Íris , barnabókahöfundur og myndskreytir , les þá upp úr bók sinni Sjáðu mig sumar .
Á bókasafni Reykjanesbæjar kynnir Ásgerður Guðrúnardóttir sma dag klukkan 19.30 bók sína Mínímalískur lífsstíll .
Á fimmtudaginn 28. apríl mun Guðrún Ásmundsdóttir síðan vera í Menningarhúsinu í Kringlunni í gervi Elísabetar Englandsdrottningar klukkan 17 og kynna bók eftir Alan Bennett , Enginn venjulegur lesandi .
Samræður og spurningalist Gagnrýni og gaman nefnist opinn kynningarfundur í Laugalækjarskóla , kl. 17 á föstudeginum , 28. apríl , þar sem Jón Thoroddsen kynnir bók sína Gagnrýni og gaman : samræður og spurningalist .
Henni er ætlað að efla sjálfstæða hugsun barna og unglinga .
Aðgangur er ókeypis .
Þann 30. apríl , um næstu helgi , verður Halla Karen loks í Bókasafni Reykjanesbæjar klukkan 11.30 , les upp , syngur og gæðir ævintýri nýju lífi .
Nánar má lesa um dagskrá bókavikunnar á bokmenntaborgin.is .
