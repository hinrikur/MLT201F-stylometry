Tónlist Tónlistarmaðurinn Gunnar Birgis var að senda frá sér nýtt lag sem heitir " Litli strákur " á Spotify .
" Það fjallar um að gefa draumana sína ekki upp á bátinn þó að á móti blási .
Þegar maður er lítill á maður sér alla þessa drauma sem maður reynir síðan að láta rætast , og þannig kemur tilvísunin í titil lagsins .
Sögumaðurinn ávarpar sig sem litli strákur af því hann er að tala við litla strákinn í sjálfum sér sem átti sér draum fyrir öllum þessum árum .
Hann stappar stálinu í sjálfan sig og segir sér að gefast ekki upp , heldur halda áfram að berjast , " segir Gunnar en lagið er unnið í samstarfi við Örlyg Smára .
Myndband er síðan væntanlegt á YouTube sem á að fanga sumarstemninguna sem er yfir laginu .
