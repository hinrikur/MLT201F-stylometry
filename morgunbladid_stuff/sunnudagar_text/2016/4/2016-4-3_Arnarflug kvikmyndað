Heimurinn beið með öndina í hálsinum eftir hverju einasta stökki .
Myndi hann standa í fæturna ? Myndi hann detta ? Myndi hann brjóta í sér hvert bein ? Myndi hann yfirhöfuð lifa af ? Eddie " The Eagle " Edwards var enginn venjulegur skíðastökkvari ; stíllinn var með afbrigðum undarlegur og ótraustvekjandi í alla staði .
Eigi að síður skilaði Örninn sér alla leið á Ólympíuleikana í Calgary 1988 og varð þar með fyrsti Bretinn til að keppa í skíðastökki á því ágæta móti í sex áratugi .
Nú er þessi merkilega saga komin út á kvikmynd .
Kallast hún einfaldlega " Eddie the Eagle " og er leikstýrt af Dexter Fletcher .
Nýstirnið Taron Egerton fer með titilhlutverkið en af öðrum leikurum má nefna Hugh Jackman , sem leikur þjálfara Eddies , og Christopher Walken .
Eddie Edwards hafði dreymt um að keppa á Ólympíuleikum frá blautu barnsbeini en gekk bölvanlega að finna íþróttagrein sem hentaði honum .
Þangað til hann áttaði sig á því hvað kröfurnar í skíðastökkinu voru litlar í Bretlandi enda ekki nokkur lifandi maður að æfa greinina .
Edwards náði lágmarkinu með naumindum en var ákaft hvattur til að fara ekki á leikana og vera hafður að athlægi .
Hann lét ekki segjast og vann á endanum hug og hjörtu áhorfenda , ekki bara á leikunum sjálfum , heldur um heim allan , og sneri heim sem þjóðhetja .
Þrátt fyrir að hafa hafnað í síðasta sæti í skíðastökkskeppninni í Calgary .
En hann lifði af .
Það var ekki lítill sigur ! 