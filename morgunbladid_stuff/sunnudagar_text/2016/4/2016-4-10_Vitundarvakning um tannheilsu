" Markmið okkar er að vekja fólk til umhugsunar um tannheilsu aldraðra sérstaklega þeirra sem dvelja á sjúkrastofnunum og hjúkrunarheimilum .
Þetta er þarft málefni .
Aðstandendur þurfa að vera vakandi t.d. fyrir tannhirðu foreldra sinna , " segir Sigurbjörg Sigurðardóttir ein af skipuleggjendum átaks um vitundarvakningu um tannheilsu aldraðra .
Verkefnið er hluti af meistaranámi í verkefnastjórnun í Háskólanum í Reykjavík .
Fimm nemendur , þær Anna Kristín Kristinsdóttir , Elín Auður Traustadóttir , Jóhanna Jakobsdóttir , Sigurbjörg Jónsdóttir og Sigurbjörg Sigurðardóttir , vinna saman verkefni þar sem krafa er gerð um samfélagslegt gildi .
Til að draga upp skýra mynd af málaflokknum var m.a. haft samband við tannlækna , Landlæknisembættið og öldrunarlækna svo fátt eitt sé nefnt .
" Þetta er mjög stór málaflokkur og margt sem þarf að kynna sér .
Lagt var upp með að koma á vitundarvakningu um þetta brýna málefni en einnig höfðum við hugmyndir um tillögur að úrbótum , " segir Sigurbjörg spurð um niðurstöðu verkefnisins .
" Það sem kom okkur mest á óvart er að hjúkrunarheimilum er í sjálfsvald sett hvernig það framkvæmir kröfulýsingu Velferðarráðuneytis um tannheilsu , " segir Jóhanna Jakobsdóttir .
Þær benda báðar á að munnheilsa tengist öðrum sjúkdómum t.d. lungnabólgu og því sé mikilvægt að allir séu meðvitaðir um að hugsa um tennurnar .
