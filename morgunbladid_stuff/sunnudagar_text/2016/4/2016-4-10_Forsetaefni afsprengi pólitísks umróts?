Í pólitískum hasar vikunnar gæti orðið óvænt hliðarverkun .
Þriðjudaginn örlagaríka þann 5. apríl voru sjónvarpsstöðvarnar með beinar útsendingar meira og minna yfir daginn .
Það fólk sem þangað kom til að veita faglegt álit sitt á ýmsu sem tengdist pólitíkinni varð óvænt eftirsótt sem mögulegir forsetaframbjóðendur og einn þeirra hefur lofað að hugsa málið .
Guðni Th. Jóhannesson sagnfræðingur var í fréttasettinu hjá RÚV í fréttatímanum sem sýndur var strax að loknu Kastljósi síðastliðinn sunnudag .
Viðbrögð hans vöktu mikla athygli , honum var sýnilega afar brugðið eftir að hafa horft á þáttinn og leyndi því ekki fyrir áhorfendum .
Síðan átti hann eftir að vera í nokkuð stóru hlutverki daginn eftir í aukafréttatímum þar sem hann veitti álit á atburðum á hinum pólitíska vettvangi .
Forseti sé læs á pólitík Guðni benti svo á það sjálfur í einu fréttaviðtali að komið hefði í ljós í umrótinu að nauðsynlegt væri að hafa forseta sem er læs á pólitík .
Mörgum virðist þá einmitt hafa komið hann sjálfur til hugar sem forsetaefni .
Nöfn fleiri álitsgjafa hafa verið nefnd .
Björg Thorarensen sýndi skörulega framgöngu í beinum útsendingum og það væri raunar ekki í fyrsta sinn sem nafn hennar er nefnt í tengslum við embætti forseta .
Það kom Guðna greinilega á óvart að hann skyldi nefndur í þessu sambandi .
" Þetta er svo tignarlegt embætti að maður gantast ekki með það , " svaraði Guðni , spurður hvort hann tæki alvarlega að nafn hans skyldi nefnt .
Og bætti við : " Ég lofaði góðum hópi fólks að svara því um helgina hvort ég væri tilbúinn að íhuga þetta , en að því sögðu þá velja menn ekki forsetaefni eftir frammistöðu í sjónvarpi , hvernig sem hún er .
Fólkið velur forsetann ; það er einmitt besta slagorð forsetakosninga á Íslandi , sem Ásgeir Ásgeirsson notaði 1952 , og nú , á tímum samskiptamiðla og fjölmiðla er það nánast þannig líka að fólkið velur forsetaefnin .
Ég held að enginn ætti að gefa kost á sér nema hafa einhverja hugmynd um hvers konar undirtektir framboð fengi og maður leyfir sér því í allri auðmýkt að sjá hvernig þetta þróast .
En ég segi hreina satt að fyrir síðustu viku held ég að enginn hafi verið að máta mig við þetta embætti .
" Guðni bendir að kosningabarátta taki í raun sífellt styttri tíma .
Á árum áður hafi menn stundum boðið sig fram snemma árs en nú fari baráttan jafnvel ekki á flug fyrr en nokkrum vikum fyrir kosningar .
" Til eru dæmi um að kosningaefni hafi skotist upp með látum , en skort úthaldið .
Það er líklega gott svar sagnfræðings sem hefur aldrei sóst eftir embættum af neinu tagi ! " sagði Guðni á föstudaginn .
Akureyringur í framboð ? Sigrún Stefánsdóttir , forseti hug- og félagsvísindasviðs Háskólans á Akureyri , var nefnd til sögunnar hér um síðustu helgi .
Hún er enn að hugsa málið og staðfest er að stuðningsmenn hennar eru byrjaðir að safna meðmælendum með framboði .
Annar Akureyringar kom fram á sjónarsviðið í vikunni , bæjarstjórinn Eiríkur Björn Björgvinsson .
Hann liggur undir feldi en sagði við blaðamann á föstudag að hann myndi ákveða fljótlega hvort hann færi fram eður ei .
Líklegt er að hann tilkynni ákvörðun sína einhvern allra næstu daga .
