Í tilefni af mánuði einhverfra sem er nú í apríl ákvað blaðamaður að skoða hvað íslenskir unglingar sem greindir eru á einhverfurófi væru að gera .
Flestir fara í framhaldsnám eftir grunnskóla og er sérstök deild innan Menntaskólans í Kópavogi með sérhæfða námskrá fyrir þennan þjóðfélagshóp .
Blaðamaður kíkti í heimsókn og tóku kennarar , starfsfólk og nemendur vel á móti honum .
Erum með allt einhverfurófið Eygló hefur starfað með einhverfum unglingum síðan brautin var stofnuð árið 1999 .
Hún er með meistaragráðu í uppeldisfræði og sálfræði frá Þýskalandi en sérhæfing hennar felst í að vinna með fötluðum .
" Ég byrjaði fljótlega að vinna með einhverfum og hef haldið mig við það og haft mjög mikið gaman af því , " segir hún .
Þegar deildin var stofnuð voru aðeins fjórir nemendur en nú eru nemendur fjórtán og fimm starfsmenn .
" Nemendur með einhverfu eru eins misjafnir og þeir eru margir .
Breiddin er mikil námslega og félagslega .
Markmiðin eru misjöfn hjá hverjum og einum .
Aðalmálið er að hver og einn fái að njóta sín á sínum forsendum .
Það sem við leggjum áherslu á er að bjóða upp á hagnýtt nám við hæfi .
Það er mjög mikilvægt að efla sjálfstæði og huga að framtíðinni , hvað tekur við eftir skóla .
Það hafa nemendur lokið stúdentsprófi sem stundað hafa nám á brautinni , sem sýnir fram á þessa miklu breidd í námsgetu og áhuga , " segir Eygló .
Einstaklingsmiðað nám " Hver nemandi er með sína einstaklingsnámskrá .
Deildin er lítil og verður að vera það því við þurfum að taka mið af þörfum og getu hvers og eins .
Samstarfið við aðra kennara skólans er mjög gott .
Þetta er bara ein deild innan skólans og þau eru með sömu réttindi og aðrir nemendur hér í skólanum .
Hér eru allir nemendur jafnir .
Okkar nemendur eru mjög velkomnir inn í alla tíma hérna svo framarlega sem þeir hafa ánægju af því , " segir Eygló og útskýrir að ekki hafi allir félagslega færni til að vera í almennum kennslustundum .
" Sumir eru ekki fyrir það en aðrir hafa færni til að gera það .
Sumir nemendur hjá okkur eru í almennum áföngum , eins og ensku , dönsku eða íslensku .
Sumir taka svo lokapróf í fögunum en aðrir eru þar sem gestir , sitja í áföngum en skila ekki verkefnum .
Þetta skoðum við með hverjum og einum .
Það skiptir sköpum að góð samvinna sé við aðra kennara , " segir Eygló .
Fjölbreyttar leiðir í boði Nemendur Menntaskólans í Kópavogi hafa tekið einhverfum nemendum mjög vel að sögn Eyglóar .
" Við höfum aldrei lent í neinum leiðinlegum atvikum þó að við höfum stundum aðeins þurft að grípa inn í og kenna okkar nemendum samskipti og félagsfærni , sem er mesti veikleiki þeirra , " segir hún .
" Þau taka þátt í félagslífi skólans eftir áhuga og getu og sumir mæta á böll þótt það sé ekki mikið um það .
" Aðstaðan er öll til fyrirmyndar og hefur deildin sinn eigin inngang , sem skiptir miklu máli fyrir nemendurna .
" Það að koma inn í mannhaf getur verið erfitt fyrir suma .
Og nemendurnir stjórna því sjálfir hvað þeir fara mikið að hitta aðra nemendur skólans , " segir hún .
Hver nemandi er með sína eigin stundatöflu , sem er hönnuð eftir getu og þörfum hans .
" Lögð er áhersla á almennt bóknám ; íslensku , ensku og stærðfræði , en það kennum við hérna .
" Eygló segir að krakkarnir taki framförum .
" Það er svo gaman að sjá að þótt þau séu orðin þetta gömul geti þau enn lært heilmikið og bætt við sig .
Og það gerist mikið á þessum tíma , frá sextán til tvítugs .
Sumir eru í hefðbundnu bóknámi en við erum líka með verknám .
Þau eru að vinna í þvottahúsi skólans , þau fara í Sporthúsið og í Sundlaug Kópavogs .
Stuðningsfulltrúar fylgja þeim í það .
Svo er líka mjög spennandi kostur , sem er starfsnám á almennum vinnumarkaði .
Lögð hefur verið áhersla á að nemendur á 3. og 4. ári kynnist störfum á almennum vinnumarkaði og hefur það gengið vel .
Hér er einn nemandi að fara í Húsdýragarðinn , en sá elskar íslenskan landbúnað , " segir hún og bendir á að oft fylgi ákveðin árátta einhverfu þar sem eitt áhugamál sé tekið fyrir og grandskoðað .
Mikilvægast að námið sé hagnýtt Þeir nemendur sem taka stúdenstpróf taka sömu próf og aðrir og ekki er gefinn neinn afsláttur af því , en fæstir stefna á að klára stúdenstprófið .
" Ef þau eru í áföngum er ekkert gefið eftir ef þau ætla að fá þessar einingar .
Við gerum kennsluáætlun fyrir hvern og einn svo að við séum að vinna að réttu hlutunum , " segir hún .
Eygló segir að það fylgi starfinu að fást við erfiða hegðun .
" Við erum mikið að vinna með hegðun en hópurinn núna er mjög rólegur og allir passa vel saman .
En það má lítið út af bregða .
Ef einhver er ómögulegur hefur það fljótt áhrif á aðra , " segir hún .
Eygló segir að mikil regla þurfi að vera á hlutunum og dagskrá hvers og eins sé skipulögð í þaula .
" Við leggjum mikla áhersla á það , svo að þau viti hverju þau eiga von á .
Það skiptir mjög miklu máli .
" Félagsfærni oft veikasta hliðin Meirihluti einhverfra sem Eygló hefur starfað með getur tjáð sig með tali .
Hún segir að þau þurfi að vinna mikið með skýr skilaboð því að einhverfir geti auðveldlega misskilið ef ekki sé nógu vel orðað .
" Þau taka stundum því sem við segjum bókstaflega og skilja oft ekki grín eða kaldhæðni , " segir hún .
Hún segir að oft eigi raungreinar vel við þau og mörg þeirra séu mjög fær að vinna á tölvur .
Einnig séu þau oft mjög góð í stafsetningu og tungumálum .
" Það er oft mjög erfitt fyrir þau að setja sig í spor annarra eða að sjá hlutina frá öðru sjónarhorni og það er auðvitað grunnurinn í öllum samskiptum , " útskýrir hún .
" Þess vegna eiga þau oft erfitt með að eignast vini , þótt þau langi það mjög .
En þau tengjast manni vel og það er mjög áhugavert .
Bara á öðruvísi hátt , " segir Eygló , en einnig finnst henni áhugavert að fylgjast með hvernig þau tengjast sín á milli .
" Hluti af kennslunni fer í félagsfærni .
Við erum mjög ánægð ef þau vilja fara á böll og gera eitthvað , því þau læra þá svo mikið .
" Ýmis úrræði eftir menntaskóla Eftir námið í Menntaskólanum í Kópavogi taka fullorðinsárin við .
Eygló segir að sumir fari þá á verndaða vinnustaði , einn hafi farið í háskóla , sum fari á almennan vinnumarkað sem sé þá atvinna með stuðningi og svo er til nýtt úrræði sem heitir " specialisterne " , en þar er verið að meta fólk með einhverfu og reyna að finna fyrir það vinnu .
" Þau þurfa öll aðstoð og stuðning en geta mörg hver gert mikið .
Þeim getur vegnað mjög vel ef þau fá að búa sjálfstætt með stuðningi .
Og þau verða að hafa eitthvað að gera , hafa dagskrá , " segir Eygló .
" Það er alveg hægt að finna störf víða .
Það eru til úrræði .
" Eygló segir að fræðsla skipti alltaf máli .
" Einhverfir eru bara eins og við öll .
Mjög misjöfn .
Þau þurfa líka að eiga sína möguleika .
Þau eru hluti af samfélaginu og eru hópur með fullt af hæfileikum sem þurfa að fá að njóta sín .
Við þurfum að taka þeim eins og þau eru .
" Hundahótel er draumurinn Lára stundar nám í dönsku , íslensku og ensku í almennu deildinni á vorönninni auk annara áfanga í sérdeildinni .
Hún er mikill lestrarhestur og hefur til að mynda lesið margar Íslendingasögur og allan Harry Potter á ensku og íslensku .
Hvernig er í skólanum ? Það er bara mjög fínt .
Hvernig upplifir þú það að vera einhverf ? Mér finnst það bara fínt .
Finnst þér það eitthvað erfitt ? Já , það var svolítið erfitt í grunnskóla en ég er búin að venjast því .
Finnst þér vera fordómar í þjóðfélaginu eða er fólk opið ? Það er eiginlega opið .
Þér hefur ekkert verið strítt ? Mér var það bara þegar ég var í Vesturbæjarskóla .
Hvað er skemmtilegasta fagið ? Mér finnst þau bara öll skemmtileg .
Hvað gerir þú í frítíma þínum ? Ég er bara að dunda mér heima hjá mér eða fer á bókasafnið , leik mér við hundinn minn og fer upp í hesthús .
Svo hef ég mjög mikið að gera fyrir utan skólann .
Ég er í dansi tvisvar í viku í dansskóla Birnu Björns .
Svo er ég í Tónstofu Valgerðar .
Ég er í kór og svo er ég að læra að syngja .
Hefurðu kynnst einhverjum krökkum hér í skólanum ? Já , suma þekki ég frá Hagaskóla .
En ástæðan fyrir því að ég hef ekki alveg kynnst krökkunum í tímunum er að þau tala svo mikið og eru ekkert mikið að fylgjast með .
Af því að einhverfir heyra hljóð svo vel .
Og þá verð ég svolítið pirruð á því .
Ertu búin að ákveða hvað þú vilt gera í framtíðinni ? Já .
Ég ætla að opna hundahótel af því að ég elska dýr .
Það verður sko meira en hundahótel .
Í staðinn fyrir að svæfa hunda verður hægt að koma með þá til mín og ég mun finna heimili fyrir þá .
Ég ætla að vera með hundabókasafn þar sem lesblindir geta æft sig að lesa fyrir hunda .
Og hundasundlaug fyrir sjúkraþjálfun .
Og auðvitað hundaleikskóli og hundasnyrting .
Ég hef átt þennan draum síðan ég var svona 7-8 ára .
Þá sá ég á netinu að sumt fólk , t.d. í Ameríku , losar sig við hunda og lætur þá út á götu .
Þér þykir þá rosalega vænt um hunda ? Já , mér þykir vænt um öll dýr .
Áttu hund ? Já , hún heitir Hneta .
Það er svo fyndið , þegar hún er inni er hún eins og köttur í hundslíki , þá vill hún sofa upp í hjá manni og hún fær það .
Ef maður er að horfa á sjónvarpið elskar hún að kúra .
Hún er alltaf glöð að sjá mig .
Af hverju ertu með grænt í hárinu ? Þetta er bara litur .
Af því ég byrjaði að lita hárið á mér í 10. bekk .
Það var ein stelpa sem var með mér í skóla sem var með litað hár og mér fannst það flott .
Ég spurði mömmu og pabba um leyfi og þau sögðu já og ég hef litað á mér hárið síðan .
Smá lokk af hárinu .
Ertu hamingjusöm ? Já .
Er eitthvað fleira sem þú vildir segja mér um hvernig er að vera þú ? Já , til dæmis það sem er með mig er að ég er ekki mjög góð að skrifa með blýanti .
En ég hef mjög gott minni .
Og er dugleg að læra .
Lára Þorsteinsdóttir er sautján ára menntaskólamær .
Hún lærir líka söng og stundar dansnám og hennar helsta áhugamál eru hundar og önnur dýr .
Hún er með ódæmigerða einhverfu og gullkort í athyglisbrests- og ofvirkniklúbbnum .
Líður best við árbakkann Árni er hress og opinn strákur með mörg áhugamál .
Hann er á öðru ári í MK og segir námið fínt .
Hann spilar á gítar og veiðir bleikjur og lax þegar færi gefst .
Hvernig er í MK ? Það er ljómandi fínt .
Ég á mjög góða fjölskyldu sem styður mig í náminu .
Áttu þér uppáhaldsfag ? Það er örugglega matreiðsla .
Að elda og fínt að komast í uppvaskið líka .
Ég læt mig hafa það .
En segðu mér , hvernig eru kennararnir hérna ? Þeir eru mjög æðislegir .
Áttu vini í skólanum ? Já , já , ég á alveg vini .
Ég kíki stundum fram en er kannski ekkert að spjalla við hvern sem er .
Mér finnst fínt að tala við einn sem fer með mér í matsalinn .
Sá strákur heitir Hilmar .
Mjög fínn strákur .
Hvernig er að vera einhverfur ? Það er fínt en getur líka verið erfitt .
Er þér strítt ? Nei , ekki mikið núna .
Svolítið þegar ég var yngri .
Finnst þér vera fordómar í samfélaginu gagnvart einhverfu fólki ? Já , mér finnst það vera stundum .
En það er alveg til fólk sem er mjög opið fyrir því .
Hvaða framtíðarplön ertu með ? Það er góð spurning .
Mig dreymir um að verða smiður eða matsveinn .
Svo hef ég alltaf gaman af því að spila á gítar og veiða .
Hvað gerirðu í þínum frítíma ? Ef það gefst tækifæri til að veiða þá geri ég það .
Ef það er vetur þá spila ég á gítarinn .
Ertu flinkur á gítar ? Já , ég get nú alveg reddað mér .
Ég á tvo gítara heima , eða eiginlega þrjá , ég ætla að selja einn .
Ætlarðu að veiða mikið í sumar ? Já , ég ætla að reyna það .
Ég er kominn með tvö föst veiðileyfi í sumar .
Afi minn smitaði mig .
Ég er svo heppinn með stjúppabba minn , ég get farið stundum með honum að veiða .
Svo er einn vinnufélagi pabba sem er duglegur að fara með mig í Elliðaárnar .
Hann er mikill veiðimaður .
Þú fílar þig sem sagt vel við árbakkann með veiðistöngina ? Já , það geri ég mjög vel .
Það er róin og kyrrðin .
Og náttúran .
Það er bónus ef fiskurinn tekur en ég reyni að fara ekkert í fýlu ef hann tekur ekki .
Nýtur þú lífsins ? Já , ég nýt lífsins .
Árni Elvar Hafsteinsson er átján ára menntaskólapiltur með ódæmigerða einhverfu .
Hann hefur mikinn áhuga á stangveiði og eldamennsku .
