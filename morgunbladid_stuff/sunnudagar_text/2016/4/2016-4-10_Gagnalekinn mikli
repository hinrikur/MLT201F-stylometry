Það var rifjað upp í grein í tímaritinu Wired í síðustu viku að þegar Daiel Ellsberg lak leynigögnum frá bandaríska hermálaráðuneytinu um Víetnamstríðið 1971 ljósritaði hann 7.000 síður og kom síðan til blaðamanna New York Times – ríflega þrjátíu kíló af pappír .
Víst var þetta mikill gagnaleki , en til samanburðar þá birti uppljóstrurnarvefurinn WikiLeaks 1,73 gígabæti af skeytum og skýrslum bandarískra sendiráða og konsúla sem samsvarar ríflega 110.000 síðum ef miðað er við Word-skjöl .
Lekinn mikli sem kenndur er við Panama er þó öllu meiri .
Alls eru skjölin frá lögmannsstofunni Mossack Fonseca 2,6 terabæti af gögnum : 4.804.618 tölvupóstar , 3.047.306 gagnagrunnsskjöl , 2.154.264 PDF-skjöl , 1.117.026 myndir , 320.166 ritvinnsluskjöl og 2.242 önnur skjöl .
Þetta er svo mikið af gögnum að snúið er að koma því á milli manna , ekki síst ef tryggja á að ekki sé hægt að rekja hvaðan gögnin komu og hvert þau fara .
Sagan hóft þegar uppljóstrari hafði samband við blaðamann Süddeutsche Zeitung fyrir hálfu öðru ári og sagðist vera með gögn um fjármálamisferli .
Í frásögn Wired kemur fram að viðkomandi blaðamaður hafi aðeins átt samskipti við lekandann í gegnum samskiptahugbúnað sem býður upp á dulrituð samskipti og gætt þess að skipta sífellt um rás og ljúka hverju samtali með því að koma sér saman um lykilorð sem notuð yrðu í næsta samtali til að tryggja að þeir væru að ræða við réttan aðila .
Fljótlega varð blaðinu ljóst að það hefði ekki burði til að vinna úr svo miklu magni af gögnum og sneri sér til blaðamannasamtakanna ICIJ sem hafa reynslu af að taka við gögnum og tæknina til þess .
Süddeutsche Zeitung vill ekki gefa upp hvaða aðferðum var beitt til að koma gögnunum til þess , en menn hafa gert því skóna að það hafi verið gert með dulrituðum hörðum diskum eða með því að senda dulritaða minnislykla á milli , en líka eru til leiðir til að senda svo stórar skrár á milli á öruggan hátt .
Einna algengast er að fjölmiðlar noti vefþjónustu sem kallast SecureDrop sem á rætur í hugbúnaði sem uppljóstrarinn Aaron Swartz hannaði og kallaði DeadDrop .
Swartz svipti sig lífi í byrjun árs 2013 , en skömmu síðar tók The New Yorker í gagnið afbrigði af hugbúnaði hans og kallaði Strongbox .
Hugbúnaðurinn , sem er gefinn út með opnu notendaleyfi , hefur síðan verið í þróun og er notaður af fjölmiðlum eins og The Guardian , The Washington Post og Forbes undir nafninu SecureDrop .
SecureDrop styðst við vefþjóna viðkomandi fjölmiðla og Tor-netið til að tryggja að ekki sé hægt að rekja hvaða gögnin koma , en Tor-netið er sérhannað til að tryggja að ekki sé hægt að rekja og greina samskipti á milli vefþjóns og vafra .
Til eru sérstakir Tor-vafrar og mikið notaðir af andófsmönnum og þeim sem búa við eftirlit yfirvalda , hvort sem þeir eru að vafra í löglegum eða ólöglegum tilgangi .
Ný leið til að deila gögnum er svo að nota vefþjónustu sem kallast Onionshare ( Tor er skammstöfun á The Onion Network ) og kallar ekki á að móttakandi sé með neinn hugbúnað uppsettan .
Í þess stað býr þjónustan til dulritaðan vefþjón sem hýsir gögnin og nóg fyrir þann sem vill deila gögnunum að senda slóð og lykilorð til viðtakanda .
Þegar gögnin hafa verið sótt er síðan sáraeinfalt að eyða vefþjóninum og þá eru engin merki um það sem fram fór .
Óteljandi öryggisgallar Ekki er ljóst hvaðan Mossack Fonseca-gögnin koma .
Því hefur helst verið haldið fram að innanbúðarmaður hafi lekið gögnunum en öryggissérfræðingar sem könnuðu vefsetur Mossack Fonseca rákust á tugi öryggisgalla í póstþjóni , vefþjóni , vefkerfi og gagnagrunnum , enda virtist sem ekkert kerfanna hefði verið uppfært árum saman , sum ekki frá 2009 .
Drupal-vefbirtingarkerfið var t.a.m. síðast uppfært 2013 , en frá þeim tíma hafa 25 Drupal-gallar komið í ljós .
Einnig vakti það furðu sérfræðinganna að fyrirtækið dulritaði ekki samskipti sín við viðskiptavini .
Ramon Fonseca , sem er einn eigandi fyrirtækisins , hefur sagt að árásin hafi komið að utan , þ.e. að brotist hafi verið inn í tölvukerfi stofunnar , en aðrir hafa gert því skóna að gagnamagnið bendi til þess að innanbúðarmaður hafi sankað að sér gögnunum , selt síðan valda hluta þeirra til stjórnvalda í Vestur-Evrópu og svo lekið öllu saman til Süddeutsche Zeitung .
Gögnin greind Ekki er björninn unninn þó gögnin séu komin í hús , það þarf að vinna úr þeim , greina og flokka .
Í ljósi þess að skjölin eru fengin frá séfræðingum í feluleik getur verið snúið að finna hver á hvað og hvenær .
Eitt af þeim tólum sem menn notuðu við rannsóknina er hugbúnaður sem kallast Linkurious og er sérsmíðaður til að rekja gagnatengsl og þar með talin eignatengsl .
Fyrirtækið hefur starfað fyrir bandarísku geimferðastofnunina , franska fjármálaráðuneytið og ýmis stórfyrirtæki , en það er líka samstarfaðili ICIJ-samtakanna .
