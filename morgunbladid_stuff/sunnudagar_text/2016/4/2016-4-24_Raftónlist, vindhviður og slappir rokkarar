Jæja , þá er það einn ein bílferðin austur til Coachella-dalsins að kíkja á hátíðarhaldið í ár .
Gönguskór , sólarvörn , derhúfa , vatnsflaska , sólgleraugu , myndavél , lang- ermaskyrta , eyrnatappar , og ekki má gleyma hátíðarandanum .
Ferðina verður maður að undirbúa ef vel á að fara .
Hátíðin fór fram í sautjánda sinn hér í eyðimörkinni í Suður-Kaliforníu , hófst 15. apríl og léku alls 228 sveitir og listafólk á sex sviðum Empire-pólóvallarins í Indio-borg .
Rétt undir eitt hundrað þúsund manns eru á hátíðarsvæðinu hvern dag , en forráðamenn hátíðarinnar hafa náð að bæta aðstæður hátíðargesta ár hvert .
Undirritaður hafði misst af tveimur síðustu hátíðum .
Eftir að Goldenvoice-fyrirtækið , sem rekur hátíðina , keypti pólóvöllinn þar sem hátíðin fer fram er augljóst að forráðamenn þess hafa ekki setið auðum höndum .
Á mun fleiri stöðum fást alls konar veitingar og nýtt efni hefur verið sett á Gobi- og Mojave-tjöldin , sem hefur bætt hljóm þeirra verulega .
DJ Mustard slær í gegn Undirritaður mætti fyrri part eftirmiðdagsins á föstudag , 15. apríl , og eftir stutt viðtal við meðlimi Of Monsters and Men var stefnan sett á strákana tvo í Bob Moses frá Vancouver .
Þeir spila góða blöndu af raftónlist og rokki .
Undirritaður sá þá rétt tveimur dögum áður hita upp á tónleikum og eins og oft áður þegar maður nær að sjá upphitunarhljómsveitir komu þeir á óvart .
Á göngu um svæðið eftir á rakst ég á DJ Mustard í stóra Sahara-danstjaldinu .
Hann er hiphop-plötusnúður héðan úr Los Angeles og þótt maður sé lítið gefinn fyrir það sem hann var að bjóða var augljóst af aðsókninni ( tjaldið var troðfullt og hundruð gesta hlustuðu fyrir utan ) og andrúmsloftinu að hann var að slá ekki þetta lítið í gegn .
Það er augljósara með hverju árinu á Coachella að hip hop ( oft kallað rapp ) listafólk dregur til sín yngri hátíðargesti og oft er þar mesta stemmingin .
Troðfullt á OMAM Of Monsters and Men hófu síðan leik á stóra útisviðinu þegar sólin var að setjast handan San Jacinto-fjallanna vestan megin í dalnum .
Ávallt skemmtilegur tími á hátíðarsvæðinu .
Á meðan tæknimenn voru að setja upp komu miklar vindhviður , en hinir heitu Santa Ana-vindar voru ríkjandi um alla Suður-Kaliforníu þann dag .
Hins vegar var engin hætta , þar sem tæknifræðingar og fagfólk eru vön vindinum á svæðinu .
Okkar fulltrúar á hátíðinni slógu vel í gegn .
Það var troðfullt á öllu svæðinu í kringum sviðið , þannig að það hafa örugglega verið um 35 þúsund manns að horfa og var mikið sungið og dansað .
Hljómsveitin einbeitti sér að vinsælustu lögum sínum og eftir að hafa séð hana síðasta sumar hér vestra er augljóst að Skrímslafólkið hefur enn bætt sviðsframkomu sína .
Maður verður hreinlega að hafa virðingu fyrir leikgleði hljómsveitarinnar , sem smitar út frá sér meðal áhorfenda .
Underworld lyfti upp þakinu Ég þaut svo þvert yfir hátíðarsvæðið , því ekki ætlaði ég að missa af ensku raftónlistarsnillingunum í Underworld .
Þeir eru nú að fylgja eftir nýrri plötu í fyrsta sinn í sex ár og voru hreint út sagt stórkostlegir .
Lyftu upp þakinu á Sahara-danstjaldinu með hverju taktföstu laginu á fætur öðru .
Maður lét svo LCD Soundsystem – sem auglýst var sem aðalsveit dagsins – framhjá sér fara eftir upphafslagið , enda langur dagur að baki .
Flestum ber saman um að James Murphy og kollegar hafi staðið sig þokkalega , en þeir gátu ekki keppt við Jack U á sama tíma .
Jack U er dúett þeirra Skrillex og Diplo – tveggja stærstu nafnanna í raftónlistinni þessa dagana .
Yngra fólkið flykktist í Sahara-tjaldið á meðan hægt var að finna nægilegt pláss á stóra sviðinu hjá LCD Soundsystem .
Það vildi víst hlusta á barninginn í stað fínni framsetningar .
Þetta er dæmigert fyrir hátíðina .
Meirihlutinn af hátíðargestum er ungt fólk sem flykkist í hip hop og raftónlistina , en einnig vilja margir hlusta á sveitir sem hafa verið í bransanum lengri tíma .
Guns N ' Roses vonbrigði Þrátt fyrir stífa dagskrá á laugardag þegar hitinn jókst upp úr öllu valdi var það endurkoma Guns N ' Roses frá Los Angeles sem olli mestu eftirvæntingunni .
Sveitin olli hins vegar öllum nema hörðustu aðdáendum sínum vonbrigðum eftir 23 ára fjarveru í upprunalegu útgáfunni .
Söngvarinn Axl Rose sat á hásæti eftir að hann fótbrotnaði við undirbúning endurkomu sveitarinnar og þrátt fyrir að reyna sitt besta var hann ekki svipur hjá sjón frá því sem áður var þegar hann dansaði um allt sviðið .
Gítarleikarinn Slash stóð að mestu á sama stað í stað þess að hlaupa um sviðið eins og hann var vanur að gera á árum áður .
Hann fékk aðstoð frá Angus Young , gítarleikara AC / DC , en Rose mun víst syngja með áströlsku sveitinni þegar hljómleikaferð Guns N ' Roses lýkur .
Kannski hefði það verið fyrir bestu að þessir kappar hefðu látið ógert að endurlífga sveitina og þannig haldið orðstír sínum .
Það virðist hins vegar oft vera erfitt fyrir sumar rokkstjörnur að hafna þeim peningum sem í boði eru .
Annars náðu rapparinn Ice Cube og fyrrverandi félagar hans í NWA upp mun betri stemmingu á stóra sviðinu rétt á undan Guns N ' Roses .
Stór hluti hátíðargesta yfirgaf svæðið fyrir framan aðalsviðið áður en rokkararnir hófu leik .
Orkumikill endir Á lokadeginum var raftónlistin allsráðandi .
Major Lazer – enn eitt dæmið hjá rafplötusnúðinum Diplo – laðaði að stærsta hóp fyrir framan aðalsviðið í manna minnum og fólk hélt kyrru fyrir þegar skoski raftónlistarmaðurinn Calvin Harris lauk fyrri helginni með fjölbreytilegum tónleikum .
Harris er þekktur fyrir að vinna með öðru listafólki og láta það syngja með .
Í þetta sinn var það söngkonan Rihanna , enski sálarsöngvarinn John Newman og hiphop-listamaðurinn Big Sean frá Detroit .
Harris er vanur að vera aðalnúmerið á mörgum útitónlistarhátíðum og kann vel að nota annað listafólk , sérstaklega söngvara , til að auka á fjölbreytileikann fyrir áhorfendur .
Þetta virðist vera nýja stefnan hjá raflistafólki og röppurum , að fá gesti á sviðið til að auka fjölbreytni .
Sannarlega orkumikill endir á hátíðinni í ár .
Hægt er að sjá fleiri myndir af hátíðinni á eftirfarandi síðu : www.latimes.com / entertainment / la-et-2016-coachella-big-picture-gallery-htmlstory.html Afslöppunin dýrmæt Þetta árið hefur Of Monsters and Men ferðast um Suður-Ameríku og Suður-Afríku .
Sveitin heldur svo til Ástralíu þar sem hún heldur sex tónleika og fer svo aftur til Norður-Ameríku í júní og heldur 15 tónleika áður en tónleikahaldi lýkur í Evrópu síðsumars .
Við hér á Morgunblaðinu áttum þess kost að fá stutta heimsókn frá Ragnari Þórhallssyni söngvara , Arnari Hilmarssyni trommuleikara og Kristjáni Kristjánssyni bassaleikara í fjölmiðlatjaldinu á hátíðarsvæðinu , um þremur tímum fyrir tónleika sveitarinnar .
Betra skipulag Að sögn Ragnars ákváðu meðlimir sveitarinnar að breyta aðeins til frá fyrri tónleikaferð sem fylgdi fyrstu plötu hennar .
" Við reyndum að skipuleggja þetta betur hvað varðar álagið á okkur .
Eftir fyrstu plötuna fórum við í átján mánaða hljómleikaferð með lítilli hvíld , en í þetta sinn vissum við betur hvernig við vildum hafa þetta .
Sérstaklega hvað varðar tækifæri til að geta stoppað við á Íslandi inn á milli , " segir Ragnar .
" Það var alltaf að hlaðast aftan við dagskrána hjá okkur eftir því sem vinsældirnar jukust , enda tók það mikið á , " bætir Arnar við .
Félagarnir eru spurðir að því hvort þeir hafi fengið mörg tækifæri til að skoða sig um á þeim stöðum sem þeir hafi heimsótt .
Ragnar segir tónleikaferðalögin mikla vinnu og því sé sá tími sem hljómsveitin fær til afslöppunar dýrmætur .
" Við náum ekki að sjá mikið utan vinnunnar , " segir hann .
Viðhorfið skiptir máli Eftir að hafa litið á tónleikadagskrána hjá hljómsveitinni er augljóst að það er fátt um frídaga hjá þeim félögum .
Svo virðist sem það séu annaðhvort daglegir tónleikar eða meirháttar ferðalög .
Hvernig ná þeir að halda dampinum svo lengi ? Að sögn Kristjáns er það viðhorfið sem liðsmenn hljómsveitarinnar hafa til tónleikahaldsins sem skiptir máli .
" Við reynum að skemma ekki fyrir okkur á þessu tónleikaferðalagi með röngum lífsstíl , " segir hann og Ragnar tekur í sama streng : " Við erum ekkert að misbjóða okkur í ruglinu sem hægt er að koma sér í í skemmtanabransanum .
Við reynum bara að finna hvað virkar fyrir okkur .
Það koma tónleikar þar sem ekki gengur allt upp , en mikið af því sem við erum að gera er mjög skemmtilegt þannig að við reynum okkar besta hvert kvöld .
" Annað andrúmsloft Að lokum eru þeir kappar inntir eftir því hver sé munurinn , að þeirra mati , á því að spila á útihátíðum og þeirra eigin tónleikum .
Að sögn Arnars er venjulega annað andrúmsloft á útihátíðum .
" Þar er venjulega fullt af fólki sem er bara að koma til að sjá hvað við erum að spila , rétt eins og hvert annað band .
Á okkar eigin tónleikum eru það okkar eigin áhangendur sem hafa keypt miða , " segir hann .
" Við styttum lagalistann venjulega á útihátíðum , " segir Ragnar .
" Við spilum þá meira af vinsælustu lögunum okkar .
Á okkar eigin tónleikum getum við bætt við allskonar aukalögum og efni sem við erum að reyna .
" Með það þurftu þeir kappar að fara í undirbúning fyrir tónleikana .
Geðþekkir ungir menn allir saman .
84,3 milljónir dala Coachella-hátíðin er grunnurinn að velgengni skemmtanafyrirtækisins Goldenvoice hér í Los Angeles .
Fyrirtækið var stofnað fyrir um 35 árum og einbeitti sér lengst af að því að bóka pönksveitir á staði sem önnur fyrirtæki vildu ekki hafa viðskiptasamband við .
Allt breyttist þetta 1999 þegar fyrirtækið setti upp fyrstu Coachella-hátíðina .
Sú hátíð tapaði peningum fyrir fyrirtækið og það tók tvö ár að setja upp næstu hátíð .
Í ár urðu tekjur af hátíðinni 84.3 milljónir dalir , sem er þrisvar sinnum hærri upphæð en nokkur önnur tónlistarhátíð í heiminum hefur fengið .
Miðar á Coachella kosta 400 dali .
Kántrítónlistarhátíðin Stagecoach , sem Goldenvoice hefur rekið árlega síðan 2007 , vikuna eftir Coachella , bætir síðan 22 milljónum dala við þá upphæð .
