Íslendingar kjósa sér forseta í sumar , eins og varla hefur farið framhjá nokkrum manni í lýðveldinu undanfarna daga .
Níu vikur eru til kjördags .
Nú eru sjö vikur til annars merkisviðburðar ; þegar gera má ráð fyrir að meginþorri landsmanna , fótboltaáhugamenn og aðrir , verði með hugann við Evrópumótið í Frakklandi .
Margir munu án nokkurs vafa sitja límdir við Skjá 1 þegar flautað verður til fyrsta leiks karlalandsliðs Íslands á stórmóti .
Þá verða næstum því jól hjá mörgum ! Endalausar vangaveltur verða í aðdraganda forsetakjörs um hver hreppir hnossið en litlu minni , ef að líkum lætur , um mögulegt gengi Íslands á Evrópumótinu í Frakklandi og hverjir verði fulltrúar okkar þar .
Enginn nennir lengur að velta fyrir sér hvort landsliðsbúningurinn nýi er fallegur eður ei svo hægt er að snúa sér að aðalatriðinu á ný : að hlakka til EM af miklum krafti ! Allir lykilmenn liðsins frá undankeppninni eru öruggir með sæti í landsliðshópnum ef þeir sleppa við meiðsli , en jafnframt verður spennandi að sjá hvort þjálfararnir Lars og Heimir draga eitthvað óvænt upp úr hattinum þegar tilkynnt verður hverjir skipa endanlegan hóp og hvað það verður þá .
Hannes Þór Halldórsson markmaður meiddist illa í haust og missti af síðasta leik undankeppninnar en er blessunarlega orðinn heill heilsu á ný og stendur án efa á milli stanganna .
Samspil hans og varnarinnar er svo gott að best er að halda öllu óbreyttu þar .
Meiðist enginn verða því Birkir Már Sævarsson , Kári Árnason , Ragnar Sigurðsson og Ari Freyr Skúlason í vörn .
Akkerið á miðjunni verður sem fyrr Aron Einar Gunnarsson , fyrirliði , ódrepandi baráttujaxl sem er liðinu gríðarlega mikilvægur og ekki síður starfsbróðir hans , Gylfi Sigurðsson – óumdeild stjarna liðsins , sem borið hefur lið Swansea á herðum sér í ensku úrvalsdeildinni síðustu vikur .
Það góða við Gylfa er að velgengnin stígur honum ekki til höfuðs ; hann er besti leikmaður Íslands en ekki of fínn til að vinna skítverkin líka þegar með þarf .
Hjálpar í raun ótrúlega mikið til í vörn en er samt iðulega hættulegasti sóknarmaðurinn í sömu andrá .
Jóhann Berg Guðmundsson og Birkir Bjarnason eru óumdeilanlega fyrstu kostir í stöðu vængmannanna tveggja á miðjunni og í fremstu víglínu hafa mest leikið Kolbeinn Sigþórsson og Jón Daði Böðvarsson , en nú gera aðrir framherjar líka tilkall til stöðu í byrjunarliðinu , ekki síst Alfreð Finnbogason sem hefur heldur betur náð sér á strik á ný eftir að hann fluttist til Þýskalands í vetur .
Svo er það kóngurinn , Eiður Smári Guðjohnsen , sem gengur í endurnýjun lífdaga með Molde í Noregi ; maðurinn sem hugsar hraðar en aðrir , eins og Norðmenn hafa áttað sig á .
Ég segi ( næstum því ) eins og í auglýsingunni : Hann verður að vera með ! Af stað í Saint-Etienne Fyrsti leikur Íslands á EM verður gegn Cristiano Ronaldo og samherjum hans frá Portúgal þriðjudaginn 14. júní klukkan níu um kvöld að staðartíma , í borginni Saint- Etienne í suðausturhluta Frakklands .
Spáð er góðu veðri og fjölda skælbrosandi og lífsglaðra Íslendinga í borginni ! Annar leikur Íslands er við Ungverja í Marseille við Miðjarðarhafið , næststærstu borg landsins , laugardaginn 18. júní klukkan fimm að staðartíma .
Hannes Halldórsson , sem á myndinni fagnar sigrinum glæsilega á Hollandi í Amsterdam í haust , og félagar hans mæta svo Austurríkismönnum í Saint-Denis , útborg Parísar , miðvikudaginn 22. júní kl. fimm að staðartíma .
