Heildarljóðasafn Óskars Árna Óskarssonar er á náttborðinu mínu , ekki í einni bók , það er margar , margar bækur , nítján eða tuttugu .
Ég er eiginlega búin að lesa þær allar en ætla að lesa þær aftur .
Þetta eru bara ljóðin og prósaljóðin , en ekki það sem hann hefur þýtt .
Svo fer ég í heimsókn til fólks og gramsa í bókaskápum og tek alltaf eitthvað með mér heim að láni , svo ég er með fullt af gömlum bókum .
Nú er ég með bók sem ég tók úr bókaskáp hjá einhverjum , ég man ekki hverjum , Blindu eftir José Saramago .
Ég er mjög spennt að lesa hana .
Svo fór ég í heimsókn til vinkonu minnar og fékk hjá henni Sönginn um sjálfan mig eftir Walt Whitman , en hún fær hana ekki alveg strax .
Ég er byrjuð að lesa en þetta tekur einhvern tíma .
Svo fór ég á bókamarkað um daginn og fann bók sem ég hafði heyrt um fyrir mörgum árum en aldrei fundið : Lestir undir smásjá eftir Bohumil Hrabal .
Spámennirnir í Botnleysufirði eftir Kim Leine er það eina sem er nýtt á náttborðinu , en hún gleymdist hérna , ég er búin að lesa hana .
