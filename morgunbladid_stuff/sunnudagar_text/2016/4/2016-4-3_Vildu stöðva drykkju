Á almennum fundi kvenna sem haldinn var í Góðtemplarahúsinu í Reykjavík í byrjun apríl 1946 kom glöggt í ljós að mikill áhugi var fyrir því , að konur um land allt hæfust handa til að stöðva hina miklu drykkjuskaparöldu , sem yfir landið fór .
Frá þessu var greint í Morgunblaðinu fimmtudaginn 4. apríl en að fundinum stóðu flest kvenfélög bæjarins .
Málshefjandi var frú Aðalbjörg Sigurðardóttir , en fjöldi annarra kvenna tók til máls .
Var samþykkt fundarályktun , er mótmælti því harðlega , að ríkið gerði áfengisverslunina að tekjulind fyrir sig , því að slíkt framferði hlyti að enda með því að þjóðin liði andlegt og menningarlegt skipbrot .
Fjölda margar tillögur komu fram á fundinum og var ákveðið að kjósa sérstaka nefnd til þess að athuga þær og samræma og leggja þær svo fyrir annan fund seinna .
Í nefndina voru kosnar frú Jóhanna Egilsdóttir , ungfrú Jóhanna Knudsen , frú Soffía Ingvarsdóttir , frú Sigríður Eiríksdóttir og frú Ólöf Kristjánsdóttir .
