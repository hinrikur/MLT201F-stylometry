Sýndarveruleikabylting virðist við það að bresta á og tæknirisarnir komnir í harðan slag um að framleiða besta sýndarveruleikahjálminn .
Sennilega er ekki seinna vænna að byrja að huga að því að fjárfesta í einu setti , til að missa ekki af öllu fjörinu – en hvaða sýndarveruleikahjálmur er bestur ? Þrír stórir og nokkrir smærri Svarið við spurningunni er í senn einfalt og flókið .
Í reynd er aðeins um þrjá " alvöru " sýndarveruleikahjálma að velja : Oculus Rift , HTC Vive og PlayStation VR .
Það eru til önnur tæki sem mætti kalla sýndarveruleikagræjur , en þau eru ýmist ekki nógu öflug , ekki fullþróuð , eða falla ekki alveg inn í þann ramma sem flestir eru að hugsa um þegar talað er um sýndarveruleika .
Þetta eru tæki á borð við Samsung Gear VR , Microsoft Hololens og Avegant Glyph .
Tækið hans Zuckerbergs Byrjum á Oculus Rift , sem núna er loksins farið að berast í hendur neytenda og er tækið sem má segja að hafi komið sýndarveruleikabyltingunni á hreyfingu .
Það var árið 2012 að söfnun fyrir smíði Oculus Rift fór af stað á Kickstarter og eins og hendi væri veifað voru 2,5 milljónir dollara komnar í kassann .
Facebook keypti Oculus tveimur árum síðar fyrir 2 milljarða dala og hefur síðan þá lagt allt kapp á að þróa og fullkomna tæknina .
Af stóru sýndarveruleikahjálmunum þremur er Oculus Rift léttasta tækið og vegur um 470 gr. Þyngdin getur skipt máli fyrir langtímanotkun enda væntanlega þægilegra að hafa léttari hjálm á höfðinu svo klukkustundum skiptir .
Oculus Rift er líka næstdýrasta tækið af þrenningunni , og kostar 599 dali vestanhafs .
Rift er með innbyggðum hreyfiskynjara og fæst með Xbox One fjarstýringu og tveimur leikjum .
Sá dýrasti og ódýrasti HTC Vive er næstléttasta tækið og vegur 550 gr. Vive er líka dýrasti sýndarveruleikahjálmurinn , verðlagður á 799 dali á Bandaríkjamarkaði .
Með í pakkanum eru frístandandi hreyfiskynjunarkubbar og tveir þráðlausir stýripinnar sem ættu að gera notandanum kleift að komast í betri " snertingu " við sýndarveruleikaheiminn .
Loks er PlayStation VR , ódýrasta tækið af þeim þremur á 460 dali , og líka það þyngsta eða um 610 gr. PlayStation VR kemur með tveimur PS Move stýripinnum og einum leik .
Oculus Rift fór í dreifingu seint í mars , von á HTC Vive snemma í apríl og Sony segir PlayStation VR koma í október , rétt fyrir jólagjafavertíðina .
Tæknilegir jafningjar Þegar tæknilegu tölurnar eru skoðaðar virðast sýndarveruleikahjálmarnir nokkuð svipaðir .
Allir eru með skjá með góða upplausn .
Rift og Vive eiga að hafa 90 Hz skjá en PS VR allt að 120 Hz .
Stærsti munurinn liggur kannski í upplifuninni , sem tölurnar geta ekki endilega sýnt : hversu þægilega hjálmurinn situr á höfðinu , og hversu vel hefur tekist til við að gera sýndarveruleikaupplifunina þægilega og sannfærandi með hugvitsamlegri forritun .
Eins og með leikjatölvurnar og snjallsímana skiptir líka máli hvaða afþreying og sniðug forrit eru í boði .
Til hvers að eiga dýran og fullkominn sýndarveruleikahjálm ef ekki er hægt að gera eitthvað skemmtilegt við hann ? Í dag má kaupa 30 leiki fyrir Oculus Rift , að sögn Tech Insider , ríflega 30 leiki fyrir HTC Vive og er reiknað með að í lok þessa árs verði búið að smíða 50 sýndarveruleikaleiki fyrir tækið frá Sony .
PlayStation eða PC Þeir sem eru í leikjahugleiðingum ættu kannski að gefa PS VR meiri gaum en hinum tækjunum tveimur , enda sýndarveruleikahjálmur smíðaður gagngert með PlayStation 4 leikjatölvuna í huga .
Sony er nú þegar risi á leikjamarkaði og ekki erfitt að velja hvern ætti að veðja á að verði fyrstur til að búa til mergjaðan sýndarveruleikaleik .
PS VR virkar hins vegar eingöngu með leikjatölvunni á meðan Oculus Rift og HTC Vive stóla á PC-tölvutæknina til að keyra hugbúnaðinn .
Bæði Rift og Vive eru tengd leikjaveitunni Steam en Oculus er að auki með sinn eiginn forritamarkað .
Það þarf öflugar PC-tölvur til að keyra sýndarveruleika og þess vegna getur heildarpakkinn kostað mun meira ef fjárfest er í Rift og Vive .
Tech Insider skýtur á samtals 1.500 til 1.800 dali borið saman við þá rúmlega 800 dali sem það kostar að kaupa saman PS VR og leikjatölvu Sony .
Spurning um forrit Hver er svo niðurstaðan ? Hvaða græju á að velja ? Kannski er besta svarið að láta forritin ráða , frekar en vélbúnaðinn .
Kaupendur ættu að bíða átekta þar til þeir koma auga á forrit sem þeir geta ekki staðist , hvort sem það verður hugbúnaður gerður fyrir leik eða störf .
Það gæti verið PlayStation leikur , sem þýðir að PS VR er það eina sem vit er í , eða PC undraforrit og þá hægt að þrengja hringinn utan um Rift og Vive .
Hin tækin Samsung Gear VR Suðurkóreski raftækjarisinn Samsung svipti hulunni af nýjum Galaxy-snjallsíma á dögunum og fengu fyrstu kaupendurnir ókeypis sýndarveruleikasett í kaupbæti .
Samsung Gear VR þar sem Galaxy-símanum er einfaldlega komið fyrir , og svo boxinu smeygt yfir augun .
Gear VR þykir nokkuð vel heppnað tæki , alls ekki dýrt , og notast við tækni frá Oculus .
Vinnslugeta snjallsímans þýðir að sýndarveruleikaupplifuninni eru takmörk sett og eins þykir mörgum miður að Samsung stýrir öllu framboði á sýndarveruleikaforritum fyrir símann .
Samsung Gear VR gæti verið sniðugur kostur fyrir þá sem eru á annað borð að fara að kaupa sér dýran snjallsíma og langar til að fá nasasjón af því sem sýndarveruleikinn hefur að bjóða .
Microsoft HoloLens HoloLens er ekki beinlínis sýndarveruleikahjálmur .
Notandinn er ekki færður inn í annan heim , heldur varpa gleraugun nýjum veruleika ofan á umhverfið .
Á ensku er talað um augmented reality og hefur verið þýtt á íslensku sem gagnaukinn veruleiki .
Upplifunin sem hugbúnaðarrisinn Microsoft vill ná fram getur verið eitthvað á þá leið að tölvuheimurinn birtist á stofuborðinu í þrívídd sem hægt er að skoða frá öllum sjónarhornum .
Nýlega var sýnt hvernig koma má fyrir skynjurum sem geta búið til heilmynd af notandanum .
Geta þá tveir einstaklingar , staddir á ólíkum stöðum , sett HoloLens á kollinn og látið skynjarana senda " afrit " af sér yfir netið .
Notendurnir tveir talast svo við með heilmynd hvor af öðrum fyrir framan sig , eins og þeir væru staddir í sama herberginu .
HoloLens er enn í þróun og ekki ljóst hvenær almennir neytendur geta fest kaup á tækinu .
Avgeant Glyph Hér er komið tæki sem á lítið skylt við sýndarveruleika annað en það að setja skjá fyrir augun .
Glyph er ekki með innbyggða hreyfiskynjara og því ekki hægt að snúa höfðinu til að virða fyrir sér þann heim sem notandinn er að skoða .
Tæknin á bak við Glyph er samt mjög merkileg en tækið notast við ótalmarga örspegla sem varpa mynd beint inn í sjónhimnuna .
Útkoman á að vera mun skarpari mynd en í sýndarveruleikahjálmunum og líkja tækjagagnrýnendurnir upplifuninni við að sitja fyrir framan nokkuð stóran háskerpuskjá .
Græjan kostar 699 dali í Bandaríkjunum .
