Vikan hófst með látum .
Blaða- og fréttamenn bæði íslenskir og erlendir hafa átt fullt í fangi með að ná utan um hraða atburðarás á pólitískum vettvangi hér á landi í kjölfar birtingar á hluta hinna svokölluðu Panamaskjala .
Þrír ráðherrar voru nefndir í skjölunum , einn hefur vikið til hliðar sem ráðherra og gerst óbreyttur þingmaður en hinir tveir sitja áfram í ríkisstjórn Íslands .
Texti : Eyrún Magnúsdóttir eyrun@mbl.is Ljósmyndir : Árni Sæberg arni@mbl.is , Eggert Jóhannesson eggert@mbl.is , Kjartan Þorbjörnsson golli@mbl.is , Styrmir Kári Edwin styrmirkari@mbl.is Síðastliðinn sunnudag sýndi RÚV Kastljósþátt sem unninn var af Reykjavík Media með Jóhannes Kr. Kristjánsson blaðamann í broddi fylkingar og var afrakstur samstarfs 376 blaðamanna um heim allan , sem síðastliðið ár hafa unnið úr milljónum skjala sem lekið var frá lögmannsstofunni Mossack Fonseca í Panama .
Gögnin sýndu tengsl ráðamanna hér á landi við aflandsfélög í skattaskjóli .
Lögfræðiskrifstofan er ein sú umfangsmesta í stofnun og umsýslu svokallaðra skúffufyrirtækja sem stofnuð eru í skattaskjólum .
Í skjölunum eru upplýsingar um samskipti Landsbankans í Lúxemborg við Mossack Fonseca , en bankinn nýtti þjónustu stofunnar til að stofna aflandsfélög , t.d. á Bresku Jómfrúaeyjunum .
Í þættinum kom fram að nöfn þriggja íslenskra ráðherra væri að finna í skjölunum .
Einn þeirra , Sigmundur Davíð Gunnlaugsson , hefur nú vikið úr ríkisstjórn en hinir tveir ; Bjarni Benediktsson og Ólöf Nordal , sitja áfram á ráðherrastóli undir nýju forsæti Sigurðar Inga Jóhannssonar .
Atburðarásin eftir sýningu þáttarins hefur verið hröð og á köflum ruglingsleg .
Á næstu síðum er farið yfir viku í íslenskri pólítík í kjölfar birtingar á hluta Panamaskjalanna .
