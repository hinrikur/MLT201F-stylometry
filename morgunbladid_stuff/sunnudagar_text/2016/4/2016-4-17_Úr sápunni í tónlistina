Frá árinu 1987 og allt til ársins 2012 hafði leikarinn Ronn Moss þann aðalstarfa að túlka Ridge Forrester í langlífu sápuóperunni The Bold and the Beautiful .
Árið 2012 hætti hann leik í sápunni þótt persónan Ridge Forrester sé alls ekki öll .
Eftir að Moss hætti var enginn Ridge í þáttunum í tæpt ár en í desember 2013 kom nýr Ridge til skjalanna , leikinn af Thorsten Kaye sem nú túlkar hinn marggifta hönnuð og yfirmann hjá Forrester tískuhúsinu .
Sló Bee Gees við Moss er fleira til lista lagt en að leika í sápuóperum .
Hann er fæddur árið 1952 og hefur alið manninn í Los Angeles alla tíð .
Ellefu ára gamall hóf hann að læra á trommur , gítar og rafmagnsbassa og uppúr tvítugu stofnaði hann ásamt fleirum hljómsveitina Player .
Frægðarsól þeirrar sveitar reis hæst á seinni hluta níunda áratugarins .
Árið 1978 náði lag þeirra " Baby Come Back " í efsta sæti Billboard listans og skaust uppfyrir " How Deep Is Your Love " með Bee Gees .
Sveitin átti nokkur önnur lög sem náðu þokkalegum vinsældum .
Þegar Moss ákvað að snúa sér að því að leika Ridge Forrester seint á níunda áratug síðustu aldar hafði hann minni tíma fyrir tónlistina og yfirgaf sveitina Player .
Bandið hafði þó ekki sungið sitt síðasta og hafa sumir upphaflegu meðlima hennar komið saman í einhverri mynd síðastaliðna áratugi , þótt sveitin hafi aldrei náð því flugi sem hún náði á níunda áratugnum .
Moss hefur haft margt á prjónunum frá því að hann tók þá ákvörðun að kveðja sápuóperuna B & B árið 2012 eftir 25 ár í sama hlutverki .
Hann sagði raunar ekki alveg skilið við heim sápunnar því hann hefur leikið í belgísku sápuóperunni Familie frá því í fyrra .
Það gleðilega í brotthvarfi þessa máttarstólpa Forrester-fjölskyldunnar úr heimi hinna Glæstu vona ( sem er íslenskt heiti sápunnar víðfrægu ) er auðvitað það að Moss hefur nú meiri tíma fyrir tónlistina .
Hljómsveitin Player með Moss innanborðs kom fram í sérstökum hátíðarþætti af sápuóperunni General Hospital í fyrra og flutti þar sitt þekktasta lag , Baby Come Back .
Þar með voru Ronn Moss og félagar úr Player komnir aftur .
Telja verður líklegt að tengsl Moss við sápuheiminn hafi landað þeim þessari endurkomu , en í kjölfarið fóru Moss og félagar í sitt fyrsta tónleikaferðalag í áratugi .
Ronn Moss er þó með fleiri járn í eldinum .
Á vefnum www.ronnsgarage.com er hægt að horfa á þætti sem hann , eins og nafnið gefur til kynna , tekur upp í sínum eigin bílskúr .
Í þáttum Moss kennir ýmissa grasa , samstarfskona hans Kelly Lang kemur í heimsókn í skúrinn og Moss tekur einlægt viðtal við bleikhærðu söngkonuna Dilönu í skúrnum líka ! Fyrir þá sem syrgja brotthvarf Moss af skjánum eru þessir vefþættir kærkomnir .
Þá er vefsíða kappans , www.ronnmoss.com , mikil uppspretta upplýsinga um það nýjasta hjá þessum fjölhæfa leikara og tónlistarmanni .
eyrun@mbl.is 