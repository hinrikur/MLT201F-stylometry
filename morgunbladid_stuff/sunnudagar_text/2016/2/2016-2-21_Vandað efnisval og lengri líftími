Norræna tískuhúsið Barbara I Gongini er leiðandi hvað varðar sjálfbæra tísku og hefur hlotið verðlaun á því sviði .
Merkið , sem færeyski fatahönnuðurinn Barbara í Gongini stofnaði árið 2005 , nýtur nokkurra vinsælda og fæst út um allan heim .
Fötin eru framúrstefnuleg en á sama tíma í háum gæðaflokki .
Merkið sannar að það er hægt að vera sjálfbær og ganga vel í viðskiptum á sama tíma .
Sunnudagsblaðið hafði samband við talsmenn tískuhússins um hvað það geri til að fylgja markmiði sínu um sjálfbæran og siðrænan fatnað og fékk greinargóð svör .
Eitt af því er að framleiða flíkur sem hægt er að nota á nokkra mismunandi vegu sem lengir líftíma fatnaðarins .
Hugsunin er líka sú að fötin passi við fyrri línur og líka þær sem eftir koma samkvæmt ákveðnu kerfi .
Þannig vill fatamerkið hvetja til meðvitaðra ákvarðana hvað kaup og neyslu varðar .
Það vill að fötin séu ekki aðeins tískumiðuð heldur henti einstaklingnum og séu hreinlega notuð lengur og meira .
Í sumarlínunni 2016 eru til dæmis 23 flíkur sem hægt er að nota á meira en einn veg .
Barbara I Gongini leggur mikið uppúr því að nota sem minnst mengandi ferli í framleiðslu og pökkun og sömuleiðis minnka rusl og vatnsnotkun .
Efnin sem notuð eru í fötin eru gjarnan merkt Oeko-Tex en það þýðir að það eru ekki óheilsusamleg og óumhverfisvæn efni í þeim .
Áhersla er lögð á að notast við nýjustu- og umhverfisvænustu tæknina .
Til þess að hafa eftirlit með þessu er fatamerkið hluti af alþjóðlegu samtökunum Sustainable Apparel Coalition og vinnur eftir Higg-kvarðanum sem metur fatalínurnar eftir því hversu umverfisvænar og sjálfbærar þær eru .
Á nýliðinni tískuviku í Kaupmannahöfn sýndi Barbara I Gongini sjöundu herrafatalínu sína og 24. kvenfatalínuna .
Línurnar fá einkunnina 60% á Higg-kvarðanum þar sem stór hluti varanna er úr náttúrulegum efnum og vegna þess að gripið er til aðgerða sem minnka sóun í framleiðsluferlinu .
Sú spurning vaknar hvernig notkun leðurs í fatnaðinn passar inn í þetta en fyrirtækið hefur svör á reiðum höndum .
Það hefur velferð dýra í huga og er aðeins notast við leður og loðfeldi sem eru að fullu leyti aukaafurð , hvort sem það er úr matvælaiðnaðinum eða öðru .
Önnur efni eru sömuleiðis umhverfisvæn eða endurunnin .
Eins og fyrr segir er mikilvægt fyrir tískumerkið að vörurnar séu langlífar og það á við fyrirtækið sjálft rétt eins og viðskiptavinina .
Það felst meðal annars í því að blása nýju lífi í gamla hluti .
Að hluta til eru því óseldar vörur sem verða eftir á lager endurunnar og fá þannig framhaldslíf .
ingarun@mbl.is 