Við þingmenn höfum nýtt þessa kjördæmaviku til þess að hitta kjósendur .
Þessar samverustundir með kjósendum eru ekki ósvipaðar starfsmannaviðtölum í fyrirtækjum þar sem starfsmenn fá álit vinnuveitanda á unnum störfum , ábendingar um það sem sem betur má fara og hugmyndir um næstu skref .
Nokkur eðlismunur er auðvitað til staðar .
Vinnuveitandi í fyrirtæki hefur alla jafna góða sýn yfir allan starfsvettvanginn .
Kjósendur hafa fæstir þannig yfirsýn .
Starfssvið þingmanns spannar flesta kima þjóðlífsins , því miður .
Ábendingar frá kjósendum taka hins vegar oft bara mið af aðstæðum hans sjálfs , þekkingu hans á viðkomandi sviði ( sem gjarnan er mjög mikil ) og áhuga hans á tilteknu viðfangsefni .
Þessi sértæka nálgun kjósandans dregur þó ekki úr mikilvægi starfsmannaviðtalsins .
Það er jú hlutverk stjórnmálamannsins að púsla sjónarmiðunum saman .
Í kjördæmavikunni óskuðu kjósendur eftir upplýsingum um afgreidd mál á þessu kjörtímabili .
Ég rifjaði upp nokkur dæmi .
Afnám stimpilgjalds á skuldaskjölum , afnám vörugjalda og tolla , samninga við slitabúin um stöðugleikaframlag af þeirra hálfu í ríkissjóð , lækkun skulda ríkissjóðs um 10% bara á síðasta ári , lækkun tekjuskatts og almenns virðisaukaskatts .
Ég greindi ekkert nema almenna ánægju með þennan árangur þótt vissulega finnist einhverjum ekki nóg að gert .
Hvað næstu skref varðar vantar ekki ábendingar frá kjósendum og það er rétt af þingmanni að leggja við hlustir .
Nokkur dæmi .
Aldraðir segja brýnt að draga úr tekjutengingu bóta almannatrygginga .
Eldhugi í tæknigeiranum leggur til skattaafslátt til handa þeim sem fjárfesta í nýsköpunarfyrirtækjum .
Maður sem var hugsanlega að taka húsið sitt í gegn spyr hvort ekki eigi að koma aftur í gagnið átakinu " Allir vinna " sem fólst í endurgreiðslu virðisaukaskatts vegna vinnu iðnaðarmanna við íbúðarhúsnæði .
Ungt par vill fá að nýta skattfrjálsan lífeyrissparnað sinn til íbúðarkaupa .
Allar eiga þessar hugmyndir það sameiginlegt að miða að því að auka ráðstöfunarfé einstaklinga og lögaðila .
Gallinn er sá að engin þeirra myndi leiða til þess svo nokkru nemi .
Sértækar aðgerðir sem lausn á tilteknum vanda , t.d. skattundanskotum einnar starfstéttar , getur jafnvel búið til sama vandamál annars staðar þar sem aðgerðarinnar nýtur ekki við .
Látum ekki trén skyggja á skóginn .
Aukum ráðstöfunartekjur allra .
Lækkum virðisaukaskatt , afnemum jaðarskattana sem felast í tekjuskattsþrepunum og lækkum tryggingargjald fyrirtækja .
Gerum fleirum kleift að standa undir skuldbindingunum sínum , ekki bara öldruðum , ungum og karlkyns iðnaðarmönnum .
