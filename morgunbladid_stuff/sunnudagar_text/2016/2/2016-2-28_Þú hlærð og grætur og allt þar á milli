Hvernig ganga sýningar á Pílu pínu ? Ljómandi vel , þakka þér fyrir ! Geturðu lýst sýningunni í tveimur setningum ? Falleg hjartnæm saga sem á erindi til okkar og vekur spurningar .
Og mikil skemmtun .
Hverju geta áhorfendur búist við ? Það sem er skemmtilegt er þessi ævintýrasaga Pílu pínu .
Hún lendir í alls konar ævintýrum og hittir fyrir bæði menn og mýs og lendir í háska .
Leikmyndin er að hluta til teiknimynd þannig þú dettur inn í ævintýraheim .
Þú finnur til og hlærð og grætur og allt þar á milli .
Hvað getur litla hagamúsin Píla pína kennt okkur ? Hún getur kennt okkur að gefast ekki upp .
Að leita að draumum okkar og láta þá verða að veruleika .
Hún getur kennt okkur að það geta allir " flogið " , líka pínulitlar mýs með stórt hjarta .
Hvað er skemmtilegast við að leika / syngja í þessum fjölskyldusöngleik ? Ég er svo heppin að fá að syngja það lag sem flestir þekkja , Harmljóð Gínu mömmu .
Það er svo fallega samið af Heiðdísi Norðfjörð og Ragnhildi Gísladóttur .
Hljómagangurinn í laginu snertir einhverja strengi í mér .
Það er voða gaman að syngja það .
Maður finnur alltaf hvað salurinn er þakklátur .
Annars er bara allt skemmtilegt við Pílu pínu , þetta er sýning sem er skemmtileg að sýna .
Áttu eitthvað sameiginlegt með þessari músamömmu ? Já já og nei nei .
Við erum mjög líkar að einhverju leyti og ólíkar að öðru .
Við elskum börnin okkar rosalega mikið báðar tvær .
Endar sagan vel ? Má svara því ? 