Nýtt og þarft átak Rauða krossins gengur út að á hvetja fólk til að eiga viðlagakassa heima við .
Kassa með helstu nauðsynjum fyrir þrjá daga .
Eflaust er það vel til fundið að koma sér upp slíkum kassa , rétt eins og við komum okkur upp reykskynjara eða öðrum búnaði til að undirbúa og verja heimilið ef illa fer .
En Rauði krossinn ætlar ekki bara að kynna átakið fyrir okkur sem rekum heimili , heldur á að fara þá kunnu leið að tala við börnin .
Fyrir nokkrum árum þegar sonur minn var á leikskóla fór hann skyndilega að fylgjast mjög vel með eldhúsinu , kíkti gjarnan inn í eldhús áður en við fórum að heiman .
Þegar ég spurði hann út í þennan óvænta eldhúsáhuga þá sagðist hann vilja vera viss um að það væri örugglega ekki kveikt á eldavélinni .
Í ljós kom að hann hafði fengið fræðslu frá slökkviliðinu á leikskólanum og stubburinn var hræddur um að húsið myndi brenna ef hann stæði sig ekki í því að standa vörð um eldavélina .
Þetta er langt frá því einsdæmi , grunnskólabörn og leikskólabörn eru oft og iðulega notuð sem miðill fyrir upplýsingar sem talið er nauðsynlegt að berist inn á heimili .
Börnum er kennt að slökkva alltaf ljós til að eyða ekki rafmagni , skrúfa fyrir vatnið svo það flæði ekki upp úr vöskunum , passa að slökkt sé á raftækjum og kertum svo það kvikni ekki í – og nú skulu þau læra um nauðsyn þess að " hvert heimili sé undirbúið hamförum og neyðarástandi " , eins og segir á vefnum www .
3dagar.is .
Svo eiga þau að bera ábyrgð á að kenna foreldrum sínum .
Ég ætla reyndar að fara að ráðum Rauða krossins og tína saman dót í viðlagakassa .
En ég ætla ekki að segja syni mínum frá því , enda ber hann enga ábyrgð á heimilinu .
Þeirri ábyrgð á ekki að velta yfir á börn .
Samt mun hann líklega fá óumbeðna fræðslu í skólanum og læra allt um það að " efla viðnámsþrótt gagnvart rofi á innviðum , " eins og það er orðað .
Forvarnar- og fræðslustarf er almennt af hinu góða og engin ástæða til að gera lítið úr þeim sem því sinna .
En það er full ástæða til að velta því upp hvort í of miklum mæli er verið að fá börn til að bera áhyggjur fullorðinna , á sama tíma og sagðar eru fréttir af því að kvíði meðal barna aukist .
Því að vera fullorðin fylgir allskonar ábyrgð .
Við þurfum að tryggja heimilin okkar , vera viss um að börnin okkar séu örugg í bílnum , muna að slökkva á eldavélum , eiga plástur til taks ef einhver meiðir sig og svo mætti lengi telja .
En börn eiga að fá að vera börn og ættu ekki að þurfa að bera alla þessa ábyrgð með okkur .
Áhyggjurnar og ábyrgðin eru okkar – þeirra er frelsið og fíflagangurinn .
