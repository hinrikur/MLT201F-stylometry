Kvikmyndir Frans páfi verður fyrsti páfinn til að leika í kvikmynd en hann mun koma fram í fjölskyldumyndinni Beyond the Sun sem tekin verður upp á Ítalíu á næstunni .
Ekki er reiknað með að páfi sæki leiklistarnámskeið af þessum sökum en hann mun " leika " sjálfan sig í myndinni .
Tvennum sögum fer af því hversu stórt hlutverk páfa verður í myndinni , sumir segja að hann hafi stóru hlutverki að gegna en aðrir að einungis sé um stutta prédikun að ræða , þar sem páfi leggur ungmennum lífsreglurnar .
Allur ágóði af myndinni mun renna til góðgerðarmála .
Vegna umræðna um myndina fann Páfagarður sig knúinn til að senda frá sér yfirlýsingu í vikunni .
Hún hljóðar svo : " Páfinn er ekki leikari ! " 