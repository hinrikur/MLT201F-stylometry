Minnstu munaði að Jakobína Jakobsdóttir skíðakona næði framúrskarandi árangri í brunkeppninni á Vetrarólympíuleikunum í Cortina á Ítalíu í byrjun febrúar 1956 .
Þannig komst Óskar Guðmundsson , fréttaritari Morgunblaðsins á leikunum , að orði : " Jakobína Jakobsdóttir fór mjög geyst af stað og gaf þeim beztu ekkert eftir .
Hverja hindrunina af annarri sigraði hún leikandi létt og það var áreiðanlega eftir henni tekið .
– En því miður datt hún illa þegar neðarlega kom í brekkuna .
Og það var á svo vondum stað , að það tók hana milli 10 og 12 sekúndur að komast aftur inn í brautina á réttum stað .
Ef maður leyfir sér að athuga möguleika hennar ef hún hefði ekki dottið , þá kemur í ljós að hún hefði ýkjulaust átt að ná 5. eða 6. sæti .
En fallsins vegna varð hún nr. 31 .
" Svissneska stúlkan Madeleine Berthod sigraði í bruninu og hafði hún mikla yfirburði .
" Berthod fer brunbrautina ekkert kvenlega ! " sagði Óskar .
" Þvert á móti er hún karlmannleg .
Hún fer beinustu leið og stekkur fram af hólum og stöllum .
Þessi aðferð hennar gerði það að verkum að hún var um 5 sekúndum á undan næsta keppinaut sínum .
" 