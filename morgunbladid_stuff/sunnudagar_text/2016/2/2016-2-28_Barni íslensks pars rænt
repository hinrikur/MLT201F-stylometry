Barni ungs íslensks pars er rænt á erlendri grundu .
Meira gef ég ekki upp að svo stöddu , " segir Baldvin Z kvikmyndaleikstjóri stríðnislega og vísar til söguþráðar sjónvarpsþáttaseríu sem hann er með á teikniborðinu .
Sjónvarp Símans hefur fest kaup á sýningarréttinum og geta Baldvin og félagar því farið að snúa sér að handritsskrifum og frekari þróun hugmyndarinnar .
" Þessi sería hefur verið í hægri og góðri þróun og nú þegar Síminn hefur keypt hana af okkur getum við farið að láta hendur standa fram úr ermum .
Það er alltaf stærsti áfanginn að tryggja að einhver vilji sýna efnið .
Við erum mjög ánægðir að hafa eins öflugan aðila og Símann á bak við okkur , " segir Baldvin en fjármögnun verkefnisins heldur eigi að síður áfram .
Hann kynnti hugmyndina fyrst síðasta haust og segir marga hafa sýnt henni áhuga .
" Við fengum svakalega góðar undirtektir og gátum valið úr samstarfsaðilum sem er mjög ánægjulegt .
" Hann notar orðið " spennudrama " yfir þættina , sem hafa vinnuheitið " The Trip " en stefnt er að gerð þrettán þátta .
" Við þurfum að fara að finna íslenskt nafn á þættina en þeir verða gerðir á íslensku enda þótt erlend tungumál komi líka við sögu og mögulega einhverjir erlendir leikarar , " segir Baldvin .
Aðalhandritshöfundur verður Andri Óttarsson , sem skrifaði síðustu seríuna af Rétti , ásamt Þorleifi Erni Arnarssyni , sem sýnd var á Stöð 2 fyrr í vetur í leikstjórn Baldvins .
" Það er svo merkilegt að þegar ég fór að tala um mína hugmynd við fólk var mér bent á að Andri væri með svipaða hugmynd .
Við töluðum því saman og ákváðum að sameina krafta okkar .
Vel fer á því enda gekk samstarfið mjög vel í Rétti .
" Mögulega koma fleiri höfundar að handritsgerðinni .
Komi öll út á sama tíma Hugmyndin er að serían komi öll út á sama tíma , þannig að fólk geti horft á hana í beit , eins og vinsælt er í seinni tíð .
Áhorfendur myndu þá nálgast hana í Sjónvarpi Símans .
Það verður þó útfært betur síðar enda eru tækniframfarir örar hvað þetta varðar .
Baldvin vonast til að serían verði tilbúin eftir tvö til þrjú ár .
Hann segir of snemmt að tala um leikaraval en gerir ráð fyrir að leikstýra seríunni sjálfur , alltént stórum hluta af henni .
" Það má vel vera að fleiri komi að því líka .
" Mikil gróska hefur verið í gerð íslenskra sjónvarpsþátta undanfarið og Baldvin segir vel mega tala um að " íslenskt sjónvarpsvor " sé upp runnið .
Auk þess að gera Rétt leikstýrði hann þremur þáttum af Ófærð , sem Ríkissjónvarpið lauk nýverið við að sýna .
Ófærð hefur þegar verið seld til um þrjátíu landa og Baldvin segir Rétt líka í útrás .
Gengið hafi verið til samstarfs við öflugt dreifingarfyrirtæki , Red Arrow , og hófanna sé nú leitað á Norðurlöndum .
Þýskalandi , Frakklandi og víðar .
" Réttur hefur fengið frábærar viðtökur , unnið til verðlauna á hátíðum erlendis og þátturinn er tilnefndur til átta Edduverðlauna hér heima .
" Hann segir þessa útrás íslensks sjónvarpsefnis gríðarlega spennandi .
" Menn eru að uppgötva að þetta er raunverulegur bisness og það er mjög bjart framundan í kvikmyndagerð og sjónvarpi á Íslandi .
" Skjótt skipast veður í lofti en þungt hljóð var í geiranum eftir efnahagshrunið .
" Hrunið herti bara í okkur kvikmyndagerðarmönnum .
Við spýttum bara í lófana , " segir Baldvin Z. Sitthvað í pípunum Baldvin Z vinnur nú að heimildarmynd um Reyni Örn Leósson , Reyni sterka .
" Það er mögnuð saga sem hefur fylgt mér í áratugi .
Myndin er langt komin og verður frumsýnd á næsta ári , jafnvel fyrr .
Þetta er það erfiðasta sem ég hef gert á ferlinum .
" Á næsta ári stefnir hann að tökum á kvikmynd sem kölluð hefur verið Kontalgínbörnin og hann skrifaði sjálfur í félagi við Birgi Örn Steinarsson sem skrifaði Vonarstræti með honum .
Loks er í bígerð barnamynd eftir bók verðlaunahöfundarins Gunnars Helgasonar , Víti í Vestmannaeyjum .
Fjármögnun á þeirri mynd stendur nú yfir .
