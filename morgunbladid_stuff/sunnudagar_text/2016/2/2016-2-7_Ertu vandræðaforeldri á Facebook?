Það er ekki alltaf tekið út með sældinni að vera unglingur , og hvað þá þegar mamma eða pabbi birtast á vinalistanum á Facebook og fara að láta ljós sitt skína .
Eins og Guardian fjallar um í nýlegri grein eru ýmsar óskrifaðar reglur sem fullorðna fólkið ekki kann , þegar kemur að samfélagsmiðlunum .
Svo er ýmislegt sem þeir fullorðnu vita , og ættu að ræða um við unga fólkið en treysta sér ekki alltaf til .
Ertu að " læka " allt og alla ? Þannig er góð regla að gefa afkvæminu frið á samfélagsmiðlunum .
Ekki ætti að nota Facebook-vegg barnsins sem samskiptatæki , eða " læka " myndir og færslur sem unglingurinn hefur sett inn – og hvað þá að " læka " myndir vina hans eða hennar .
Unga fólkið getur líka verið mjög viðkvæmt fyrir myndbirtingum og ætti að stíga mjög varlega til jarðar áður en mynd af þeim er sett á netið .
Montstatusar eru líka varasamir .
Það er eðlilegt að vera stoltur af afkvæmunum , og vilja sýna umheiminum bestu hliðarnar á fjölskyldulífinu , en montið er vandmeðfarið .
Þá getur glansmyndin og grobbið gert krakkann á heimilinu vandræðalegan .
Síðan eru það hætturnar .
Guardian segir flesta foreldra duglega að vara krakkana sína við augljósri vá , eins og að birta ekkert á netinu sem þeir gætu séð eftir seinna meir , og ekki samþykkja vinabeiðnir frá ókunnugum .
En það þarf líka að færa í tal hluti eins og hvernig netið getur farið með líkamsmynd unglinga , illkvittnina og eineltið sem þar getur grasserað , og hvernig takast skal á við hina kynferðislegu hlið netsins .
Um leið verða foreldrar að gæta þess að gefa barninu sínu ákveðið svigrúm á netinu , og hnýsast ekki um of .
Að njósna og gægjast er eitthvað sem barnið eða unglingurinn getur upplifað sem grófa innrás inn í sitt einkalíf .
Það er rétt að tala um hlutina tæpitungulaust , byggja upp traust og leggja ákveðnar línur , en það sem unga fólkið gerir á netinu er þess einkamál .
ai@mbl.is 