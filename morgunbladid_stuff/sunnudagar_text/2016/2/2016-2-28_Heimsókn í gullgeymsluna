Þegar gengið er um götur New York er auðvelt að fá minnimáttarkennd og þykja maður ósköp fátækur og vesæll í samanburði við milljarðamæringana sem strunsa um þessa vellauðugu borg .
Myndu sumir því segja að varla væri á bætandi að leggja leið sína í gullhirslur seðlabankans í New York þar sem gullstöngunum er staflað lengst upp í loft .
Neðst á Manhattan er nærri aldargömul bygging sem minnir helst á miðaldakastala .
Þar hefur seðlabanki New York aðsetur og í kjallaranum er einhver öruggasta geymsla sem finna má , sneisafull af gulli .
Gullið tilheyrir ekki bankanum heldur geymir hann verðmætin fyrir aðra , s.s. alþjóðastofnanir og ríkisstjórnir ýmissa landa .
Fáir miðar í boði Öryggið er svo mikið að bankinn treystir sér alveg til að bjóða ferðamönnum að skoða hvelfinguna .
Er aðgangur ókeypis en fá pláss í boði og þarf að panta miða með góðum fyrirvara á heimasíðu bankans , NewYorkFed.org .
Vitaskuld þarf að fara í gegnum öryggisskoðun og framvísa skilríkjum .
Bannað er að taka myndir meðan á ferðinni stendur og einnig bannað að vera með barnavagna .
Þá eru gestir beðnir að vera ekki með mikið af bakpokum og pinklum .
Auk þess að sjá gullbirgðirnar eru gestir leiddir um aðra hluta byggingarinnar og fræddir um sögu og hlutverk seðlabankans .
Þykir upplifun að fara inn í rammgirta hirsluna og áhugavert að læra hvernig seðlabankinn starfar .
Er ágætt að sýna leiðsögumönnunum þá tillitssemi að sleppa brandaranum um hvort hægt sé að fá ókeypis sýnishorn .
Þeir hafa örugglega heyrt þann brandara hundrað sinnum áður .
ai@mbl.is 