Árshátíðarvertíðin stendur sem hæst um þessar mundir og öll heimsins fyrirtæki keppast við að gera vel við starfsmenn sína .
Árshátíðir eru dálítið fyndið fyrirbæri því á þeim er samankomið fólk sem oft á ekkert sameiginlegt nema vinnustaðinn sinn .
Þó svo að það sé lagt mikið upp úr því í dag að öllum líði vel í vinnunni þá er aldrei hægt að gera öllum til hæfis .
Þegar þessir ólíku einstaklingar mætast eina kvöldstund getur allt gerst .
Áfengisneysla er kannski ekki að hjálpa neitt til enda treysta allt of margir sér alls ekki til að mæta á árshátíð nema hella vel í sig á meðan á " skemmtuninni " stendur .
Og það sem er merkilegt er að samfélag okkar er þannig uppbyggt að okkur finnst þetta bara í lagi .
Grínararnir í Mið Íslandi , sem eru alltaf mjög " spot on " í gríninu , ná þessu afar vel í sínu nýjasta uppistandi í Þjóðleikhússkjallaranum .
Þar gera þeir stólpagrín að íslenskri hópeflismenningu á vinnustöðum .
Í dag eiga náttúrlega allir sem vinna í fyrirtækjum að vera besta útgáfan af sjálfum sér og hafa skýr markmið .
Fólk á að vera framúrskarandi og gera kröfur til sjálfs sín og annarra .
Fólk á ekki bara að gera stórkostlega hluti í vinnunni heldur á það að hlaupa maraþon , æfa skíðagöngu , vera í hjólaklúbbi , matarklúbbi og taka fagnandi á móti nýjum áskorunum .
Og svo á fólk sem vinnur á vinnustöðum ekki síst að vera hamingjusamt – ekki gleyma því .
Auðvitað er jákvæð sálfræði frábær og það er hægt að gleðjast yfir því að fólk vilji lifa vel og fallega og gera betur en nokkru sinni fyrr .
Vandamálið er bara að svona hópeflisrugl fer hryllilega í taugarnar á mörgum og það virkar eins og martröð fyrir intróverta .
Og þá snýst þetta upp í andhverfu sína .
Þegar þessi starfsmaður , sem hatar hópeflisruglið og hatar fólkið sem er með allt á hreinu , mætir á árshátíð getur það gert fullt af mistökum .
Í stað þess að æla bara upp í sig og kyngja getur það lent í því að æla yfir aðra ...
Á dögunum var smáhesturinn staddur á árshátíð , sem er ekki frásögur færandi , nema hvað að þegar dj kvöldsins fór að spila heimsins hallærislegustu lög fékk hann fiðring og dró tilvonandi eiginmann vinkonu sinnar út á gólf .
Smáhesturinn og dansfélaginn voru einungis búin að stíga nokkur vel valin spor þegar glimmerklædd sparigugga kom aðvífandi og vildi ólm dansa við dansfélagann .
Eitthvað misskildi sú glimmerklædda það sem var í gangi því skyndilega hvíslar hún í eyra dansherra smáhestsins : " Ef það verður eitthvað á milli okkar vil ég að þú takir vel á mér .
" Dansherra smáhestsins brá töluvert við þetta og gaf skýr skilaboð um að hann væri nú trúlofaður annarri og það væri ekkert að fara að gerast .
Sú glimmerklædda var nú ekki par sátt við þessa niðurstöðu og þegar dansherrann var sestur tók hún sig til og kýldi duglega í öxlina á honum .
Svona eins og afmarkaður hópur af spariguggum getur gert ef þær fá sér of hraustlega í aðra tána .
Þetta skemmdi þó ekki gleðina fyrir smáhestinum og hans fylgdarliði og var mikið hlegið að þessari frumstæðu viðreynsluaðferð .
Þegar þetta atvik barst í tal síðar um kvöldið sagði dansfélaginn : " Tja , ég er nú samt svolítið ánægður með þetta – það hefur ekki verið reynt svona við mig eftir að ég fitnaði .
" martamaria@mbl.is 