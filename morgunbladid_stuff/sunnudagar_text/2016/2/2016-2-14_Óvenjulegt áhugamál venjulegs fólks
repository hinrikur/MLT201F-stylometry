Í bókinni Vegabréf , vísakort og lyklar að hjólinu , sem kom út á síðasta ári , lýsa þau Unnur Sveinsdóttir og Högni Páll Harðarson ferð um Mið-Asíu sem þau fóru fyrir tveimur árum , en í ferðinni fóru þau um tuttugu lönd á 147 dögum .
Þau lýsa sjálfum sér svo að þau séu " venjulegt miðaldra fólk sem hefur komið sér upp óvenjulegu áhugamáli " .
Högni er vélstjóri með viðskiptafræðimenntun og starfar hjá Alcoa Fjarðaáli , en Unnur myndlistarmenntaður kennari og kennir í Grunnskóla Reyðarfjarðar .
Í bókinni lýsir Högni því er hann fór í fyrsta sinn í langferð á mótorhjólinu og komst þá á bragðið og þegar þau Unnur kynntust heillaðist hún líka af ferðamátanum .
Þau segja að erfiðasta skrefið í langferð sé út úr dyrunum heima hjá þér .
" Það eru margir með drauma um ferðina sína en finna aldrei rétta tímann eða réttu aðstæðurnar , en það má fullyrða að " rétti tíminn " muni aldrei koma – það er bara að láta vaða og fara af stað , hitt leysist af sjálfu sér .
Hvað varðar kostnað þá má auðveldlega halda honum í lágmarki .
Það er leitun að dýrara landi en Íslandi hvað varðar bensín og mat þannig að það má segja að maður sé að spara alls staðar annars staðar .
Við ferðumst með tjald og víða má fá mjög ódýra gistingu ef maður gerir ekki miklar kröfur til íburðar .
Þar sem túrismi er ekki enn orðinn undirstöðuatvinnugrein kosta hlutir minna sem passar vel því þau lönd eru oft þau áhugaverðustu .
Þar sýnir fólkið sitt rétta andlit og náttúran er ennþá óspillt .
" Eins og getið er í upphafi lá leið þeirra um tuttugu lönd og aðspurð hvaða staður hafi verið fegurstur á leiðinni segja þau að löndin séu svo ólík að erfitt sé að gera upp á milli .
" Svo tengist maður þeim á misjafnan hátt eftir stemningunni hverju sinni .
Auðnin og hásléttan í Mongólíu , fjöllin og hrikaleikinn í Tadjíkistan , litadýrðin í klettunum í Kirgistan , gróskan og náttúran í Kákasuslöndunum , ævafornu borgirnar í Úsbekistan , þetta eru allt staðir sem við værum til í að heimsækja aftur .
Kannski má segja að Rússland hafi komið okkur mest á óvart því við höfðum eiginlega engar væntingar til landsins í upphafi .
Litum á það sem hálfgerða afplánun á leiðinni til fyrirheitna landsins – Mongólíu .
En fólkið sem við áttum samskipti við í gegnum allt Rússland var svo hjálpsamt , vingjarnlegt og hlýlegt að það var engu líkt .
Almennt hittum við bara gott fólk á leiðum okkar , fólk sem vildi allt fyrir okkur gera .
Á mótorhjóli er maður svo opinn fyrir samskiptum , það er svo auðvelt að nálgast mann og spjalla og oft fengum við yfir okkur spurningaflóðið þar sem við vorum stopp á rauðu ljósi inni í einhverjum bænum .
Það að við vorum bara tvö saman og þar af ein kona gerði okkur líka tiltölulega meinlaus í augum fólks og það nálgaðist okkur óhrætt og af forvitni .
" Ferðin sem lýst er í bókinni Vegabréf , vísakort og lyklar að hjólinu var farin sumarið 2014 og næsta ferð er þegar hafin , ef svo má segja , því síðasta sumar fóru þau á hjólunum frá Noregi til Spánar og komu þeim fyrir í bílskúr hjá vini .
Í júní taka þau svo upp þráðinn og hyggjast þá hjóla um Pýreneafjöllin , niður Ítalíu , yfir til Albaníu og svo norður úr gömlu Júgóslavíulöndunum og heim , en alls verður sú ferð sex vikur .
" Stærri ferð er svo á teikniborðinu í vonandi náinni framtíð og þá er meiningin að fara út fyrir álfuna , til Suður-Ameríku , Suðaustur-Asíu eða Afríku ; það ræðst svolítið af pólitíkinni í heiminum og öðrum ytri aðstæðum .
" Eitt er að sitja á mótorhjóli og annað að skrifa bækur , en þau segja að það hafi verið mikil skemmtun .
" Bæði að fá tækifæri til að endurlifa ferðalagið í gegnum frásögnina og myndirnar og líka bara gjörningurinn að skrifa bók .
Við áttum rúmlega 30.000 myndir eftir túrinn , mest af því GoPro-myndir reyndar en þær voru gríðarlega mikilvægar til að setja hluti í samhengi .
Við héldum dagbók í ferðinni og vorum dugleg að skrifa fésbókarstatusa sem voru nokkurs konar örsögur úr daglega lífinu .
Annars hefði þetta sennilega ekki verið hægt , minnið er svo fljótt að svíkja .
" 