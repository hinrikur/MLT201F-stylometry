Neðansjávarminjar varðveitast mun betur en talið hefur verið .
Þetta er niðurstaða Ragnars Edvardssonar fornleifafræðings en hann vinnur nú að rannsókn á hvalveiðum Norðmanna við strendur Íslands fyrir aldamótin 1900 .
Íslendingar voru með fyrstu þjóðum sem bönnuðu hvalveiðar .
Orri Páll Ormarsson orri@mbl.is Norðmenn stunduðu umfangsmiklar hvalveiðar við strendur Íslands undir lok nítjándu aldar og í byrjun þeirrar tuttugustu eða þangað til Íslendingar bönnuðu hvalveiðar árið 1915 .
Sjálfir höfðu þeir ekki áhuga á þessum veiðum af ótta við að fiskurinn , ekki síst síldin sem var afar mikilvæg fyrir afkomu sjávarplássanna , hyrfi með hvalnum .
Lítið er vitað um þessar veiðar en síðasta sumar hófst rannsókn , undir forystu Ragnars Edvardssonar , fornleifafræðings hjá Rannsóknasetri Háskóla Íslands á Vestfjörðum , á sjö hvalstöðvum fyrir vestan .
Fjórir hafa unnið við rannsóknina og bæði eru skráðar minjar á landi og í sjó í kringum hvalveiðistöðvarnar .
Þegar Kristin Ingvarsson , ljósmyndara Háskóla Íslands , bar að garði síðsumars voru Ragnar og hans fólk að kafa við Dvergastein í Álftafirði .
Neðansjávarmyndirnar tók Erlendur Bogason .
Um er að ræða undirverkefni að öðru stærra verkefni en Ragnar hefur frá árinu 2005 verið að rannsaka hvalveiðar við Íslandsstrendur almennt og meðal annars verið við uppgröft á hvalveiðistöð á Strákatanga á Ströndum undanfarin fimm ár .
" Markmiðið er annars vegar að reyna að skilja hvort þessar hvalveiðar höfðu áhrif á íslenskt samfélag og þá hver þau áhrif voru .
Hins vegar er markmiðið að kanna hversu umfangsmiklar þessar veiðar voru , " segir Ragnar .
Hann segir Norðmenn aðallega hafa verið á Vestfjörðum frá 1880 til 1900 en eftir aldamótin færðu þeir sig austur fyrir land .
Varðveisla betri í sjó Rannsóknin síðasta sumar snerist aðallega um að kanna hversu miklar minjar væri að finna og hversu vel þær hefðu varðveist .
Sérstök áhersla var á neðansjávarminjar enda hafa þær , að sögn Ragnars , fengið litla athygli hér á landi til þessa .
" Oft hefur verið litið svo á að engar minjar séu í sjónum við landið , þær eyðileggist svo hratt , en niðurstaða þessarar rannsóknar og annarrar rannsóknar sem ég er með neðansjávar benda á hinn bóginn til að varðveisla sé mun betri en menn hafa gert sér grein fyrir .
Raunar betri en menn eiga að venjast í landi .
Við Dvergastein er til dæmis skipsflak frá því um 1900 og heilu hvalbeinakirkjugarðarnir í kringum hvalveiðistöðvarnar .
Allar tegundir ; steypireyður , hnúfubakur , langreyður og svo framvegis .
Þannig að efniviðurinn er mikill , bæði fornleifa- og líffræðilega .
Þetta er ótrúlega spennandi .
" Samhliða rannsóknum á vettvangi var farið í ritaðar heimildir og Ragnar segir augljóst að þessi útgerð Norðmanna hafi verið gríðarlega mikil og hafi haft veruleg áhrif á sitt næsta umhverfi .
" Það er líka merkilegt að Íslendingar voru mjög neikvæðir í garð hvalveiða alveg aftur á sautjándu öld og tóku þær ekki upp sjálfir í atvinnuskyni fyrr en eftir 1935 , þrátt fyrir að kunna til verka .
Íslendingar urðu til dæmis ein fyrsta þjóðin í heiminum til að banna hvalveiðar árið 1915 sem vekur auðvitað áleitnar spurningar um sögulegan rétt okkar til slíkra veiða .
Veiða sem við stunduðum ekki fyrr en eftir 1920 .
" Að sögn Ragnars reyndu ýmsar þjóðir að veiða hval við Ísland á þessum tíma en aðeins Norðmenn náðu tökum á verkefninu .
Talið er að þeir hafi drepið um sautján þúsund hvali á þessum tíma .
" Þeir gengu mjög nærri stofnunum .
" Ragnar hefur fengist við rannsóknir á strandminjum frá árinu 1995 en fannst alltaf vanta tenginguna við hafið .
Fyrir vikið hefur hann kafað frá árinu 2009 .
Hann segir erfiðara að leita að fornminjum neðansjávar .
Það sé eins og að vera í stöðugri þoku á landi .
Í því sambandi er nauðsynlegt að búa að góðum sónartækjum til að hafa uppi á stöðum .
Aðferðirnar eru á hinn bóginn nákvæmlega þær sömu og í landi .
" Þetta er hægt ferli og maður þarf að hafa mikla þolinmæði .
" Alltaf að vinda upp á sig Að sögn Ragnars er helsta vandamálið við fornleifarannsóknir neðansjávar veðrið á yfirborðinu .
" Aðstæður eru alltaf fínar þegar maður er kominn niður .
" Ragnar hefur einnig fengist við rannsóknir á skipsflökum á hafsbotni , meðal annars póstskipinu Phønix .
Í mars næstkomandi er svo fyrirhugaður leiðangur til að leita að öðru skipi sem fórst við Snæfellsnes .
" Við förum í nokkra leiðangra á ári til að leita að skipsflökum og neðansjávarminjum og þetta er alltaf að vinda upp á sig .
" 