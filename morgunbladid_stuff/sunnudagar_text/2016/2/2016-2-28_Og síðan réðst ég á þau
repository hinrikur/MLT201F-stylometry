Málverk kallar Guðjón Ketilsson myndlistarmaður sýninguna sem hann opnaði í Hverfisgalleríi neðst við Hverfisgötu á föstudagskvöldið .
Röð langra skúlptúra á grunnum hillum myndar sjóndeildarhring í sýningarsalnum ; vinstri hlutar þeirra eru uppstaflaðar strigaræmur , þeir hægri úr áli og á þeim eru textar .
Á einum vegg salarins er röð annarskonar verka : það eru málningarpallettur listamannsins frá löngum tíma , diskar og skálar sem hann hefur blandað liti á og hefur nú pússað niður með sandpappír þannig að hin ýmsu litalög og form myndast .
Þetta eru vissulega málverk , og skúlptúrarnir líka .
Hráefnið í þá er misstór málverk sem Guðjón skapaði á árunum 1984 til 1990 og hafa síðan verið upprúlluð í skáp á vinnustofu hans .
En nú hefur hann rist verkin niður og það sem áhorfendur fá að sjá , í stað myndanna sem þau sýndu áður , eru textalýsingar Þórunnar Hjartardóttur á álinu á hægri hluta hvers verks .
Á þessum árum voru allir að mála " Þessi verk fjalla öll um málverk .
Enda er það titill sýningarinnar , " segir Guðjón sem um árabil hefur verið einn athyglisverðasti myndlistarmaður sinnar kynslóðar og unnið allrahanda verk sem yfirleitt mótast á einhvern hátt af öruggum tökum hans á handverki , hvort sem um teikningar , útskurð eða annað er að ræða .
Hann segir að þetta séu allt málverk en í seinni tíð hefur hann lítið gert af því að mála .
" Ja , ég hef fengist við margt en lít samt á mig sem skúlptúrista , " segir hann .
" Á þessum árum , á 9. áratugnum , voru allir að mála .
Það var smitandi og maður sogaðist inn í það – en jafn auðveldlega út úr því aftur .
En mér finnst athyglisvert að hugsa til þess að þegar ég vann þessi málverk hafði ég áður unnið í hlutastarfi á auglýsingastofu , en var eiginlega kominn í fulla vinnu við myndlýsingar , fyrir bókaforlög á borð við Mál og menningu og Bjart .
Nú hefur dæmið snúist við og ég hef fengið annan til að orðlýsa þessum gömlu málverkum mínum .
" Guðjón vísar til þess að hann gerði á sínum tíma rómaðar myndir í bækur eins og um Harry Potter og Blíðfinn .
En hvað varðar það að hafa " endurgert " þessi gömlu málverk sín á þennan hátt , segir Guðjón margt af því sem hann hafi unnið að síðustu misseri hafa komið til vegna einhverrar endurskipulagningar á vinnustofunni .
" Af einhverri rælni hafði ég skorið niður eitt svona málverk og á svipuðum tíma varð ég vitni að sjónlýsingu Þórunnar Hjartardóttur á málverkum á Kjarvalsstöðum fyrir sjóndapra .
Og þá small eitthvað saman .
Ég stakk upp á því við hana að við færum í svona samstarf , lét hana fá ljósmyndir af þessum gömlu málverkum sem höfðu verið upprúlluð í skáp hjá mér öll þessi ár – og síðan réðst ég á þau , skar þau niður og þvingaði ræmurnar saman á þennan hátt .
" Tíminn lesinn aftur á bak Guðjón segir að þegar hann breytti málverkunum á þennan hátt , með því að skera þau niður og stafla ræmunum upp , hafi hann verið upptekinn af hugmyndum um bókaformið .
" Það er svo mikil frásögn í málverkum sem þessum og nú líta þau út eins og þversnið af bók .
Þar er ákveðin skírskotun í tungumálið – og nú er þeim lýst með orðum , " segir hann .
En fannst honum ekkert erfitt , tilfinningalega , að skera niður þessi gömlu verk sín ? " Nei ! Verkin fjalla auðvitað meira og minna um tilfinningar en það er engin eftirsjá að þeim .
Mér fannst ég vera að búa til ný verk .
Mér fannst líka eitthvað heillandi við að þegar ég tók þau upprúlluð út úr skápnum þá dugði mér alveg að lesa lýsingarnar utan á upprúlluðum ströngunum , eins og " Gult málverk , hendi teygir sig eftir vindli ...
" , því þá mundi ég nákvæmlega eftir hverju einasta verki og þurfti ekkert að líta á þau .
Mér þótti það áhugaverð hugmynd að geta búið til slíkar skyndimyndir í huga fólks sem sæi lýsingar á verkunum , og gæti túlkað þær og skynjað á sinn hátt .
Mér fannst það áhugaverðara en að myndirnar væru áfram upprúllaðar inni í skáp , þar sem þær hafa þegar verið í áratugi .
Ég hafði heldur ekki áhuga á að sýna myndirnar aftur eins og þær voru málaðar – það var eins og einum kafla væri lokið og nýr byrjaði með þessari umbreytingu .
Þetta er einskonar uppstokkun , og endurskilgreining á málverkinu .
" Hvað varðar hin verkin á sýningunni , málningarpalletturnar , segir hann að málningarlögin hafi verið orðin hnausþykk á þeim .
" Af fikti og forvitni réðist þannig í hálfgerðan fornleifauppgröft með sandpappír ! Þetta er eins og tímalestur , eins og þegar lögum af veggfóðri er flett af vegg og tíminn lesinn aftur á bak .
" Og afraksturinn er þessi litríku og óvenjulegu málverk Guðjóns í Hverfisgalleríi .
