Á miðvikudaginn 17. febrúar eru tónleikar í Skálholti sem bera yfirskriftina Hljómaskál .
Þar verða frumflutt verk eftir þrjú ung tónskáld .
Unnur Malín Sigurðardóttir er ein þeirra en tónlist hefur fylgt henni frá unga aldri .
Hún er nú að hasla sér völl sem tónskáld en flutt verða fjögur ný verk eftir hana á tónleikunum .
Ásdís Ásgeirsdóttir asdis@mbl.is Á Reykjavöllum í Biskupstungum býr Unnur Malín Sigurðardóttir með manni sínum og ungum syni .
Hún lét gamlan draum rætast fyrir tæpum tveimur árum og flutti úr borginni í sveitina og segist vera sest þar að .
Enda er nóg að gera hjá henni og menningarlífið blómstrar en hún syngur í kór Skálholtskirkju , leikur í leikritinu Brúðkaup og semur tónlist meðfram barnauppeldi .
Fékk trompet í hendurnar Unnur er dóttir Sigurðar Örlygssonar listmálara og Ingveldar Róbertsdóttur , prófarkalesara og þýðanda .
Hún ólst upp í stórum systkinahópi en þau eru sjö talsins , þar af fimm alsystkini .
Unnur hneigðist snemma til lista , teiknaði og málaði en tónlistin varð ofan á .
" Ég átti mjög yndislega æsku .
Við systkinin spilum öll á hljóðfæri .
Það var þannig að þegar ég var níu ára þá kom inn í bekkinn Páll Pampichler Pálsson og spurði hvort einhver vildi læra á hljóðfæri og ég rétti upp hönd .
Ég fékk trompet í hendurnar og fór bara heim og tilkynnti mömmu og pabba að ég væri að fara að læra á trompet , " segir Unnur og brosir því foreldrunum var fyrst brugðið því þau höfðu ekki efni á að senda öll börnin í tónlistarnám .
En með nýjum niðurgreiðslum frá ÍTR og systkinaafslætti gekk það allt upp .
" Við höfðum nóg en ekkert umfram það , " segir Unnur sem fór snemma að bera út blöð og bjarga sér sjálf .
Umvafin tónlist " Ég byrjaði á trompet en skipti svo við 12 , 13 ára aldurinn yfir í barítón horn ( euphonium ) og spilaði alltaf í Lúðrasveit Vesturbæjar .
Núna í dag spila ég á miklu fleiri hljóðfæri , " segir Unnur sem ólst upp við að hlusta mikið á tónlist .
" Við vorum bara umvafin tónlist .
Mamma og pabbi voru bæði heimavinnandi og pabbi spilar alltaf tónlist við vinnuna , klassík og djass .
Hann keypti alveg gríðarlega mikið inn af tónlist , af diskum .
Ég dýrkaði djass og var líka rosalega flink í að þekkja raddir .
Pabbi prófaði mig reglulega : Hver er að syngja ? Ég var búin að þjálfa upp eitthvert eyra án þess að gera mér grein fyrir því , " segir hún .
" Ég vissi ekki einu sinni að það væru til fleiri útvarpsstöðvar heldur en gufan fyrr en ég var tólf ára ! " segir Unnur og hlær .
Snerti ekki lúður í sex ár Síðar stundaði Unnur söngnám í FÍH hjá Jóhönnu Linnet samhliða menntaskólanámi og hélt áfram að læra á barítónhornið .
Hún er stúdent frá myndlistarbraut Fjölbrautaskólans í Breiðholti þar sem hún fann sína hillu eftir að hafa prófað tvo aðra menntaskóla .
Öll unglingsárin var Unnur í lúðrasveitum en hætti um tvítugt .
" Ég var orðin dáldið þreytt á því og svo þótti það ekkert töff heldur , " segir hún og hlær .
" Þá þurfti ég að skila lúðrinum því ég hafði bara haft hann í láni .
Þannig að ég snerti ekki lúður í heil sex ár .
Það var ekki fyrr en ég byrjaði í Söngskólanum í Reykjavík og það voru jólatónleikar að nokkrir krakkar báðu mig að vera með í að stofna lúðrasveit Söngskólans í Reykjavík en hún var stofnuð bara fyrir þessa einu jólatónleika og leystist upp að þeim loknum .
Ég fékk þá lánaðan lúður aftur og þá var þetta svo gaman og ég fékk að hafa hann áfram .
En fyrst ég var komin með bakteríuna aftur fyrir lúðrablæstri ákvað ég að ganga aftur til liðs við Lúðrasveit Reykjavíkur , " segir Unnur .
Systkinin saman í Ojba Rasta " Á sama tíma og ég var í lúðrasveitinni fór ég að spila með Ojba Rasta , " segir Unnur en sú hljómsveit er reggae-band .
Í hljómsveitinni eru bræður hennar Arnljótur og Gylfi og Vala systir hennar ásamt sex öðrum meðlimum en þau systkinin eru öll mjög músíkölsk .
Þegar Unnur byrjaði með Ojba Rasta breyttist hljómsveitin úr " cover " -bandi og fór að semja eigin tónlist .
Þau gáfu út plötu árið 2012 og aðra 2013 .
" Allir sem eru í hljómsveitinni eru þar virkilega af ástríðu .
Ég elska að spila með Ojba Rasta , það er svo gaman hjá okkur ! " segir Unnur .
" Þetta er reggae-band með okkar tvisti .
Það er til dæmis ekki hefðbundið að vera með euphonium ( barítónhorn ) í reggae-bandi , " segir Unnur sem spilar einnig á melódikku og syngur bakraddir .
Unnur er nú einnig nýfarin að spila mikið á rafmagnsgítar og hefur kennt sjálfri sér á píanó .
Hún hefur mjög gaman af því að prófa ný hljóðfæri .
" Það er svo gaman þegar maður byrjar að tengja á milli hljóðfæranna .
" Beðin um að semja verk Unnur er nýfarin að semja sína eigin tónlist .
" Ég er að semja fyrir kór , hörpu og slagverk og hef verið að fikra mig áfram fyrir aðrar hljóðfærasamsetningar en meira í klassískum stíl .
Svo er ég að semja popplög og svo spuna .
Með röddina eða á hljómborðið , " segir hún .
" Ég hafði aldrei trú á mér sem tónskáldi sem krakki .
Það var svo fyrir tveimur árum að ég var beðin um að skrifa verk fyrir Duo Harpverk að ég sagði já .
Það var fyrir hörpu og slagverk .
Þá settist ég niður og byrjaði að skrifa .
Katie Buckley og Frank Aarnink í Duo Harpverk eru mjög færir hljóðfæraleikarar og fá oft ung tónskáld til að semja fyrir sig , " segir Unnur sem er ekki lærð í tónsmíðum .
" Frank þekkti mig því hann spilaði með lúðrasveit Reykjavíkur og við vorum miklir vinir .
Hann spurði mig bara hvort ég væri ekki til í að semja eitthvað en þá hafði ég aldrei samið neitt , " segir Unnur sem hefur nú þegar samið nokkur verk fyrir þau .
Hugmyndin vatt upp á sig Á miðvikudaginn 17. febrúar verða frumflutt í Skálholtskirkju verk eftir Unni og tvö önnur ung tónskáld .
" Eftir að ég flutti í sveitina fór ég að syngja með Skálholtskórnum .
Ég komst í kynni við fullt af fólki í gegnum það .
Skálholtskirkja er með unaðslegan hljóm .
Ég var þá með verk í bígerð fyrir Duo Harpverk en fannst það svo vera meira fyrir kórinn að syngja þannig ég ákvað að breyta því og samdi texta og útsetti það fyrir kór , hörpu og slagverk , " segir Unnur en eftir mikið skipulag var ákveðið að setja allt í gang og sótti Unnur um styrk hjá Samtökum sunnlenskra sveitarfélaga sem hún fékk síðastliðið vor .
" Það var fyrst meiningin að halda tónleikana í nóvember .
En Frank stakk upp á að hafa annað tónskáld með og stakk upp á Hreiðari Inga Þorsteinssyni .
Og ég var sátt við það .
Svo hitti ég Hilmar Örn ( Agnarsson ) sem stjórnar Kammerkór Suðurlands og hann var spenntur að fá að vera með líka .
Og jafnvel að bæta við fleiri tónskáldum , og þá kom Georg Kári Hilmarsson , sonur hans , inn í þetta , " segir hún .
" Nú var þetta orðið dáldið stórt , búið að bæta við öðrum kór og tveimur tónskáldum þannig að ég sótti um annan styrk , " segir Unnur .
Tónleikarnir eru nú loks að verða að veruleika og bera yfirskriftina Hljómaskál .
Frumflutt verða sex verk , eitt eftir Georg , eitt eftir Hreiðar og fjögur eftir Unni .
Melódísk með klassísku ívafi Unnur hefur setið við í sveitakyrrðinni og látið tónlistina streyma fram úr hugarfylgsnum sínum .
Hún segist stundum fá hugmyndir og verða að semja strax og láta annað sitja á hakanum á meðan , en stundum þarf hún einfaldlega að setjast niður og byrja .
" Það er ótrúlega mismunandi hvernig þetta kemur til mín , " segir hún .
Unnur segir tónlistarmanninn KK hafi hjálpað sér að öðlast öryggi í tónsmíðunum .
" Sonur hans er góður vinur okkar og við hjálpuðum KK með málningarvinnu heima hjá honum .
Hann launaði mér með því að gefa mér átta rása upptökutæki .
Þá fór ég að prófa að taka upp röddina mína og vinna spunatónlist á þessa græju , " segir Unnur .
Hún segir tónlistina melódíska með bæði klassísku og poppuðu ívafi og er að finna sig vel í tónsmíðunum .
" Mér finnst það reglulega skemmtilegt .
Þegar ég var búin að semja fyrsta verkið og heyrði það flutt , sá ég hvernig það breyttist í meðförum hljóðfæraleikaranna .
Svo lenti maður í alls kyns hindrunum og ég þurfti að einfalda útsetningar .
Það er til dæmis ekki hægt að spila hratt á hörpu , " segir hún og er hvergi nærri hætt að semja tónlist .
Tónleikarnir Hljómaskál hefjast klukkan 19.30 hinn 17. febrúar og eru miðar seldir við innganginn .
