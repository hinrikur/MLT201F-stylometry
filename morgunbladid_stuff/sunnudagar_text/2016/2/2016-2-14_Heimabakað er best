Fátt er betra en nýbakað brauð með kaffinu á morgnana .
Langbest er að borða það volgt úr ofninum með smjöri , osti og sultu .
Það er ekki flókið að baka gott brauð ! Hér fá lesendur nokkrar góðar hugmyndir að einföldu og dásamlegu brauði , bollum og kexi .
Ásdís Ásgeirsdóttir asdis@mbl.is Brauðbollur með eplum og gulrótum 1 bréf þurrger ( ca .
12 g ) 5 dl kalt vatn 1-3 gulrætur ( fer eftir stærð ) eða sem samsvarar 2.5 dl af rifnum gulrótum 2 epli eða sem samsvarar 3.5 dl af rifnum eplum 2 msk olía 2 msk hunang ( fljótandi ) 2 tsk salt 3 dl heilhveiti ca 8-10 dl Kornax-hveiti í bláum pakkningum fyrir brauðbakstur Setjið vatnið í skál og blandið gerinu saman við vatnið með písk .
Gulrætur og epli eru afhýdd , rifin gróft og sett út í gerblönduna .
Því næst er olíu , hunangi og salti bætt út í og látið bíða í nokkarar mínútur .
Bætið að lokum heilhveiti og hveiti út í þar til deigið verður passlega blautt og hnoðið saman í höndum eða vél þar til það er orðið slétt .
Setjið þá plastfilmu eða viskustykki yfir skálina og deigið látið kaldhefast í ísskáp yfir nóttu ( eða í eina klukkustund við stofuhita ) .
Stillið ofn á 225°C og setjið bökunarpappír á plötu .
Setjið deigið á plötuna og fletjið út jafnt í alla kanta .
Skerið því næst deigið í ferninga með pizzahníf eða beittum eldhúshníf .
Stingið svo hér og þar í deigið með gaffli .
Setjið viskustykki yfir plötuna og látið hefast í 20 – 30 mínútur til viðbótar .
Að lokum er bökunarplatan sett inn í ofn og bakað við 225°C í um það bil 20 mínútur .
Ein bökunarplata gefur um það bil 20 brauðbollur .
Frá eldhussogur.com .
Ostakex með sesamfræjum 2 dl spelt ( fínt eða gróft eða hvort tveggja ) 1½ dl sesamfræ ½ dl sólblómafræ ½ dl chiafræ 1 tsk sjávarsalt ½ dl ólífuolía 1-1½ dl heitt vatn 2 dl rifinn parmesan eða annar bragðmikill ostur ( má sleppa osti ) Hitið ofn í 200°C .
Blandið öllu nema ostinum vel saman í skál .
Setjið vatnið smám saman út í blönduna .
( Þið þurfið e.t.v. ekki að nota það allt .
) Deigið á að vera eins og frekar þykkt og blautt brauðdeig .
Takið eina örk af bökunarpappír ( á stærð við bökunarplötu ) og leggið á borð , setjið deigið á pappírinn og leggið aðra bökunarpappírsörk ofan á .
Fletjið út með kökukefli þangað til deigið fyllir næstum út í örkina .
Fjarlægið efri bökunarpappírinn , stráið ostinum yfir og skerið för í deigið , t.d. með pítsuhníf , í þá stærð sem þið vijið hafa kexið .
Leggið á bökunarplötu og bakið í 15 mínútur eða þar til gullinbrúnt .
Frá eldhusperlur.com .
Bestu morgunverðarbollurnar 12 dl Kornax-brauðhveiti 3 dl hveitiklíð 1 msk sykur 1 tsk salt 5 tsk þurrger 6 dl mjólk , volg 2 msk matarolía mjólk til penslunar Blandið saman þurrefnum og þurrgeri .
Hellið olíu og mjólk saman við og hrærið deigið saman með sleif .
Látið hefast við stofuhita í um 30 mín .
Hnoðið deigið og bætið hveiti saman við eftir þörfum .
Mótið síðan bollur og raðið á bökunarplötu .
Leyfið þeim að hefast í 15-20 mín og penslið síðan með mjólk .
Bakið í miðjum ofni við 200°C í 15 mín .
Frá Gulur , rauður , grænn og salt , grgs.is .
Pottabrauðið vinsæla 500 g Kornax-hveiti 4 dl kalt vatn 1/4 tsk þurrger ½ tsk salt Blandið öllum hráefnum saman í skál .
Deigið verður svolítið klístrað og blautt en þannig á það að vera .
Setjið plastfilmu yfir skálina og látið deigið standa við stofuhita í minnst 12-24 klst. Gott er að skella í þetta brauð áður en farið er að sofa , þá er annaðhvort hægt að baka það um morguninn eða þegar komið er heim úr vinnu og bera það fram með kvöldmatnum .
Eftir 12-24 klst stráið þið hveiti á borðflöt og leggið deigið ofan á , hnoðið í smástund eða þar til deigið er hætt að vera klístrað .
Leggið viskastykki yfir deigið og leyfið því að hefast í klukkustund til viðbótar .
Hitið ofninn í 250°C .
Setjið ofnpott með loki inn í ofn í 15 mínútur .
( Potturinn verður að vera heitur þegar deigið fer í hann .
) Setjið deigið í pottinn og bakið í 30 mínútur með lokinu á og í 15 mínútur til viðbótar án loks .
Leyfið brauðinu að kólna svolitla stund áður en þið berið það fram .
Frá evalaufeykjaran.com .
Brauðbollur Sigrúnar 700 g spelti 3 tsk vínsteinslyftiduft 1 tsk salt ( Himalaya- eða sjávarsalt ) ca .
500 ml sojamjólk 1 msk sítrónusafi 1 msk kókosolía , fljótandi 2 tsk hlynsíróp eða 5 dropar hreinir steviadropar 10 sólþurrkaðir tómatar án olíu 10 grænar ólífur Blandið saman í stórri skál spelti , salti og vínsteinslyftidufti .
Hrærið hlynsíróp og kókosolíu saman og hellið út í speltið .
Blandið saman 50 ml sojamjólk og sítrónusafanum .
Látið standa á borðinu þangað til mjólkin fer að mynda kekki ( í um 15 mínútur ) .
Bætið út í speltið .
Hrærið allt saman og bætið afganginum af sojamjólkinni saman við speltið .
Þið gætuð þurft meira eða minna af mjólkinni .
Saxið ólífur og sólþurrkaða tómata smátt og setjið út í deigið .
Hrærið deigið varlega saman .
Hrærið alls ekki of mikið ( veltið því til svona 8-10 sinnum , rétt svo til að blanda öllu saman ) .
Gætið þess að deigið verði ekki of blautt .
Deigið á að vera þannig að hægt sé að móta bollur með góðu móti án þess að hægt sé að hnoða það .
Skiptið deiginu í 12 hluta og mótið bollur .
Einnig er gott að nota ískúluskeið .
Bakið við 225°C í 15-20 mínútur .
Gott að hafa í huga að í staðinn fyrir sólþurrkaða tómata og ólífur má nota t.d. rúsínur , furuhnetur , ristuð sesamfræ , sinnepsfræ , graskersfræ og margt fleira .
Frá cafesigrun.com .
