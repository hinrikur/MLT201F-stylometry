Heba Þórisdóttir förðunarmeistari hefur unnið með mörgum stærstu nöfnunum í Hollywood síðustu ár og er hluti af kvikmyndafjölskyldu Quentins Tarantinos .
Hún lýsir lífinu á bak við tjöldin , þegar hún reyndi að gera Leonardo DiCaprio ljótan , baráttunni við brellurnar hjá Marvel , fjörinu með draugabanastelpunum og hversu nauðsynlegt það sé að standa fast á sínu í hringiðunni .
Heba Þórisdóttir förðunarmeistari er búsett í Los Angeles en hún hefur unnið með mörgum stærstu nöfnunum í Hollywood á meira en 20 ára ferli .
Hún á bandarískan eiginmann , Shepherd Stevenson , og tvo syni , Adam og Þóri , og hefur skotið rækilega rótum í kvikmyndaborginni .
Sunnudagsblaðið fékk tækifæri til að ræða við hana þegar hún átti stund milli stríða um lífið í skemmtana- og kvikmyndaiðnaðinum en Heba hefur víða komið við .
Heba dvaldi fyrst í Los Angeles þegar hún var sextán ára .
" Ég var au pair hjá Siggu systur og Jonna Sighvats manninum hennar þegar þau voru í skóla , " segir Heba en í gegnum þau hitti hún Vilborgu Aradóttur sem síðar giftist kvikmyndagerðarmanninum Steve Golin , sem stofnaði fyrirtæki með Sigurjóni Sighvatssyni .
" Hún var í skólanum sem ég fór síðar í .
Hún bað mig að vera módel fyrir sig , " segir Heba sem fékk þarna nasaþefinn af starfinu .
" Ég fór líka á sett hjá Jonna þegar hann var að vinna í verkefni í skólanum , " segir Heba og útskýrir að þetta hafi kveikt í sér þótt hún hafi ekki flutt strax vestur um haf .
Hún kynntist förðun í gegnum Vilborgu og fannst það strax spennandi starf .
" Þá áttaði ég mig á því að þetta væri fag sem væri hægt að læra , að maður þyrfti ekki að vera listmálari til að farða .
" Þegar hún var barn sá hún ennfremur tökur á Morðsögu , vegna tengsla við húsráðendur þar sem myndin var tekin upp .
Á þeim tíma var kvikmyndaiðnaðurinn á Íslandi ekkert í líkingu við það sem hann er í dag en myndin kom út árið 1977 og var fyrsta íslenska leikna myndin í tuttugu ár .
" Ég var algerlega heilluð en datt aldrei í hug að þetta væri neitt sem ég gæti starfað við , " segir hún .
" Ég hef nú aldrei séð myndina því ég var of lítil til að fara á hana þá , " rifjar hún upp og hlær .
Alltaf að breyta og búa til persónur Hún segist ekki hafa verið góð í teikningu og ekki dottið í hug að hún gæti málað fólk en þegar hún líti til baka sjái hún ákveðnar vísbendingar um hvert stefndi .
" Ég lokaði mig oft inni á klósetti með snyrtibudduna hennar mömmu í marga klukkutíma og var að prufa mig áfram , " segir Heba , sem var ekki að farða sig til að verða sætari heldur hafi þetta verið meiri tilraunastarfsemi .
" Ég var frekar að breyta mér , eins og að gera húðina á mér alveg dökka , ég var að búa til persónu .
Mamma kom og bankaði á hurðina og spurði hvað ég væri eiginlega að gera og síðan kom ég út kannski með geisju-förðun .
Ég var alltaf í því að breyta fólki .
" Eftir að hafa verið au pair í Los Angeles fór hún aftur heim til Íslands og í Fjölbrautaskólann í Garðabæ en var engu að síður búin að ákveða hvað hún ætlaði að gera þegar hún yrði stór .
" Ég bara ætlaði mér að verða förðunarfræðingur og þegar ég var 19 ára fór ég að vinna markvisst í því .
Átti reyndar helling af stærðfræði eftir í skólanum en dreif mig út .
" Hún fékk góða byrjun í kvikmyndaheiminum og starfaði við tvo ólíka en mjög vinsæla þætti , Beverly Hills , 90210 og Twin Peaks .
" Þegar ég ólst upp á Íslandi var engin stéttaskipting , maður sá leikara úti á götu og besta vinkona mín var dóttir Steingríms Hermannssonar ráðherra , og foreldrar hennar voru bara Denni og Edda .
Ég held þetta hafi hjálpað mér líka .
Ég var ekki " starstruck " , " segir hún .
Það getur flækst fyrir mörgum og segir Heba að hún hafi séð mörg dæmi um það .
Nauðsynlegt er að vera með báða fætur á jörðinni .
" Íslendingar eru góðir í því .
Við erum frekar að berja fræga fólkið niður en dást að því .
" Eins og í ferðasirkus Er eitthvað sem heitir venjulegur dagur í lífi förðunarmeistara ? " Nei , maður er hálfgerður sígauni .
Við köllum þetta oft sirkuslífið , þetta er eins og að vera í ferðasirkus , " segir hún en farið er að taka margar myndir utan kvikmyndaborgarinnar Los Angeles eftir að farið var að veita kvikmyndaframleiðslu skattaafslátt , fyrst í Kanada , svo í Nýju-Mexíkó , Atlanta , New Orleans og fleiri stöðum .
" Bíómyndirnar eru svo mikið farnar út úr bænum .
Ég er í rauninni rosalega heppin að vera í fagi þar sem ég ferðast .
Ég er með vinnu þótt ég sé ekki að vinna í LA , " segir hún en hjá mörgum hefur þetta breyst .
" Það er bara allt búið hjá sumum .
Aðrir verða að flytja eitthvað annað , sem margir gera að vísu , en það eru alls ekkert allir sem hafa tök á því og það hefur verið erfitt ástand hérna út af þessu , " segir hún en á meðal þeirra starfa sem hafa ekki flust með eru störf undirmanna Hebu .
Sjálf fer hún yfirleitt sem einkaförðunarfræðingur einhverra stjarna eða sem yfirmaður förðunardeildar .
" Þá fer ég með og get kannski fengið að taka eina með mér .
Alla aðra þarf að ráða á staðnum .
Þetta hefur breytt öllu .
" Hún segir að Los Angeles sé byggð sem kvikmyndaborg og þar sé öll stuðningsþjónusta fyrir hendi , sem er ekki annars staðar .
" LA er byggð í kringum bíómyndir ; ef þú þarft að fá á síðustu stundu mat fyrir 400 manns klukkan tvö um nótt þá er það ekkert mál .
" Í New York þarf til dæmis að taka hjólhýsin inn á hverju kvöldi og flytja á bílastæði .
" Við þurfum að byrja hvern einasta dag á því að taka allt upp úr skúffum og enda daginn á því að pakka niður , " segir hún en í Los Angeles geti hjólhýsin staðið á sínum stað í lengri tíma .
Á fjórða tug aðstoðarmanna Hvað felst í því að vera yfirmaður förðunardeildar ? " Maður fær allt frá tveimur vikum upp í mánuð í undirbúning og byrjar alltaf á því að lesa handritið og ákveða hvað þarf að gera .
Síðan fer maður á framleiðslufundina þar sem farið er í gegnum allt frá A til Ö , " segir Heba en þar kemur í ljós hversu margir þurfa að vera í bakgrunni í tökunum og með það til hliðsjónar ákveður hún hversu marga aðstoðarmenn hún þarf að hafa með sér .
Dæmi um stóra senu er kvikmyndaatriðið í Inglorious Basterds .
" Ég held ég hafi verið með þar um 30-40 aðstoðarmenn fyrir utan treilerinn hjá okkur , en þeir voru þrír , " segir hún .
Í Django Unchained voru fleiri leikarar .
" En það var períódumynd og þetta voru þrælar , " segir hún og þá varð förðunarþörfin önnur .
" Ég var með um tuttugu aðstoðarmenn .
Hluti af starfi yfirmanns förðunardeildar er sumsé að reikna út hvað þurfi að gera og hversu marga aðstoðarmenn þurfi .
" Ég þarf líka að ráða fólk inn í treilerinn hjá mér , " segir hún en þeir sem eru í hjólhýsinu allan tímann meðan á tökum stendur eru fastráðnir .
Margir saman í litlu rými " Það er heilmikið mál að hafa rétta fólkið með þér og hafa góðan treiler því þú ert með þessu fólki í sextán tíma á dag í litlu rými .
Hárgreiðslufólkið er líka þarna , þannig að það eru allavega sex á staðnum .
Maður er miklu meira með þessu fólki en nokkurn tímann fjölskyldunni .
Það þarf að setja ákveðnar reglur til að halda þessu öllu saman , " segir hún , þannig að það er að mörgu að huga ; bæði að ráða rétta fólkið og hafa nógu margt fólk .
Einnig þarf að fara nákvæmlega í gegnum allt með framleiðslufyrirtækinu " Ég vil kannski fá tuttugu manns en þeir hafa bara pening fyrir tíu en þá bendi ég á að ef ég er með fleiri taki þetta minni tíma .
" Í þessum bransa eins og fleirum er tími peningar .
Tímaáætlanir verða að standast og segir Heba að þær séu " ekki upp á mínútu heldur sekúndu " , allt er skipulagt út í ystu æsar .
Hvort sem hún er í hlutverki einkaförðunarmeistara eða með alla deildina á sínum herðum sér hún um að samfellan haldist .
" Ég verð oft að fara inn á eftir hverri töku og laga förðunina .
" Ánægð með sálfræðitímana Þegar hún starfar sem einkaförðunarmeistari stjarna er starfið aðeins öðruvísi .
" Þá er ég ráðin af leikkonunum sjálfum , " segir Heba og gætir þá hagsmuna þeirra en þarf líka að gæta þess að allir séu sáttir .
Hún hefur samband við yfirmann förðunardeildar og stillir saman strengi .
" Þá er ég í samskiptum við leikkonuna en verð að hafa í huga að útlitið passi inn í bíómyndina .
Leikkonan getur ekki litið út eins og Kardashian og aðrir ekki með neitt , " grínast Heba .
Hún segir að starf einkaförðunarmeistara geti verið ekki síður krefjandi þótt hún sé bara að fást við eina manneskju .
" Þá gerir maður líka allt einn án þess að fá hjálp .
Það eru meiri væntingar til manns líka , " segir Heba sem hefur stundum lent í leiðinni í hlutverki aðstoðarmanns , kokks , hjúkrunarkonu eða barnfóstru .
" Maður þarf líka að passa upp á lýsingu og að allt sé við höndina sem þau gæti vantað , " segir Heba og bætir við að hún þurfi alltaf að vera nokkrum skrefum á undan .
Starf förðunarmeistara krefst þannig mikilla hæfileika í mannlegum samskiptum því Heba er jú alla daga að fást við fólk .
" Ég er allavega mjög ánægð með að ég tók alla sálfræðitímana í framhaldsskóla frekar en stærðfræðina , " segir hún .
Heba hefur verið með margar dásamlegar leikkonur í stólnum hjá sér síðustu ár eins og Scarlett Johansson , Cate Blanchett , Söru Silverman og Kristen Wiig svo einhverjar séu nefndar .
Upphafið hjá Tarantino " Ég hef verið rosalega heppin .
Þetta er allt " word of mouth " , " segir hún en upphafið liggur hjá leikstjóranum Quentin Tarantino .
" Hann réð mig á Kill Bill .
Þetta spannst allt út frá því .
Ég hef þakkað Quentin fyrir hvert símtal sem ég hef fengið síðan frá öðrum en honum .
Þetta byrjaði allt þar .
" Kill Bill var stóra stökkið hennar Hebu en fyrri myndin kom út árið 2003 .
" Ég gerði bara auglýsingar á meðan strákarnir mínir voru litlir .
Þeir fæddust ' 89 og ' 92 .
Ég var komin með hús og börn og fráskilin og hafði ekki efni á að gera bíómynd fyrir ekki neitt til að vinna mig upp en mér fannst ég alveg tilbúin til að gera mynd , " segir Heba sem var á þessum tímapunkti búin að aðstoða við förðun í nokkrum myndum , til dæmis Twin Peaks .
" Mér fannst ég þá alveg tilbúin en sé eftir á að ég var hryllilega græn .
Quentin var einn af tveimur eða þremur leikstjórum í heiminum sem gátu sagt : Ég ætla að ráða Hebu og það var ekkert stúdíó sem var að fara að neita af því ég væri ekki með langa ferilskrá .
Quentin gat gert hvað sem hann vildi .
" Hluti af fjölskyldunni Tarantino bauð henni starfið .
" Quentin hringdi í mig og sagði : Ég vil alltaf búa til fjölskyldustemningu á settinu hjá mér og þú varst alveg augljós kostur því þú ert fjölskylda nú þegar , " segir Heba en þau þekktust fyrir og voru í svipuðum vinahópi .
" Ég var heppin að þetta var í raun lítil mynd , þótt þetta væri stórt verkefni , " segir hún og á þá við að oftar en ekki hafi tveir leikarar verið í hverju atriði en undantekningin er auðvitað hið magnaða atriði þar sem Crazy 88-gengið kemur við sögu á japanska staðnum House of Blue Leaves .
" Það var ótrúleg reynsla að gera þessa mynd , að fara um allan heim , en ég hafði ekki verið á tökustað áður , " segir hún en í gegnum tengslin sem hún byggði upp í Kill Bill fékk hún næstu verkefni en fyrst kom The Life Aquatic with Steve Zissou í leikstjórn Wes Andersons þannig að það var skammt stórra nafna á milli .
Þar farðaði hún Cate Blanchett og næsta verkefni eftir það var The Island í leikstjórn Michaels Bays þar sem rísandi stjarnan Scarlett Johansson varð skjólstæðingur hennar .
" Þetta spannst allt út frá Kill Bill , " segir Heba .
Hvernig er að vinna með meistara Quentin Tarantino ? " Hann skapar ákveðna stemningu á myndunum hjá sér sem enginn annar gerir .
Ég hef unnið með mörgum frábærum leikstjórum .
Flestir leikstjórarnir vilja heldur vera að skrifa eða klippa myndina en að skjóta hana .
Quentin algjörlega elskar að skjóta .
Hann notar ekki mónitora eins og aðrir heldur gerir bara myndirnar eins og þær voru gerðar árið 1973 .
Það eru engar brellur sem er ekki hægt að gera með áhættuleikara .
Ef það er ekki hægt að gera brellurnar í mynd þá er það ekki gert .
Það er allt raunverulegt , " segir Heba en þetta er óvenjulegt á tímum tölvubrellna .
" Hann þekkir alla á settinu og veit hvað allir gera .
Hann veit til dæmis hvaða leikara ég hugsa um og hvaða leikara aðstoðarfólkið mitt farðar .
Ef hann vantar eitthvað fer hann beint þangað .
" Þetta hlýtur að skapa góða stemningu á setti ? " Já , algjörlega , " segir Heba og rifjar upp stemninguna á nýjustu mynd Tarantinos , Hateful Eight , sem er til sýningar í íslenskum kvikmyndahúsum um þessar mundir en þessi vestri var tekinn upp í snjónum og kuldanum í Telluride í Colorado .
Eldsnemma á fætur Hún segir að maður vakni ekki fúll í skapi við tilhugsunina um að fara í tökur , jafnvel þótt nauðsynlegt hafi verið að fara á fætur eldsnemma .
" Í Telluride vaknaði maður klukkan þrjú , mætti í vinnuna klukkan fjögur og svo voru allir farnir út klukkan sex að byrja að skjóta þegar sólin var að koma upp .
Maður blótaði ekki klukkunni heldur hlakkaði til , það er mjög gaman að vera á settinu með honum .
Hann er svo mikill leikstjóri leikaranna og setur mikinn tíma í það að fá réttu útkomuna .
Stundum eru þrjár tökur og stundum þrjátíu .
Hann myndi taka þrjú hundruð tökur ef hann þyrfti þess .
Það er svo gaman að sjá hvað hann gerir til þess að koma leikurunum í réttu stemninguna , það er ofsalega gaman bara að fylgjast með honum vinna .
" Það er líka jafnrétti á tökustað hjá Tarantino .
" Það er bara það sama fyrir alla .
Það er enginn sérstakur lúxus fyrir hann , hann er ekkert í risatreiler með hitara og einhvern til að halda á regnhlíf fyrir sig , það er ekkert svoleiðis .
" Leikstjórinn hugsar líka vel um starfsfólk sitt sem er að vinna fjarri heimilum sínum .
" Þegar maður mætir á staðinn fær maður flotta íbúð .
Hjá öðrum færðu pening og þarft sjálfur að finna þér íbúð svo þú þurfir ekki að vera á einhverju sorglegu hóteli og endar yfirleitt á því að borga með þér .
Hann hugsar ofsalega vel um starfsfólkið .
" Þá hlýtur maður að leggja sig mikið fram ? " Já .
Manni finnst aldrei verið að nota mann og er aldrei bara starfskraftur .
" Hvernig er það ólíkt að vinna í tímabilsmynd eða mynd sem gerist bara í nútímanum ? " Það þarf auðvitað að finna út hvaða litir voru notaðir eða hvaða förðun hafi yfirhöfuð verið búið að finna upp , " segir hún en sumt hefur tíðkast lengi eins og svört málning í kringum augun sem kemur frá Egyptalandi til forna .
Þurftu að hætta að slétta hárið " Eins og í Django þá höfðum við einhverjar með svarta augnmálningu en stelpurnar sem voru að vinna á ökrunum voru örugglega ekki með neitt .
Þetta var heilmikið mál fyrir margar leikkonurnar þegar þær þurftu að hætta að slétta á sér hárið , " segir Heba og rifjar upp skemmtilega sögu af tökustað .
" Stelpurnar í Louisiana eru náttúrulegri en þær í New York og LA þar sem þær slétta almennt á sér hárið .
Ein leikkonan frá New York sá stelpu með krullað afró fyrir utan hótelið og spurði hvort hún væri líka í myndinni .
Það hvarflaði ekki að henni að hún væri bara svona ! " Tarantino vill ekkert gervilegt svo náttúrulega útlitið nær til stærstu nafnanna líka .
" Kerry Washington plokkaði ekki á sér augabrúnirnar í ár áður en við fórum í tökur og var með brúsk undir höndunum .
Við höfðum samband við leikarana áður til að biðja þá að sleppa því að raka sig .
Alltaf þegar það fréttist að Quentin sé að fara að gera bíómynd og það spyrst út að leikaraval sé hafið fara allir karlmenn hérna í LA að safna skeggi ! " Mannleg samskipti og traust Eins og áður segir snýst starfið mikið um mannleg samskipti og ekki síður um traust , en gagnkvæmt traust þarf að ríkja á milli förðunarmeistarans og leikarans enda er það mjög persónulegt að vinna með útlit manneskju .
Heba vann með Leonardo DiCaprio í Django .
" Hann var búinn að vinna með sömu stelpunni í 20 ár en hún var ólétt þegar við vorum að gera Django þannig að ég sá um hann .
" Í Django leikur DiCaprio plantekrueigandann Calvin Candie , sem er illmenni í myndinni .
Eitt af því sem var gert í förðunardeildinni var að sverta í honum tennurnar .
" Við gerðum tennurnar í honum skemmdar og mislitar .
Hann vildi yfirleitt mála tennurnar sjálfur en síðan hélt ég þeim við á settinu .
Þegar það var einhver sena sem var sérstaklega slæm gerði hann tennurnar algjörlega svartar .
Hann vildi ekkert líta í spegilinn og vera Leo , " segir hún en fleira var gert til að koma honum í karakter .
" Við prófuðum ýmislegt en hann var búinn að láta mig gera augabrúnir á sig þar sem ég bætti neðan á þær öðrum megin og ofan á hinum megin til að gera andlitið á honum aðeins skakkt .
Alls konar svona sem var gert fyrir hann til að vera ekki Leo .
" Stóðst prófið hjá DiCaprio Útlitið getur því haft áhrif á frammistöðu og hvernig leikarinn upplifir sig en þar með er ekki öll sagan sögð .
Það getur þurft að fara milliveginn á milli þess sem leikarinn vill og hvað framleiðendurnir segja .
" Framleiðendurnir vilja Leo , " segir hún en þessi myndarlegi maður selur .
" Þeir vilja ekki að hann líti út eins og skepna .
Ég þarf að labba þarna á milli og tala hann inn á að vera meira eins og hann sjálfur , " segir hún en augabrúnirnar fengu ekki að halda sér .
" Eina sem var eftir voru tennurnar .
Hann gerði mér alltaf þann greiða að þegar hann var búinn að gera tennurnar í sér alveg svartar vissi hann að ég yrði í vandræðum ef framleiðendurnir sæju þær .
Hann talaði þá alltaf ofan í sig og faldi þær .
Varðandi traustið , þegar við vorum búin að vinna saman í þrjá daga málaði hann þær , leit á mig , brosti og spurði : Hvernig eru tennurnar núna ? Þarf ég meira eða minna ? Ég sagði að þær væru alveg fullkomnar .
Og hann svaraði : Þú stóðst prófið .
Hann vissi að þær væru nákvæmlega eins og þær ættu að vera en vildi vera viss um að ég vissi það , " segir hún og útskýrir nánar : " Þannig að þegar við förum á settið seinna og ég er að laga hann til veit hann að ég er að gera rétt .
Hann er allt í einu með nýja manneskju og þarf að vita að hann geti treyst mér .
Hann þarf að vita hvernig auga ég hef .
" Þetta traust byggir maður upp á orðspori og yfir langan tíma .
Heba vann með Scarlett Johansson frá því snemma á ferli leikkonunnar .
" Scarlett var ung þegar ég byrjaði að vinna með henni og það var ekki erfitt að eiga við hana en það var erfiðara að eiga við manninn sem var yfir mér ; þetta var ég og Scarlett á móti því sem hann vildi .
Hann var íhaldssamari en við og ég laumaði á hana því sem við tvær vildum , " segir Heba og bætir við að sameiginlegur norrænn bakgrunnur hafi tengt þær en Scarlett er hálfdönsk .
" Við höfum svipaðan smekk fyrir mörgum hlutum , ekki aðeins förðun heldur líka fötum og húsgögnum .
" Önnur leikkona sem hún hefur lengi unnið með er Cate Blanchett .
" Með Cate vannst traustið með tímanum .
Hún tilkynnti mér aldrei að ég hefði staðist prófið .
En hún hefur örugglega prófað mig , ég hef bara ekki vitað af því ! " Þarf að standa fast á sínu Heba segir að það sé samt sem áður nauðsynlegt fyrir konu í hennar starfi að standa fast á skoðunum sínum .
" Maður þarf stundum að standa fast á því sem manni finnst og þarf að hafa skoðun .
Ég hef oft séð fólk sem er svo rosalega næs að það gerir hvað sem er og eftir smátíma týnist það .
Mér hefur kannski bara gengið vel af því að ég er ekki næs , " segir hún og hlær .
" Burtséð frá því hverjum ég er að vinna með vil ég geta farið heim á kvöldin og sagt : Ég gerði mitt besta .
Og ég er ánægð með það sem ég gerði .
Og ef ég er það ekki þá bý ég til plan til að laga það , " segir hún .
" Þessir stærstu leikarar og leikkonur eiga það öll sameiginlegt að vera ofboðslega klár .
Ég hugsa að þau séu öll mjög nálægt því að vera Mensa , " segir hún og vísar í samtökin fyrir fólk með ofurháa greindarvísitölu .
" Það er oft áskorun að halda í við þau .
Maður þarf að hafa sterkan sans fyrir því hver maður er til þess að geta staðið uppi í hárinu á þeim .
Ég er ekki í Mensa en ég hef sterkan sans fyrir því hver ég er , hvert ég stefni og hvernig stíl ég hef , " segir Heba og útskýrir að hún vilji setja sinn stimpil á hlutina .
" Maður er með leikstjórann öðrum megin og leikarann hinum megin og alltaf að labba á milli .
Ég þarf að vita hvert ég stefni .
" Ákveður stemninguna fyrir daginn Hún segir að í Hateful Eight hafi ríkt sérstaklega góð stemning í förðunarhjólhýsinu og á tökustað og allir orðið nánir .
Það skiptir miklu máli að stemningin í hjólhýsinu sé góð .
" Allir byrja daginn með okkur í treilernum og við þurfum að setja stemninguna fyrir það hvernig dagurinn verður , " segir Heba sem hefur upplifað allan skalann .
" Maður fær fólk í allavega ástandi til sín ; fólk sem hefur vakað alla nóttina af því það er svo stressað eða kannski búið að drekka alla nóttina eða með magaflensu en þarf samt að vinna , " segir hún .
Færðu tækifæri til að farða þína leikara fyrir rauða dregilinn ? " Jú , stundum , en því miður er ég mjög oft bókuð í kvikmyndum og oftast út úr bænum því það er gaman að gera þetta líka .
Í rauninni allt öðruvísi vegna þess að þá eru leikkonurnar þær sjálfar , " segir Heba og útskýrir að það hafi verið sérstaklega gaman að farða Jennifer Jason Leigh á dreglinum undanfarið .
" Það var gaman að fá að gera hana sæta eftir að hafa makað á hana blóði og sett í hana ógeðslegar tennur , " segir Heba , sem fékk tækifæri til að fylgja myndinni eftir í kringum blaðamannafundi og fleira .
" Það er mjög gaman að geta unnið við öll blaðaviðtölin og rauða teppið og þá kemur líka allt annar endir á ferlið þegar maður getur fylgt myndinni svona eftir .
" Hateful Eight er tekin upp á 70 mm filmu , sem er mjög óvenjulegt á tímum stafrænnar háskerputækni en á sama tíma mjög í anda leikstjórans .
Ekki er hægt að sjá myndina í 70 mm hérlendis þar sem sýningarvél er ekki fyrir hendi .
Myndin nýtur sín hins vegar best í þessu formi enda framleidd fyrir það , segir Heba .
" Þetta er mjög skýrt en á sama tíma á mjög fallegan hátt .
Smáatriðin njóta sín mjög vel .
Í HD eru svo miklu meiri kontrastar ; svartur verður enn svartari og svo framvegis , " útskýrir hún .
Heba og hár- og förðunardeildin var tilnefnd til Critics ' Choice-verðlauna fyrir Hateful Eight á dögunum .
Heba tók sig einstaklega vel út á verðlaunahátíðinni en hún var í sérlega fallegum fölbleikum kjól sem blaðamaður verður að fá að forvitnast aðeins um .
" Ég var í kjól af mömmu frá 1973 sem ég var búin að bíða eftir tækifæri til að nota , " segir hún en kjóllinn er hönnun hins breska Jean Varon .
" Rooney Mara var alveg slefandi yfir honum ! " Var ekki gaman að fá tilnefningu ? " Jú , þetta er mjög gaman , en ef ég segi eins og er þá er ég ennþá stoltari af förðuninni sem ég vann fyrir Ant-Man , " segir hún en þessi ofurhetjumynd með Paul Rudd í hlutverki hetjunnar var líka frumsýnd í fyrra .
Þar var Heba líka í hlutverki yfrmanns förðunardeildar og er þetta stærsta mynd sem hún hefur unnið við .
Baráttan við tölvubrellurnar Hún segir að í vinnu fyrir Marvel standi slagurinn um að láta ekki vinna allt í tölvu eftir á .
" Við erum nokkur sem vinnum fyrir fyrirtækið nokkuð reglulega og erum öll að berjast við þetta hjá þeim , " segir Heba en hún hefur unnið við fleiri ofurhetjumyndir , Captain America : The Winter Soldier , Iron Man 3 og The Avengers .
Hún útskýrir að stundum vilji þeir ekki taka góðan tíma til að lýsa senur almennilega því öllu eigi að vera hægt að breyta í tölvu .
" Þetta er alveg öfugt við Quentin , hann tekur svo mikinn tíma til að gera allt svo það verði alveg fullkomið að það þarf ekki sömu eftirvinnsluna .
" Vel gerðri förðun tekst nú samt að bera sigurorð af tölvuvinnslunni eins og kom í ljós í Ant-Man .
Einn af leikurum myndarinnar heitir Martin Donovan .
Í einni senu myndarinnar átti hann að verða tuttugu árum yngri og varð það kappsmál hjá Hebu og förðunardeildinni að ná að gera það án þess að beita tölvubrellum .
Var hann því farðaður á hverjum einasta degi þannig að hann var látinn líta út fyrir að vera tíu árum eldri en hann er í raun og veru svo það yrði auðveldara að yngja hann þegar að því kæmi .
Þetta þýddi að Donovan var einn og hálfan tíma í hári og förðun á hverjum einasta degi en hann var 40 daga í tökum .
Þegar langt var liðið á tökurnar komst Heba að því að aðstoðarleikstjórinn hafði ekki hugmynd um að þær hefðu verið að gera hann eldri allan tímann , – maður sem gerir ekki annað en að horfa á leikarana ! " Við vorum mjög stoltar af því að hann skyldi ekki átta sig á þessu .
" Það sama gilti um manninn sem sá um eftirvinnsluna .
Sá kom og tilkynnti þeim að það þyrfti að " skipta um andlit " á Martin Donovan í yngingarsenunni .
" Við svöruðum að hann þyrfti ekki að gera það , við gætum alveg tekið hann niður .
Og hann sagði : Hvað meinarðu ? Hann hafði ekki hugmynd um að við værum búnar að gera hann eldri alla myndina til að geta yngt hann fyrir þessa senu .
" Raunin varð sú að ekkert þurfti að eiga við Donovan í eftirvinnslunni fyrir þetta atriði .
" Það þurfti ekkert að gera við hann .
Við vorum rosalega stoltar af þessu .
" Hún segir að það sé gaman að vinna við svona ofurhetjumynd og þær gefi tækifæri til að vera mjög skapandi .
Starf förðunarmeistarans er sannarlega fjölbreytt .
" Það er alltaf eitthvað nýtt í þessu og nýjar áskoranir .
" Ný kynslóð draugabana Ein af þessum nýju áskorunum kom með nýrri kynslóð draugabana en Heba var förðunarmeistari Kristen Wiig í Ghostbusters , sem frumsýnd verður á þessu ári .
Í þessari nýju mynd eru konur í hlutverki draugabananna .
" Allir gömlu draugabanarnir eru líka í myndinni .
Handritið er gott og stelpurnar alveg æðislegar .
Ég var áður búin að vinna með leikstjóranum Paul [ Feig ] í Bridesmaids , " segir hún en Melissa McCarthy , sem er í hlutverki draugabana nú , var líka í þeirri mynd .
" Þetta var rosalega gaman og stelpurnar skemmtu sér allar vel .
Þær eru líka á þeim aldri að þær ólust upp með hinum myndunum , " segir Heba og var það stórmál fyrir leikkonunum að halda í hinn sanna draugabanaanda .
Gamla Ghostbusters er í hávegum höfð hjá ákveðinni kynslóð .
Heba segir að leikstjórinn hafi meira að segja fengið morðhótanir á Twitter því einhverjir hafi óttast að hann myndi spilla þessari arfleifð .
Bryan Cranston næst á dagskrá Það er skammt stórra högga á milli hjá Hebu því síðar í mánuðinum byrja tökur á myndinni Why him ? með Bryan Cranston og James Franco í aðalhlutverki .
Þar verður hún í hlutverki yfirmanns förðunardeildar og tökur fara fram í LA .
Hún hefur skotið föstum rótum í kvikmyndaborginni og er ekkert á leið " heim " til Íslands en kemur engu að síður um tvisvar á ári til landsins og þá í styttri tíma .
" Kannski ég flytji einhvern tímann til Suður-Frakklands .
Það er myrkrið sem fer alveg með mig heima á Íslandi , " segir Heba en Los Angeles er óneitanlega sólríkari en Reykjavík .
" Ég er þakklát fyrir hvern einasta dag sem ég dreg frá glugganum á morgnana og sé sólina , sérstaklega eftir að hafa verið í kuldanum á Hateful Eight ! " 