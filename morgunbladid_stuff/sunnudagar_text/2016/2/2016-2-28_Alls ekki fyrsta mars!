Sigþór Árnason , sölumaður hjá Bílanaust og íþróttaþjálfari hjá Hress í Hafnarfirði fagnar 48 árunum á mánudag , 29. febrúar , á sínum tólfta afmælisdegi .
Hvernig er að eiga afmælisdag bara á fjögurra ára fresti ? Það er hrikalega gaman í dag þegar maður er kominn á þennan aldur .
En í minningunni var það mjög leiðinlegt , þegar ég var barn .
Kennararnir voru í vandræðum með þetta í grunnskóla og á einhverjum tímapunkti var mér strítt að eiga aldrei afmæli .
Og ég man það svo sterkt að ég vildi alltaf eiga afmæli í staðinn 28. febrúar .
Alls ekki fyrsta mars ! Það var bara eins og það væri eitthvert annað fótboltalið , það var í mars .
Maður vildi tilheyra áfram febrúar .
Það var manns eigin mánuður .
En eftir á að hyggja er þetta kannski bara þroskandi og styrkjandi .
Þetta er sprellfjörugt í dag .
Ég er innan um svo margt skemmtilegt fólk sem samgleðst mér þegar ég á svo loksins afmæli .
Heldurðu upp á afmælið á hverju ári og er meira gert þegar þú átt raunverulegt afmæli ? Í dag er þetta aðeins meiri sparidagur , þetta fjórða hvert ár .
Eins og í fyrra þá þóttist ég ekkert muna hvort ég væri 37 eða 47 , þá átti ég ekkert afmæli .
Þá bara liðu þessi mánaðamót .
Hvað ætlar þú að gera á mánudaginn ? Ég ætla að hoppa upp í flugvél og skella mér á Adele tónleika til Belfast .
Kærastan mín er að bjóða mér og við ætlum að einbeita okkur að því að gera eitthvað skemmtilegt á fjögurra ára fresti , í tilefni afmælisins .
Þetta er í fyrsta sinn sem við erum saman á mínu afmæli .
Manstu hvað þú varst gamall þegar þú uppgötvaðir að þú áttir í raun bara afmæli á fjögurra ára fresti ? Það er sennilega þegar ég fæ þennan þriðja afmælisdag .
Þá kom blaðamaður frá Morgunblaðinu .
Áttu einhvern eftirminnilegan afmælisdag ? Já , það var vel haldið upp á þann tíunda , þegar ég varð bæði fertugur og fékk þann tíunda .
Það var mjög eftirminnilegt en það var gert mjög mikið úr honum í líkamsræktarstöðinni þar sem ég er að þjálfa og mikið húllum hæ hjá vinum og ættingjum .
En sá sem er minnisstæðastur er þegar ég átti ekki afmæli .
Það var þegar ég fékk bílpróf .
Þá var ég 17 ára og það var enginn afmælisdagur .
Þá var þetta svo kósí hér í Hafnarfirði að við áttum okkar lögreglustöð og ökukennarinn minn var lögreglumaður .
Ég man að það var mikið kappsmál að reyna að fá bílprófið þann 28 .
En það kom ekki til greina .
Þeir vildu ekki afhenda mér það fyrr en fyrsta mars .
Ég vildi auðvitað reyna að græða þennan eina dag , fannst ég eiga það skilið .
Ég fékk það ekki að öðru leyti en að ég mátti fara upp á lögreglustöð á miðnætti , og þá gat ég sótt það .
Eitthvað að lokum sem þú vilt segja um þennan afmælisdag ? Já , það hefur alltaf komið upp sama sagan .
Það er með móður mína .
Hún gekk framhjá fæðingarheimilinu á þessum herrans degi 29. febrúar 1964 og hafði þá orð á því við vinkonur sínar : ekki myndi ég vilja eiga barn á þessum degi .
Og fjórum árum seinna kem ég í heiminn á þessum degi ! 