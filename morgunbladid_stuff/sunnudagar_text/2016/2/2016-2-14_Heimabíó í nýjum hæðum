Sú var tíðin að hægt var að fá allskyns afbragðsmagnara í annarri hverri hljómtækjabúð á landinu .
Hljómtækin hurfu þó í skuggann af annarri afþreyingu , áhuginn dvínaði , búðunum fækkaði og mögnurunum líka .
Í kjölfarið fylgdu daprir dagar þar sem varla var hægt að finna magnara eða almennilega græjur yfirleitt nema búið væri að troða öllu í hálfgerðan skókassa sem hægt væri að fela í stofunni .
Heimabíóbyltingin breytti þessu – skyndilega var enginn maður með mönnum nema hann sáldraði hátölurum af ýmsum stærðum í stofuna hjá sér og tengdi við vinnuþjark sem keyrt gat allt batteríið og gott betur .
Flestir áttuðu sig þó snemma á því að það er býsna flókið að setja heimabíó upp heima í stofu , það er ekki nóg að tengja fimm hátalara og bassabox ( 5.1 ) og halda að allt sé klárt .
Heimabíókerfið getur verið allt frá tveimur hátölurum upp í tugi , Dolby Atmos-heimabíóstaðallinn styður til að mynda allt að 34 , en gott dæmi er 9.1.2 sem þrír að framan , sex til hliðar , framan og aftan við sófann , eitt bassabox og svo tveir í loftið ( í 9.1.2 geta líka komið tveir hátalarar sem vísa upp í stað lofthátalara ) .
Þá er hljóðið orðið býsna nálægt því sem heyra má í bíói á góðum stað , en getur verið snúið að setja upp og mjög snúið að setja rétt upp .
Það er þó leyst býsna vel , reyndar á einkar snjallan hátt , í Denon AVR-X2200W-heimabíómagnaranum .
Japanska fyrirtækið Denon var haft í hávegum forðum og er enn , enda hefur það framleitt afbragðstæki í fjölda ára .
Eigendasaga fyrirtækisins er venju fremur fjölbreytt , en í upphafi aldarinnar runnu Marantz og Denon saman í eitt fyrirtæki , þó merkin séu enn sjálfstæð .
Á síðustu árum hefur Denon lagt höfuðáherslu á hljómtæki fyrir sjónvarpsáhorf , Blu-ray-spilara og heimabíómagnara , og líka kynnt ýmis þráðlaus tæki , sjá til að mynda HEOS-hátalaralínuna .
Denon AVR-X2200W er gott dæmi um græju sem ætluð er í sjónvarpsherbergi eins og sjá má á minni myndinni þar sem tengjaröðin neðst á magnaranum er fyrir surround-afbrigði .
Eins eru á honum átta HDMI-tengi fyrir leikjatölvur , Blu-ray- og DVD-spilara , skjái og svo framvegis .
Þess má geta að HDMI-tengin átta styðja öll HDR-efni og 4K streymi .
Eitt það skemmtilegasta við magnarann er að með honum fylgir hljóðnemi og standur fyrir hljóðnemann ( úr pappa ) sem notaður er til að stilla hljóminn eftir rýminu .
Hljóðneminn er tengdur magnaranum með snúru og síðan stillt upp þar sem slímuseturnar verða við viðtækið og síðan keyrir magnarinn hljóðprufu til að stilla rásirnar eftir rýminu ( og lætur vita ef eitthvað er ekki eins og það á að vera , til að mynda ef hátalari er ekki í réttum fasa , eins og ég varð vitni að við prófun ) .
Denon notar Audyssey til að stilla hljóminn af og virkaði einkar vel .
Eins og sjá má er líka Ethernet-tengi á bakinu sem sýnir að ekki er bara verið að horfa á tækin í stofunni .
Þannig er magnarinn nettengdur í bak og fyrir , hægt að nota Ethernet-snúru , en líka þráðlaust net og þá streyma efni í hann af Spotify eða Pandora , nú eða hlusta á netútvarpsstöðvar að vild .
Uppsetning á þráðlausu neti er einföld og fljótleg og svo er líka hægt að sýsla með magnarann í símanum með því að nota app fyrir Android eða iOS .
