Nei , myndin af tækinu hér til hliðar er ekki af sjónvarpi , þetta er tölvuskjár og það enginn venjulegur skjár , heldur 40 " 4K LED Philips-skjár með upplausnina 3840x2160 .
Og nei , hann er ekkert of stór , eða það finnst manni í það minnsta ekki eftir að hafa setið framan við hann í smá tíma - þá er hann akkúrat passlega stór .
Eitt er það sem tölvunotendur átta sig fljótlega á , eða í það minnsta fljótlega eftir að linnir tiftíðniþráhyggjunni : fátt , ef nokkuð , skiptir meira máli í tölvuvinnslu en að vera með góðan skjá og þá stóran góðan skjá .
Það er til að mynda löngu vitað að besta leiðin til að auka vinnuhraða og afköst starfsmanna er að láta þá fá annan skjá – tveir skjáir eru betri en einn .
Nema náttúrulega þessi eini sé nógu stór .
Upphaflega ætlaði ég að taka fyrir annan Philips-skjá , Philips WQHD BDM3490 sem er " bara " 34 " að stærð en sveigður sem gefur frábært vinnupláss ( og er með upplausnina 3440x1440 ) , en svo sá ég 40 " skjáinn og þá varð ekki aftur snúið .
Upplasunin er 3840x2160 , eins og fram kemur og þá dílar á tommu , ppi , 110 , sem er ekki ýkja hátt , en skilar þægilegri skjá fyrir minn smekk .
Á 4K skjám sem ég hef skoðað sem eru með 138 ppi eða jafnvel upp í 163 ppi finnst mér smáhlutir á skjánum vera orðnir of litlir .
Víst er hægt að stækka þá með stýrikerfisstillingu , en betra að hafa lægra ppi , þó það fari vitanlega eftir því við hvað er unnið .
Að sama skapi er glæðing á skjánum ekki ýkja há , 60 Mhz , sem er kappnóg fyrir almenna vinnslu , kvikmyndir og þvílíka , en hugsanlega of lítið fyrir leikjaóða – þeir vilja helst skjái með 120 Hz eða meira .
Í skjánum er notuð VA-tækni í stað TN , sem er nánast allsráðandi í skjátækni , og fyrir vikið er svörun í honum ekki eins hröð en á móti kemur að VA skilar meiri skerpu .
Vissulega skiptir stærðin máli og líka upplausn , en skerpan er eitt það mikilvægasta – á skjánum sem hér um ræður er hún 100.000.000 : 1 .
Þetta er semsé frábær skjár fyrir myndvinnslu , ef menn eru ekki að leita að skjá með hærra ppi .
Hvað leikina varðar þá ætti hann líka að duga vel fyrir langflesta leiki , ef ekki alla .
Sjónsviðið er líka mjög gott og þar er VA-tækninni fyrir að þakka .
Litir í honum eru líka framúrskarandi , bjartir og vel mettaðir og svarti liturinn er sannarlega svartur , bleksvartur , sem gerist ekki oft á tölvuskjá og ég hef reyndar ekki séð betra nema í rafgas- eða OLED-sjónvarpi .
Skjárinn er eðlilega nokkuð stór um sig , 90,4 x 51,2 sm á stærð og 8,8 sm að þykkt þar sem hann er þykkastur , en standurinn bætir nokkuð við þá stærð , hækkar hann um sjö sentimetra og bætir þrettán sentimetrum við þykktina .
Hann er hálft níunda kíló án standsins , en 9,7 kg með honum .
Gallar við skjáinn eru ekki margir að mínu mati , en sá helstur að standurinn á honum er fastur , þ.e. það er ekki hægt að stilla hann , hækka eða lækka .
Það er vissulega hægt að hengja hann upp , nota VESA 200x200 mm festingu , en því verður ekki alltaf við komið .
Ekki er hægt að kvarta yfir tengjaskorti á baki skjásins .
Þar er til að mynda VGA-tengi , Display Port-tengi , mini-Display Port-tengi , HDMI-tengi og MHL-HDMI-tengi ( MHL-HDMI er sérsniðið fyrir farsíma og spjaldtölvur og því hægt að nota skjáinn sem aukaskjá við þannig apparat ef vill , en tengið hleður líka símann eða spjaldtölvuna samhliða .
) Eins og glöggir hafa tekið eftir þá er ekkert USB-C-tengi reyndar , en það er kannski fullsnemmt hvort eð er .
Svo eru það önnur tengi – á skjánum eru fjögur USB 3.0-tengi , þar af eitt með hraðhleðslu .
Svo er hljóðtengi , inn og út og RS232-tengi .
Já , og svo getur hann birt mynd frá fjórum tölvum samtímis .
Hnappur til skjástillinga er aftan á skjánum og mjög þægilegt að sýsla með stillingar , en einnig eru innbyggðar stillingar sem hægt er að skipta á milli eftir aðstæðum .
Það eru líka tvennir hátalarar neðan á skjánum , en þó hljómur í þeim sé prýðilegur þá er það ekki nema redding – til þess að hafa almennilegt hljóð þarf almennilegar græjur .
Hátalararnir eru annars 2 x 7 w. BDM4065UC kostar 179.995 kr. í Tölvulistanum en er nú á tilboði á vefnum á 149.995 kr. 