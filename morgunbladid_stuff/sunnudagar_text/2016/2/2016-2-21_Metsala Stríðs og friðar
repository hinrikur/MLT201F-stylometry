Tvær helstu skáldsögur Levs Tolstojs , Anna Karenina og Stríð og friður , eru jafnan taldar með helstu skáldsögum evrópskrar bókmenntasögu .
Þær hafa báðar komið út á íslensku , en alllangt er síðan og báðar ófáanlegar ; sú fyrrnefnda kom út á árunum 1941-44 og sú síðari 1953-54 , endurútgefin 1986 .
Nú vill svo til að Stríð og friður hefur ratað inn á metsölulista í Bretlandi í kjölfar þess að breska ríkissjónvarpið sýnir þáttaröð sem byggð er á skáldsögunni , en óljóst hversu margir þeirra sem kaupa bókina muni lesa .
Í nýlegri könnun kom nefnilega fram að þó 14% segist gjarnan vilja lesa bókina hafa ekki nema 4% gert það og hún er sú bók sem næstflestir ljúga til um að hafa lesið ( 1984 er á toppnum ) .
Af þáttunum er það annars að segja að fyrsti þátturinn var frumsýndur 3. janúar sl. og sá sjötti og síðasti 7. febrúar .
Fimm fyrstu þættirnir voru klukkutími hver en sá síðast 82 mínútur , enda bókin sjálf nærfellt níu hundruð síður .
