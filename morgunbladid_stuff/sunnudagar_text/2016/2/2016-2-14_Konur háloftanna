Í litlum klefa fremst í stærðar röri sitja flugmenn og flugstjórar landsins og flytja bæði vörur og farþega á milli landa og landshluta .
Starfið er krefjandi , oft stressandi og stundum þreytandi og því fylgir mikil ábyrgð .
Allir þessir litlu takkar , litlu ljósin sem blikka , allir þessir farþegar sem sitja aftur í og treysta flugmanninum fyrir lífinu .
Það þarf að lyfta þessu ferlíki af jörðinni og fljúga því í gegnum ský , yfir fjöll og höf , stundum í stormi og hríð .
Fyrir leikmann lítur það svona út .
En flugmenn eru óhræddir við þessar áskoranir .
Konur í miklum minnihluta Flugmannsstarfið er nokkuð sem blaðamaður gæti aldrei hugsað sér , enda ómögulegur flugfarþegi , hvað þá meir .
En það eru til konur og menn , og þá aðallega menn , sem njóta þess að sitja fremst í litlum klefa , horfa á heiminn úr lofti og fimlega handleika takka og stýri af miklu öryggi .
Starfið hefur alltaf verið , og er enn , karlastarf .
Konum fer hægt og rólega fjölgandi í stéttinni en enn eru þær langt innan við 10 % af íslenska flotanum .
Njóta sín í háloftunum Konurnar sem blaðamaður ræddi við eru á ólíkum aldri og fljúga fyrir mismunandi flugfélög .
Þær eru allar ánægðar í starfi sínu og njóta sín vel í háloftunum .
Þær hafa mismunandi reynslu að baki en allar hafa þær lagt á sig mikla vinnu til að komast við stjórnvölinn í flugstjórnarklefanum .
Óhætt er að segja að blaðamaður mun anda léttar í næstu flugferð eftir að hafa fræðst um starfið .
Vonandi heyri ég rödd þeirra í hátalaranum .
Ég mun jafnvel steinsofna vitandi af þessum konum við stýrið .
Skógarþröstur laumaði sér með É g byrjaði nú á að taka íþróttakennarapróf en þegar ég var búin að því áttaði ég mig á að þetta var ekki það sem ég vildi gera , að kenna íþróttir .
Þannig að ég endaði á að fara í verkfræði en tók einkaflugmannspróf með af því að ég hafði áhuga á því , " segir Geirþrúður sem á ekki langt að sækja áhugann en hún er dóttir Alfreðs Elíassonar .
" Ég er alin upp í fluginu en pabbi stofnaði Loftleiðir og varð svo forstjóri félagsins og síðar einn af forstjórum Flugleiða .
Ég ætlaði nú bara að taka einkapróf en svo var það eiginlega flugkennarinn minn sem hvatti mig áfram .
Hann sagði , blessuð drífðu þig og kláraðu þetta , þetta er ekkert mál .
Þannig að þegar ég var á þriðja ári í verkfræðinni tók ég atvinnuflugmannspróf með , " segir Geirþrúður sem var 28 ára þegar hún kláraði prófið .
Sumarstarfið lengdist Eftir verkfræðina hóf hún störf sem framleiðslustjóri hjá litlu fyrirtæki .
" Og þá var ég búin að taka bóklegt próf á Fokker 27 og skyndilega þurftu Flugleiðir á einum eða tveimur flugmönnum að halda og ég var ráðin með nokkurra daga fyrirvara , " segir Geirþrúður .
Það sem átti fyrst einungis að verða sumarstarf varð að vinnu næstu sex árin í innanlandsflugi og í raun að ævistarfinu .
Áður hafði hún starfað sem flugfreyja í sex sumur og var því vön háloftunum .
" Þannig að ég vissi alveg hvernig flugið var , " segir Geirþrúður .
Hún hafði einnig starfað í tvö sumur sem aðstoðarmaður flugvirkja á meðan hún var í verkfræðináminu en segir margt mjög heillandi við flugmannsstarfið .
" Það er allur erillinn og það eru aldrei tveir dagar eins , " segir Geirþrúður sem segist njóta þess að fljúga .
Maður lærir svo lengi sem maður lifir Geirþrúður segir að þótt hún sé alin upp við flugið hafi hana aldrei dreymt um flugstjórastólinn .
" Nei , aldrei .
Ég ætlaði að verða íþróttakennari .
Ég byrjaði sem flugfreyja árið 1979 , varð flugmaður árið 1989 og árið 1999 var ég orðin flugstjóri .
Og það ár var farið í fyrstu kvennaferðina á þotu .
Það voru allt konur í áhöfninni , á kvennafrídaginn , " segir hún en Geirþrúður hefur komið víðar við á lífsleiðinni .
" Mér var boðið deildarstjórastarf hjá Flugmálastjórn og vann ég þar í flugrekstrardeild í tvö ár , " segir hún .
Geirþrúður hefur ekki setið auðum höndum en árið 2003 til 2005 stundaði hún MBA-nám við Háskólann í Reykjavík .
Eftir það nám var hún flugrekstrarstjóri hjá Landhelgisgæslunni .
" Haustið 2008 , viku fyrir hrun hætti ég þar og byrjaði svo fljótlega að fljúga aftur hjá Icelandair og hef verið þar síðan , " segir hún .
Geirþrúður var ekki hætt í námi því árið 2011 fór hún til London og tók meistarapróf í Air Transport Management í fjarnámi en það nám kláraði hún árið 2013 .
Þú ert sem sagt að fljúga og safna háskólagráðum í leiðinni ? spyr ég .
" Nei , ekki endilega að safna háskólagráðum en ég held að það sé komið gott núna , ég fer í nám til að auka þekkingu mína .
Maður lærir svo lengi sem maður lifir , " segir hún og brosir .
Einnig starfar hún sem formaður Rannsóknarnefndar samgönguslysa .
" Ég er ekki með fimm í forgjöf í golfi , þetta er einfaldlega mitt áhugamál , " segir hún .
Flugið ennþá karlastétt Geirþrúður var önnur konan til að verða ráðin sem flugmaður hjá Flugleiðum .
Hún segist ekkert hafa verið að velta því mikið fyrir sér .
" Ég var líka í vélaverkfræðinni og þar vorum við mjög fáar konur , " segir hún .
" En flugið er karlastétt .
Það er karllæg menning í stéttinni því að karlar eru í miklum meirihluta .
Ég hef lítið pælt í því , nema maður vildi náttúrlega falla inn í hópinn .
En það voru til menn í fluginu á þessum tíma sem ég var að byrja sem fannst bara að það ætti ekki að ráða konur .
Það var mín einlæga sannfæring að þetta myndi deyja út en mér finnst samt ennþá karlremba í þjóðfélaginu .
Það eru enn til karlmenn í minni stétt sem finnst að konur eigi ekki að vera flugmenn , " segir hún og bætir við að henni finnist það ekki aldurstengt .
Geirþrúður segir að henni finnist að hún hafi aldrei verið fyllilega tekin inn í hópinn .
" Kvenflugmenn sem eru giftar flugmönnum , komast miklu betur inn í hópinn .
Við sem ekki erum giftar flugmönnum erum meira fyrir utan hann .
Ég er hvorki í flugmannahópnum né í flugfreyjuhópnum , " segir hún en bendir á að auðvitað eigi hún fullt af góðum vinum í fluginu .
Geirþrúður vinnur mjög óreglulegan vinnutíma og þarf oft að vakna mjög snemma á morgnana og stundum nánast um miðjar nætur en segir að öll störf hafi kosti og galla .
" Mér finnst gallarnir vera þessi óreglulegi vinnutími , " segir hún en verst finnst henni næturflugið .
" Eitt næturflug er bara eins og þriggja daga vinna .
Við flugfólkið verðum auðvitað þreytt eins og annað fólk , " en hún segir að þau upplifi flugþreytu jafnt sem aðrir og það venjist ekki .
Óþarfi að óttast hristing Talið víkur að flughræðslu .
" Það er fullt af fólki sem er flughrætt og það er ekkert að því .
Mér finnst að við ættum að gefa meiri gaum að fólkinu sem er flughrætt og halda betur utan um það .
Ef maður er flughræddur , þá hefur það ekkert með rökrétta hugsun að gera .
Fólk er búið að heyra það hundrað sinnum að flug er einn öruggasti ferðamáti í heimi .
Miklu öruggara en að fara upp í bíl , " segir hún og bendir á að fólk ráði ekki við það .
Hún ráðleggur fólki að reyna að stunda slökun í flugvél , taka góða öndun og hlusta á tónlist .
" Það eru tvöföld eða þreföld kerfi í flugvélum , ef eitt kerfi bilar tekur annað við , ef einn mótor bilar getum við bara flogið á hinum heim .
Geirþrúður hefur látið sig þessi mál varða og stofnaði vefinn fittofly.com til að gefa farþegum og áhafnarmeðlimum góð ráð hvernig best sé að njóta flugsins .
Rennibrautin blés upp Ég spyr um furðuleg atvik á ferlinum .
Geirþrúður nefnir að eitt sinn þegar hún var flugfreyja á leið til Ísafjarðar hafi einn farþeginn verið með læti .
" Það var maður með sveðju sem skar af sér beltið ! Hann var eitthvað orðinn þreyttur á að vera með beltið spennt og skar það bara af ! Við snerum við í bæinn .
Í annað sinn þegar ég var flugfreyja gerðist óvænt atvik .
Það var hálfgerð bilun í neyðarrennibrautinni og hún blés upp inni í vélinni .
Það var spotti sem átti að vera inni í henni en lá úti og ég rak hælinn á skónum í hann og hún blés út .
Þetta var í DC8 og við vorum að lenda í Keflavík , " segir hún en vélin var full af fólki .
" Rennibrautin blés upp og fór inn í eldhúsið og braut niður flugfreyjusætið .
Ég var bara heppin að hún skyldi ekki bara drepa mig eða kæfa mig bara ! Það er svo mikill kraftur í þessu ! " Lítill laumufarþegi Eitt sinn þegar Geirþrúður var að fljúga til Amsterdam tók flugfreyjan eftir undarlegu krafshljóði sem kom fyrir ofan fremstu sætaraðirnar .
" Þegar við lentum í Amsterdam var hljóðið komið fyrir ofan salernið .
Ég spurði flugvirkjana hvort það væri einhver hætta en þeir sögðu að það væri allt í lagi og ég flaug heim .
Þetta undarlega hljóð hélt áfram og við héldum að þetta væri jafnvel lifandi dýr á bak við þil , " segir hún .
Þegar lent var í Keflavík komu flugvirkjar að athuga málið og opnuðu einhver vegghólf .
" Út flaug lítill skógarþröstur ! Hann hafði tekið sér far fram og til baka yfir Atlantshafið ! " Erum mjög vel þjálfuð Geirþrúður segist aldrei hafa orðið hrædd í starfinu .
" Það hefur aldrei verið þannig að ég sæi ekki leið út úr því , " segir hún .
Henni finnst starfið ekki beint stressandi en segir þó að oft sé tímapressa .
Ég spyr hvort hún hugsi aldrei að hún beri ábyrgð á lífi hundruðum manna á flugvélinni .
Hún segir að það hvarfli að sér en hún og aðrir flugmenn séu mjög vel þjálfaðir og sífellt á námskeiðum að læra á nýja tækni og uppfæra kunnáttuna .
Einnig þurfa flugmenn að vera vel upplagðir og vel hvíldir fyrir flug .
" Við þurfum að passa vel upp á svefninn okkar .
Okkur ber skylda til að hringja og segja ef okkur finnst við vera of þreytt .
Ég hef gert það .
Ég hef ekki náð að sofa fyrir flug og þá ber mér skylda til að tilkynna það .
Ef þú lendir í bilun eða eitthvað , þá viltu vera úthvíldur , " segir Geirþrúður sem hefur oft lent í minniháttar bilunum .
" Við fáum bara svo góða þjálfun að þegar við lendum í þannig aðstæðum , þá vitum við hvað við eigum að gera .
Ég hef lent í að loftþrýstingur í flugvélinni hélst ekki eins og hann átti að vera og þá þurftum við að lækka okkur snöggt niður og setja á okkur súrefnisgrímur og snúa við .
Ég lenti aftur í þessu núna í desember , " segir hún .
Í báðum þessum tilfellum gerðist það hægt þannig að við náðum að lækka flugið áður en farþegar þurftu að nota grímur .
Við höfðum alveg stjórn á ástandinu og engin hætta á ferðum , " segir hún að lokum .
Geirþrúður Alfreðsdóttir er 56 ára flugstjóri hjá Icelandair og hefur flogið þotum með nokkrum hléum síðan 1989 .
Hún nýtur þess að fljúga en segir enn örla á karlrembu í stéttinni .
Með orma fyrir prinsinn í Arabíu Kristín María hefur starfað í átta ár hjá flugfélaginu Air Atlanta og líkar mjög vel .
Af 254 flugmönnum eru einungis níu konur sem starfa þar sem flugmenn , eða um 3,5% .
Kristín var ekki há í loftinu þegar ævistarfið var ákveðið .
" Þegar ég var tíu ára sá ég í sjónvarpinu heimildaþátt um konu sem var að vinna við slökkvistörf á flugvél að slökkva skógarelda .
Ég heillaðist svona svakalega ; það hvarflaði aldrei að mér að konur gætu orðið flugmenn .
Þetta var svo kynjaskipt og það var ekkert í umræðunni , " segir Kristín sem ákvað þá strax að verða flugmaður .
" Pabbi tók því bara vel , með smá fyrirvara , en svo þegar ég var sextán ára sagði hann við mig , jæja Kristín mín , nú ætlum við að fara í prufutíma og sjá hvort þetta sé það sem þú vilt .
Og það var ekki aftur snúið ! " segir hún .
Flýgur út um allan heim Átján ára var hún komin með einkaflugmannsskírteinið .
Hún notaði allar lausar stundir til að fljúga og safna tímum .
" Markmiðið var alltaf að safna upp í 500 tíma og sækja um hjá Icelandair og þá vissi ég voða lítið um Air Atlanta .
Svo var það haustið 2007 að vinur minn bendir mér á að sækja um hjá Air Atlanta en þeir höfðu auglýst eftir flugmönnum , " segir Krístín en hún hafði lokið atvinnuflugmannsprófinu árið 2006 .
" Ég kýldi á þetta og hef verið þar síðan , " segir hún og er alsæl .
Hún hefur unnið víða um heim og oftast er hún að fljúga vöruflutningavélum .
Í gegnum flugið hefur hún fengið tækifæri til að skoða sig um í heiminum .
Kristín hefur komið til flestra landa í Norður- og Vestur-Afríku , Saudi-Arabíu , Sameinuðu arabísku furstadæmanna , Afganistans , Pakistans , Indlands , Taílands , Malasíu , Indónesíu , Kína , Hong Kong , Taívans , Rússlands , flestra landa Evrópu og Bandaríkjanna svo eitthvað sé nefnt .
Kristín segist sérstaklega hrifin af Malasíu og Taílandi .
" Fólkið er svo indælt og maturinn frábær .
Hong Kong er líka fínn staður , mikil partíborg .
Mér finnst Asía æðisleg .
Þar býr fólk frá öllum þjóðum og virðast allir geta lifað í sátt og samlyndi , " segir hún .
Kristín segir vinnutímann henta sér mjög vel en hún vinnur nú 90% vinnu og flýgur í 17 daga og fær svo frí heima í 22 daga .
Hún segir að hún fái þá góðan tíma til að sinna dóttur sinni sem er tveggja ára .
Má fljúga en ekki keyra Kristín segist ekki hafa fundið fyrir miklum fordómum sem kona í " karlastarfi " .
Reyndar skrapp hún í efnalaugina með flugmannabúninginn daginn sem viðtalið var tekið og var ítrekað spurð að nafni mannsins sem ætti hann .
Það hafi komið fát á konuna þegar hún sagðist sjálf eiga hann .
Í Saudi-Arabíu , þar sem Kristín hefur dvalið mikið , finnur hún einungis fyrir aðdáun .
" Einu sinni vorum við Guðrún , sem er flugstjóri , að labba saman í gegnum flugstöðina í Dammam ( í Saudi-Arabíu ) og það bara stöðvaðist allt .
Allir í flugstöðinni horfðu á okkur stórum augum , karlar , konur og börn .
Svo var ég var einu sinni beðin um að halda fyrirlestur fyrir saudiarabíska krakka og fannst þeim það mjög merkilegt að konur mættu vera flugmenn .
Konur mega ekki keyra bíl þarna .
Mér finnst það alltaf jafn fáránlegt .
Ég má fljúga flugvél til landsins en ég má ekki keyra bíl í landinu , " segir hún .
" Ef ég fer þar út í búð þarf ég alltaf að fara í svartan kjól .
Kjóllinn heitir abaja og ég hyl hárið en ekki andlitið .
Ég þarf alltaf að fara í abajuna þegar ég fer út af hótelinu , hvort sem það er út í búð eða út að borða eða í " mollið " , segir hún og nefnir að það sé trúarlögregla sem fylgist með víða .
Hún segist þó alltaf vera í júniforminu þegar hún flýgur .
" Ég ferðast alltaf til og frá Saudi-Arabíu í júniformi því sem kona fæ ég miklu meiri virðingu í júniforminu heldur en í abajunni , " segir hún .
Karlmenn í " handklæðum " Kristín segist kunna betur við að fljúga vöruflutningavélum en farþegavélum en hún hefur margoft flogið með pílagríma sem eru á leið til Mekka .
" Þegar þeir fljúga til Jeddah eru allir karlmennirnir búnir að vefja sig í einhvers konar handklæði .
Þessi klæðaburður þeirra er öðruvísi en maður á að venjast .
Þetta er hefðbundinn klæðnaður fyrir karlmennina til þess að allir líti eins út fyrir Guði ; hann gerir ekki greinarmun á höfðingja og betlara þegar allir eru klæddir eins , " útskýrir Kristín .
" Og það má ekki sjást í úlnliðina á mér .
Konurnar eru huldar og þær strangtrúuðustu eru líka með andlitið hulið , " segir Kristín .
" Margir af farþegum okkar koma úr öðrum menningarheimum og margt af því sem okkur finnst sjálfsagt finnst þeim kannski ekki .
Sem dæmi þá er ekki sjálfsagt að fólk kunni að nota klósettin og hafa sumir þvegið á sér fæturna í þeim .
Þeir koma þá út með bláa fætur .
Eins hefur fólk tekið prímusa og búsáhöld með sér í flugið og hefur ætlað að elda um borð .
Þetta hefur sem betur fer lagast og í dag eru haldin námskeið fyrir farþegana áður en þeir fljúga með okkur , " segir Kristín og segir margt hafa breyst .
Í gamla daga lentu flugfreyjur stundum í óvæntum atburðum .
" Ég heyrði einu sinni sögu af flugfreyju sem tók við kúk í bolla ! " segir hún .
Reynt að smygla líki Kristín segir að hún hafi ekki mikið samneyti við farþega ; það komi frekar í hlut flugfreyja að þurfa að leysa ýmis mál í farþegarýminu .
Hún segir að það hafi komið fyrir að fólk hafi látist um borð í vél en margir í pílagrímaflugi eru fjörgamlir og veikir .
" Eitt skipti var meira að segja reynt að smygla inn dánum manni ! Hann dó í ferðalaginu á leiðinni til Jeddah og fjölskyldan vildi koma honum til Mekka en það er hvergi betra að deyja en þar , " segir hún og bendir á að oft sé mjög lélegt eftirlit á þessum sveitaflugvöllum .
" Það eru oft flugfreyjurnar okkar sem stoppa fólk .
" Líkkistur í Afganistan Kristín segist hafa lent í alls kyns óvæntum ævintýrum á þessum framandi áfangastöðum .
Eitt sinn þegar þau voru lent í Afganistan sá Kristín sjón sem hún gleymir seint .
" Okkur var skipað að hafa alveg hljóð , þetta var mjög súrrealískt .
Það var verið að bera líkkistur um borð í Hercules-vélar með bandaríska fánanum yfir .
Við áttum , ásamt áhöfnum í öðrum vélum , að drepa á öllu um borð í vélinni því þeir vildu fá hálftíma þögn til að minnast þeirra látnu .
Á meðan ómaði bandaríski þjóðsöngurinn .
Ég man að ég hugsaði , ég er í raun á stríðssvæði , hvað er maður að gera hér ? " segir hún en líkkisturnar voru 10-12 talsins .
Með fulla vél af ormum Kristín hefur flogið milli landa með alls kyns furðulegan varning .
Sem dæmi má nefna að hún flýgur oft með fulla vél af blómum , bílum og alls konar dýrum , tölvubúnað frá Kína , fatnað og útungunaregg svo eitthvað sé nefnt .
" Eitt sinn flaug ég með fulla vél af ormum sem voru fyrir prinsinn í Saudi til að gefa fálkunum sínum , þeir þjálfa þá upp og nota þá mikið til sportveiða .
Áður fyrr notuðu þeir fuglana til að veiða sér til matar en núna er þetta sport hinna ríku , " segir Kristín sem nýtur starfsins og kippir sér ekki upp við lifandi farm .
Kristín María Grímsdóttir er 32 ára flugmaður hjá Air Atlanta .
Hún flýgur um allan heim og segist vera í draumastarfinu .
Eldingin eyðilagði skóinn Það var algjör tilviljun að ævistarfið varð flug .
Mig hafði alltaf langað til að verða einkaflugmaður og kláraði það próf 1993 , " segir hún sem stuttu síðar fór að heimsækja móðursystur sína til Arizona í Bandaríkjunum .
" Mig langaði til að halda áfram að fljúga þar en þurfti að fá réttindi til að mega fljúga í Bandaríkjunum , " segir Bryndís .
Hún skellti sér þar í flugskóla til að fá að fljúga í Bandaríkjunum og sá fljótt að þar var boðið upp á flott nám til að verða atvinnuflugmaður .
" Ég ákvað bara að kýla á það og halda áfram með þetta , þannig að það voru eiginlega aðstæðurnar , " segir hún .
Fékk fimm dollara fyrir hvert flug Eftir að Bryndís kláraði námið í Arizona fékk hún vinnu í Kalíforníu við að fljúga á lítilli rellu með fallhlífarstökkvara .
Þar var hún í eitt og hálft ár og segir það hafa verið mikið ævintýri .
" Ég var á lítilli Cessnu .
Kallinn sem átti hana leigði hana til Kaliforníu og sagðist hafa leigt mig með henni .
Ég henti sænginni minni um borð og svo flaug ég af stað í leit að litla flugvellinum sem ég átti að fara á , " segir Bryndís og hlær .
" Ég bjó svo þar í flugskýli næstu mánuðina fram á sumar , en þá var orðið of heitt til að vera þar .
Þetta var ofsalega gaman og ég kynntist fullt af fólki , " segir Bryndís sem var á þessum tíma 23 ára .
" Þetta var mjög afslappað fólk eins og fallhlífarstökkvarar eru gjarnan .
Það er sagt : Real skydvivers don ' t have real jobs , og það er dálítið til í því , " segir hún hlæjandi .
" Það var oft mikill umgangur í skýlinu og oft margir sem gistu þar .
Sumir mættu bara með svefnpokann , " segir hún .
Á þessum tíma ferðaðist hún um á hjóli á jörðu niðri því hún átti ekki bíl .
Ég spyr hvort kaupið hafi verið svona lélegt .
" Ég fékk fimm dollara fyrir hverja ferð sem ég fór , það nægði fyrir mat ! " segir hún og skellihlær .
" Og suma daga voru engar ferðir farnar .
" Til að drýgja tekjurnar fór Bryndís að fljúga með gömlum manni sem hafði tekið einkaflugmannspróf árið 1946 og mátti ekki fljúga nema með kennara með sér vegna þess að hann fékk ekki læknisvottorð sökum hjartveiki .
Þau flugu saman einu sinni í viku .
" Fyrsta tímann sem ég flaug með honum , hann 75 og ég 23 ára , ætlaði ég að kenna honum eitthvað .
En eftir svona 10 mínútur uppgötvaði ég að það myndi náttúrlega aldrei gerast .
Ég var ekki að fara að kenna þessum manni neitt , " segir hún hlæjandi .
" Það var alveg óskaplega gaman að sitja með honum .
Við flugum alltaf saman á einhvern flugvöll , en þarna er allt fullt af flugvöllum , og fengum okkur hádegismat .
Og flugum svo til baka .
Og ég fékk alveg 20 dollara fyrir hvert skipti þannig að þetta var alveg gríðarleg tekjulind hjá mér ! " Ísafjarðarflugvöllur í sérflokki Bryndís kom heim frá Bandaríkjunum með atvinnuprófið og kennararéttindi í flugi 24 ára .
" Ég byrjaði hjá Íslandsflugi og varð svo þar flugstjóri .
Svo átti ég elstu stelpuna mína og fór í fæðingarorlof og á meðan hætti Íslandsflug með innanlandsdeildina og sameinaðist Atlanta .
Það þýddi að ég þyrfti að fara kannski í þriggja vikna úthald og ég með sjö mánaða gamalt barn og var ekki til í það .
Þá kom auglýsing frá Flugfélaginu og ég fékk vinnu þar og hef verið þar síðan , " segir hún og er alsæl í starfi sínu .
Ég spyr hvort vélarnar séu að mestu á sjálfstýringu .
" Fokkerinn er mjög sjálfvirkur að mörgu leyti en vellirnir hér á Íslandi eru ekki alveg standard .
Erlendis er þetta öðruvísi en á Íslandi er völlurinn kannski með rosalega mörgum undanþágum , eins og Ísafjarðarflugvöllur .
Við fáum sérstaka þjálfun fyrir hann .
Þeir eru flokkaðir vellirnir eftir erfiðleikastigi og hann er alveg í toppnum .
Sá völlur fengi aldrei sömu staðsetningu í dag .
Hann var bara smíðaður áður en þeir bjuggu til allar reglurnar en hann er í fjallshlíð .
Þarna þarftu að taka 180° beygju í 25° halla á minnsta hraða .
Þetta gerum við oft .
En við æfum þetta líka ; við förum í flughermi og " missum " verri mótor .
Við verðum að sýna fram á að við getum gert það , að taka beygjuna á öðrum og verri hreyfli .
Og við getum það .
Og allir flugmenn fara tvisvar á ári í próf , " segir Bryndís .
" Að láta þessa stelpu fljúga " Bryndís segir að konum fari fjölgandi í bransanum en hún er samt enn ein þriggja kvenna í innanlandsfluginu en karlar eru rúmlega fjörutíu .
Nýlega voru tvær nýjar ráðnar og verða þær því brátt fimm .
" Nóg í saumaklúbb , " skýt ég inn í .
" Já , þetta er allt að koma , " segir hún brosandi .
Ég spyr um fordóma .
" Jú jú , en ekki frá kollegum mínum .
Utan vinnutíma er maður ekki samt alveg í hópnum , " segir Bryndís .
" Það var erfitt að fá vinnu fyrst .
Þá voru Flugleiðir ekkert að ráða kvenfólk í miklum mæli , eða mjög lítið .
En eftir að ég fékk vinnuna hef ég ekkert fundið fyrir fordómum vegna kyns .
En aftur á móti kannski hjá farþegum .
Þegar ég var hjá Íslandsflugi vorum við að fara á litla staði eins og Gjögur og þá varð maður var við gamla kalla sem voru alveg brjálaðir yfir að það væri verið að láta þessa stelpu fljúga .
" Farþegi pikkaði í öxlina Bryndís segist hafa lent í fyndnu atviki sem lýsti ákveðnu vantrausti , sennilega vegna þess að hún er kona .
" Einu sinni þegar ég var flugstjóri á Dorniernum vorum við Jenný vinkona mín að fljúga saman .
Við vorum að fara á Bíldudal og þurftum að taka aðflug .
Það er ekkert aðflug nema úti á sjó , fyrir utan Vestfirðina , maður lækkar sig úti á sjó .
Svo þarf að fljúga sjónflug inn á staðinn .
Það var of lágskýjað á Bíldudal og við þurftum að taka þetta aðflug .
Við þurftum að lækka okkur skarpt niður og hentum út hjólunum .
En þá áttum við eftir langt flug út Arnarfjörðinn þannig að við kipptum bara hjólunum upp aftur .
Þetta var sett út til að hægja á vélinni og þá lækkar hún hraðar .
En þetta gæti hafa ruglað farþegana okkar .
Svo erum við bara að " krúsa " þarna inn Arnarfjörðinn og allt í góðu .
Þá var pikkað í öxlina á mér .
" Ég ætla bara að láta ykkur vita að hjólin eru uppi .
" Þar var einn farþeginn kominn ! " segir hún og hlær .
" Hann hafði ekki meiri trú á kvensniftunum þarna frammi í ! " segir hún .
" Þetta er sennilega mesta vantraustsyfirlýsing sem ég hef fengið .
" Með tærnar úti eftir flugið Bryndís segist aldrei hafa lent í neinum vandamálum í flugi , aldrei misst mótor eða orðið fyrir alvarlegri bilun .
" Enda æfum við þetta allt saman .
En ég get sagt þér eina sögu .
Einu sinni fengum við eldingu í Dornierinn yfir Þingvallavatni .
Það var merkilegt að upplifa .
Þetta olli ekkert hræðslu en í þessu tilfelli var bara einn farþegi í vélinni sem var steinsofandi .
Þegar við flugum yfir Þingvallavatn fer að heyrast mikil statík og truflun í talstöðinni .
Hærra og hærra og allt í einu kemur þessi gríðarlega sprenging .
Það kemur högg undir pedalana hjá okkur og mikið flass .
Konan aftur í hrekkur upp en við segjum henni bara að það sé allt í góðu .
Við lendum svo í Reykjavík og komumst að því að það voru smáskemmdir á vélinni , sem er mjög algengt eftir eldingar .
En það merkilegasta við þessa sögu er að skórinn minn fór af sólanum ! Ég var í skóm sem ekkert var að , en eftir þetta flug var skórinn eins í teiknimynd , eins og þegar einhver veiðir skó , þannig var skórinn minn ! Og ég með tærnar út ! " segir hún og hlær .
Ekkert borgað fyrir reynsluna Bryndís segir að vinnutíminn í innanlandsflugi henti sér mjög vel .
Hún á þrjár ungar dætur og finnst gott að geta sofið heima hjá sér á hverri nóttu .
Hún segist ekki spennt fyrir millilandafluginu þótt hún væri alveg til í að prófa að fljúga þotu .
" Það þýddi að ég yrði að segja upp eða fara í launalaust leyfi og fá vinnu hjá Atlanta , WOW eða Icelandair og þar myndi ég bara byrja í neðsta launaskala .
Ég færi aftast á listann og á nýliðalaun .
Þegar ég fór frá Íslandsflugi til Flugfélagsins tapaði ég í raun fimm ára launaskala .
Þú tekur með þér reynsluna en færð ekkert fyrir það ! " segir hún og skellihlær .
" Þetta er það sem hamlar fólki í því að vera að skipta , en það hafa þó margir menn verið að fara til Icelandair og Wow .
Það er auðveldara hjá Wow af því þá vantar reynda menn og við erum nánast öll mjög reynslumikil .
Við erum með margfalda reynslu til að verða flugstjórar , " segir Bryndís , sem átti stutt í flugstjórann árið 2008 .
" Þetta stoppaði allt í hruninu , " segir hún en syrgir það ekkert .
Bryndís er hæstánægð með vinnuna og nýtur þess að vera í háloftunum .
Hún segist aldrei hrædd í flugvél en segist skilja að margir séu hræddir , sérstaklega í mikilli ókyrrð , en segir það ekkert að óttast .
Sjálf er hún lofthrædd .
" Ég er lofthrædd í stiga , þori ekki upp á bílskúrsþak , " segir Bryndís en hún hefur stokkið út úr flugvél í fallhlíf .
" Það er alveg svakalega gaman ! " Hún kveður og drífur sig af stað , enda bíða farþegar sem þurfa að komast sína leið .
Bryndís Lára Torfadóttir er 44 ára flugmaður hjá Flugfélagi Íslands .
Hún byrjaði ferilinn á að fljúga með fallhlífarstökkvara fyrir fimm dollara á flug en ferjar nú fólk milli landshluta .
