Það getur vel verið , að einmitt þegar heimsástandið er eins og allir vakandi menn sjá það , þá sé tímabært að landið lúti öruggri stjórn Pírata , sem vita óneitanlega meira um niðurhal og tölvuleiki en aðrir stjórnmálaflokkar .
Og varla er lakara að í stjórnarráðinu búi þeir við aðhald frá Bessastöðum , annað hvort frá Össuri eða Katrínu .
Fjármálaráðherrar og helstu bankastjórar Evrópu og Bandaríkjanna hafa síðustu daga talið sig þurfa að fullvissa almenning ( fjárfesta ) um að staða banka sé traust og veikleikar í efnahagslífi einstakra landa séu ekki jafnmiklir og almenningur óttist .
Óróleikinn sé á misskilningi byggður .
Vonandi hafa þeir rétt fyrir sér .
Huggunarorð hræða En þessar yfirlýsingar virðast þó fremur hafa aukið á vantrúna en hitt .
Hvernig má það vera ? Ein skýringin gæti verið " deja vu " eðlis-sterk tilfinning um að hafa heyrt sömu fullyrðingarnar áður og þá hafi þær ekki boðað gott .
Á árunum fyrir hið alþjóðlega bankahrun töldu margir forystumenn fjármálaheimsins , allt frá helstu seðlabankastjórum og niður úr , að óróleikinn sem stöðugt óx og endaði loks með ósköpum , væri í raun á misskilningi byggður .
Að mati vitringanna stafaði hann ekki síst af skorti á trausti á milli fjármálastofnana .
Þess vegna hefðu þær skyndilega hætt að þora að lána , bæði viðskiptavinum og öðrum fjármálastofnunum og lausafé , sem um árabil hafði verið yfirfljótandi , þurrkaðist upp .
Niðurstaða þeirra var að tala þyrfti burt þennan skaðlega misskilning og það gætu þeir einir gert , sem hefðu vit , þekkingu , stöðu og traust .
Það væri rangt að halda því fram , að viðleitni til að tala vandann burt hefði ekki haft nein áhrif .
Hún hafði það .
En ekki endilega til góðs .
Fyrir vikið var of seint tekið í taumana og áfallið varð óbærilegra fyrir vikið .
Íbúar á köldum svæðum hafa lært af biturri og pínlegri reynslu að það er skammgóður vermir að pissa í skóna .
Sú tilgáta er að því leyti lengra komin en afstæðiskenning Einsteins , og þróunarkenning Darwins , að hún er ekki aðeins snjöll og mjög sennileg , heldur margsönnuð .
Sama á við um það , að gagnslaust sé að lengja í hengingarólinni .
Sú aðgerð er verri en gagnslaus með þeirri undantekningu þó , ef svo ríflega er lengt í , að sá " hengdi " komi niður á fæturna áður en herðist að .
Fyrsta farrýmis bönkum bjargað Hundruð banka fóru á höfuðið og margir þeirra sem treystu þeim og m.a , vegna vitnisburðar fínustu manna fjármálakerfisins , töpuðu miklu .
Síðar hefur komið í ljós að endurskoðuðum reikningum , sem virtustu fyrirtæki höfðu vottað , mátti ekki treysta og sumir stjórnendur höfðu með óskammfeilnum hætti beitt brögðum til að fegra stöðuna .
En svo voru aðrir bankar og stór fyrirtæki , svo sem AIG , sem ekki fóru á höfuðið , þótt staðan hjá þeim væri síst betri en hinna sem settir voru á guð og gaddinn .
Hinir heppnu voru taldir " of stórir " til að mega falla .
Í raun þýddi sú skilgreining það mat , að fall hinna " of stóru " myndi taka þjóðfélagið með sér í fallinu .
Gerðist það brysti á langvarandi kreppa , upplausn og jafnvel stjórnmálalegt byltingarástand eins og menn sáu sýnishorn af í Grikklandi og kannski víðar .
Það voru ekki nein nákvæmnisvísindi sem réðu því , hvaða banka var bjargað og hverjum ekki og lítill lýðræðislegur atbeini að ótrúlegum upphæðum sem veitt var til björgunaraðgerða .
Fyrirheit fóru fyrir lítið Í kjölfarið var því lofað að tryggt yrði að slíkir atburðir gætu aldrei gerst aftur .
Lítið sést þó til loforða um að deila bönkum upp í fjárfestingabanka annars vegar og og áhættufælna viðskiptabanka hins vegar .
Sama er að segja um áform um að skipta bönkum sem þættu " of stórir til að falla " niður í smærri einingar .
Nú , tæpum áratug síðar , eru " of stóru " bankarnir orðnir hlutfallslega enn stærri en þeir voru þá .
Það væri þó alrangt að segja að stjórnendur þessara risabanka hefðu ekkert lært .
Það hafa þeir svo sannarlega gert .
Þeir lærðu t.d. fljótt að þeir gætu enn komist upp með að borga sjálfum sér risavaxna , óverðskuldaða bónusa , þeir lærðu að þótt tilburðir væru uppi um að láta bankastjórnendur sæta ábyrgð fyrir löglausa framgöngu yrði sökinni að lokum beint að viðkomandi bönkum , en ekki stjórnendum þeirra .
Og þar sem fyrirbærið banki yrði ekki fangelsað yrði honum gert að greiða sektir og þeim yrði velt yfir á hluthafana , sem hvergi komu nærri .
En fyrst og síðast lærðu stjórnendur risabankanna að galdurinn væri einmitt sá , að tryggja að bankinn þeirra yrði örugglega nægilega stór , svo hrædda fólkið , sem svo víða er í forsvari fyrir almenning , þyrði ekki annað en að láta skattgreiðendur axla alla ábyrgð á áhættu og glannaskap .
Efnahagslögmálin lokuð úti Í framhaldinu hafa yfirvöld víða hvar ákveðið að horfast ekki í augu við vandræðin , í þeirri von að þau hverfi af sjálfu sér .
Í tæpan áratug hafa þau prentað peninga í stórum stíl og boðið lánsfé sitt frítt og stundum borgað með því .
Sparnaðarviðleitnin fékk þar með rothögg og liggur vönkuð við hliðina á kenningunni um að ábyrgð skuli fylgja gjörðum .
Seðlabanki Bandaríkjanna vissi að hann yrði fyrr eða síðar að hverfa frá peningaprentun sinni , sem til lengdar gagnast engum nema hlutabréfabröskurum og spákaupmönnum af verri sortinni .
Og hann vissi einnig , að einungis er hægt um skamma hríð að horfa fram hjá margreyndum efnahagslögmálum .
Hið opinbera getur ekki árum saman staðið fyrir að borgað sé með því lánsfé sem það er uppspretta að .
Bankinn hóf því hægt og hikandi nýtt vaxtahækkunarferli .
Hann undirstrikaði þó að ferlið færi hægt af stað ( því var raunar margfrestað vegna óróleika á hlutabréfamörkuðum ) og yrði í smáum skrefum með góðum hléum á milli .
Bankinn hefur á því rúma ári sem liðið er frá því að hann tók að vara við hækkunarferlinu náð að hækka vexti sína um 0,25% ! Þegar formaður bankastjórnar Seðlabankans mætti fyrir þingnefnd í vikunni og sagði þar aðspurð , að ekki væri útilokað að vextir bankans yrðu neikvæðir á ný , var það túlkað sem svo , að ráðleysi og ótti hefðu gripið um sig í bankanum .
Í framhaldinu féllu verð á öllum helstu mörkuðum .
Olía á eld óróleika Frá upphafi þessa árs hefur gætt meiri taugatitrings en áður .
Verð hefur lækkað mikið á flestum mörkuðum .
Olían er sérkapítuli.Verð hennar hefur hrapað niður í nærri 25 dollara fatið , en samt er haldið áfram að dæla , því Saudar vilja kyrkja tilraunir Bandaríkjanna til að verða sjálfum sér næg í olíu Olíuverð þarf að vera nærri helmingi hærra en það er nú , svo að það borgi sig að " sprengja " ( fracking ) olíuafurðir úr bergi .
Nær allar olíubirgðastöðvar heimsins eru að fyllast .
Leiðslurnar á milli stöðvanna eru líka að fyllast ! Næst verða olíuflutningaskip , sem eru á lausu , leigð sem birgðastöðvar .
Rússar hafa byggt nýjar olíugeymslur eins hratt og þeir geta , en hafa ekki undan .
Þegar allar geymslur verða orðnar fullar , sem ekki er langt undan , mun olíverð falla enn .
Margir óttast mjög afleiðingar þess .
Og hin mikla birgðasöfnun mun svo lengja þann tíma sem þarf til að ná jafnvægi á nýjan leik , hvenær sem skilyrði þess skapast .
Olíuvinnslufyrirtæki og þjónustuaðilar skreppa saman eða fara unnvörpum á hausinn .
Það eru fleiri Drekasvæði en það sem Össur montaði sig mest af sem fjarlægjast nú veruleikann með ljóshraða .
Öryggismál í uppnámi Á sama tíma versnar alþjóðleg staða með hverjum degi .
Sjálfhverf Evrópa einblínir á Sýrland sem er vissulega hryggðarmynd , hvernig sem á það er litið .
En það er ekki einstætt .
Sprengjuregn úr flugvélum fjölda þjóða virðist lítt duga gegn þrjátíuþúsund ofstækismönnum hins svokallaði Ríkis íslams .
Kúrdarnir er þeir einu sem hafa sýnt raunveruleg tilþrif í návígi við vígasveitir hryðjuverkamanna .
En Nató-ríkið Tyrkland reynir á sama tíma að lama þrek þeirra af innanlandsástæðum hjá sér .
Obama forseti nær ekki að koma hermönnum sínum heim frá Afganistan eftir lengsta stríð í sögu Bandaríkjanna .
Hann er byrjaður , tregur þó , að láta undan kröfum hershöfðingja sinna um að fjölga á ný í herliðinu sem hann hafði hátíðlega lofað að yrði allt komið heim um næstu áramót .
Talíbanar ráða nú þegar næstum fjórðungi landsins á ný .
Norður-Kórea gaf öllum heiminum langt nef og sprengdi enn eina kjarnorkusprengju þótt þjóðin eigi vart fyrir nauðþurftum .
Og því næst skaut leiðtoginn elskaði og alvitri gervitungli á loft með eldflaug og kom því á braut um jörðu .
Enginn veit hvaða búnaður er í því gervitungli .
Sumir " fréttaskýrendur " telja að það sé tómt .
Kim Jong-un hafi aðeins skotið þessu tungli á loft til að sýna að hann gæti það .
Þar með sannaði hann , að Norður- Kórea býr yfir eldflaugum sem flutt geta kjarnorkusprengjur til vesturstrandar Bandaríkjanna .
Og góðkunningjarnir Íran vaggar sér nú í dollurum .
Eitt hundrað og fimmtíu milljörðum af þeim , sem Obama losaði nýlega um .
Þar við bætist að kapítalistar úr gervallri Evrópu þyrpast nú til Írans til að gera viðskipti við klerkana .
Vegna viðskiptaþvingana sátu þeir uppi með mikla framleiðslu sem nú verður komið fljótt og vel í verð .
Og ESB , óskalandið , málið eina , með Schengen í molum og myntina skaddaða , er að breytast í eina samfellda óreiðu , þar sem hver höndin er uppi á móti annarri .
Óumdeildasti leiðtogi Þjóðverja í áraraðir má sæta því að nær helmingur þjóðarinnar hefur nú uppi háværar kröfur um að hún víki sem kanslari .
Frakklandsforseti segir hryðjuverkavá í landinu kalla á áframhald neyðarlaga , sem ýta persónurétti manna til hliðar .
Það er lýsandi fyrir ástandið í Evrópu að þegar hlutabréf í grískum bönkum féllu um 25% í síðustu viku náði það varla inn í fréttir .
Lagarde , forstjóri Alþjóðagjaldeyrissjóðsins , sagði í vikunni , að spillingin í Úkraínu væri svo yfirþyrmandi að lítið vit væri í því fyrir sjóðinn að veita landinu frekari fyrirgreiðslu .
Ísland er það land veraldar sem tapar hlutfallslega mest á því að ESB og Obama ákváðu að beita Rússa efnahagsþvingunum vegna Úkraínudeilunnar allt þar til að ....
hvað ? Að þeir skiluðu Krímskaga ? Þjóðverjar halda þó áfram að selja Rússum bíla og kaupa af þeim gas .
Bandaríkjamenn banna einhverjum nafngreindum Rússum að koma til Flórída og fara í Disneyland .
Íslenski utanríkisráðherrann bregst hart við og ræður sér sérstakan aðstoðarmann til að kanna hvort átökin um Úkraínu sé ekki eins konar unglingavandamál .
Ef herinn fer þá fer inn her Og ekki er risið á stjórnarandstöðunni hærra .
Það snýst aðallega um hækkun á risi eins flugskýlis á Keflavíkurflugvelli , svo þar megi hýsa kafbátaleitarvélar sem hafa hærra stél en gömlu vélarnar sem notaðar voru áratugum saman til þessa verkefnis .
Ekkert bendir enn til þess , að ástand á borð við það sem ríkti á dögum Kalda stríðsins sé að bresta á , þótt spenna sé vissulega í samskiptum Rússa og vestrænna ríkja .
Bandaríkjaher hefur ekki verið fámennari en nú frá lokum seinni heimsstyrjaldar .
Hann á fullt í fangi með þau verkefni sem við er að fást .
Uppbygging Kínahers , ekki síst flotans , mun fyrr eða síðar kalla á aukinn viðbúnað þess bandaríska en ella staðbundna uppgjöf á áhrifasvæðum .
Engar líkur eru á því , að í náinni framtíð verði knúið á um herstöðvar hér á landi .
En það breytir ekki því , að færa má fyrir því rök að Íslendingar standi nú nokkuð berskjaldaðir gagnvart ógnum af margvíslegu tagi .
Hinir nútímalegu stjórnmálamenn Íslands hafa hvorki áhuga né áhyggjur af því .
Það getur vel verið , að einmitt þegar heimsástandið er eins og allir vakandi menn sjá það , þá sé tímabært að landið lúti öruggri stjórn Pírata , sem vita óneitanlega meira um niðurhal og tölvuleiki en aðrir stjórnmálaflokkar .
Og varla er lakara að í stjórnarráðinu búi þeir við aðhald frá Bessastöðum , annað hvort frá Össuri eða Katrínu .
Þeim sömu og slógust við þjóðina og fráfarandi forseta Íslands um Icesave , um ESB , um Stjórnarskrá lýðveldisins , og að sögn Árna Páls , formanns Samfylkingar , brugðust " fólkinu ( sem ) var að drukkna í skuldafeni " .
Átakanlegur iðrunarskortur Árni Páll sagði líka : " Við byggðum aðildarumsókn að ESB á flóknu baktjaldasamkomulagi , sem aldrei hélt ...
" Þessar yfirlýsingar voru tilraun til játningar á pólitískum syndum .
En ekkert var þó upplýst nánar um þessa baktjaldasamninga , sem þjóðin hlýtur að eiga heimtingu á að fá að vita allt um .
En annað bættist við þessa ógeðfelldu baktjaldasamninga og var hálfu verra .
Þetta stórmál síðustu ríkisstjórnar var ekki aðeins byggt á stórkostlegu svikabralli formanna VG , Steingríms og Katrínar , heldur einnig á stórbrotnum blekkingum frá fyrsta degi .
Aðeins ólæst fólk eða svikahrappar gátu haldið því fram að umsókn um aðild að ESB fæli í sér samningaviðræður .
Búrókratar ESB máttu hins vegar eiga að vilja ekki láta halda sig ólæsa .
Og þótt á þeim bæ kalli þeir ekki allt ömmu sína við umgengni um sannleikann , þá báðust þeir beinlínis undan því , að látið væri eins og eiginlegar samningaviðræður færu fram .
En íslenska ríkisstjórnin var svo ósvífin gagnvart eigin þjóð að kalla yfirferð embættismanna á innleiðingu tilskipana samningaviðræður .
Árni Páll eykur aðeins við þá syndabagga , sem hann hefur að eigin sögn rogast með í mörg ár , haldi hann " kíkja í pakkann " -leiknum áfram .
En því miður þá er hann vís til þess .
Það er einmitt ástæðan fyrir því hvernig komið er .
