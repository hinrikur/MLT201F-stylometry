Fyrir réttum eitt hundrað árum , mánudaginn 14. febrúar 1916 , var hermt af góðu gengi hins unga rithöfundar Gunnars Gunnarssonar á forsíðu Morgunblaðsins .
" Í » Köbenhavn « er nýlega ritdómur um hina nýju bók Gunnars ; » Livets Strand « og er henni borið mikið lof .
Segir þar meðal annars að Gunnar sé langfremstur af hinum yngri rithöfundum Íslendinga .
Í viðtali við annan blaðamann en þetta ritar hefir Gunnar getið þess , að hann hafi verið svo fátækur þá er hann kom til Kaupmannahafnar , að hann hafi hvorki átt í sig eða á .
Kveðst hann hafa öfundað hinar tömdu andir í » Frederiksberg Have « , þá er menn köstuðu brauðmolum til þeirra .
En nú þarf Gunnar eigi að kvíða .
Skáldsögur hans fljúga út og fá almannalof .
Af » Livets Strand « eru þegar komnar tvær útgáfur .
" Blaðamaðurinn minntist á það við Gunnar hvort hann mundi nú ekki fara að létta sér upp , fyrst hann hefði efni á því , og ferðast eitthvað .
Jú , Gunnar sagðist hafa farið skemtiför í fyrra – reglulega skemtiför .
– Nú , hvert fóruð þér þá ? spurði blaðamaðurinn .
– Til Íslands ! Og í sumar hefi eg í hyggju að fara aðra skemtiför eigi síðri .
– Til Suðurlanda ? spurði fréttaritarinn .
– Nei , til Íslands .
