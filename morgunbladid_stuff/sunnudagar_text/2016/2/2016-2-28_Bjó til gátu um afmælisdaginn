Jóhanna Rún Snæbjörnsdóttir er ung Reykjavíkurmær sem fagnar tólf árunum á mánudag , 29. febrúar .
Það er þó aðeins í þriðja skipti sem dagurinn hennar birtist á dagatalinu .
Hvernig er að eiga afmæli á fjögurra ára fresti ? Það er eiginlega alveg eins nema þessi þrjú ár sem maður á ekki afmæli má maður ráða hvort það er haldið upp á það 28. eða fyrsta mars .
Fer eftir því hvað hentar best , en ég hef oftast haldið það 28 .
Hafa krakkarnir í skólanum strítt þér á þessu ? Nei , mér hefur ekkert verið strítt .
Stundum er gert grín að því að ég sé yngst en það er aldrei sagt neitt sem særir mig .
Þeim finnst þetta frekar fyndið , eða bara skrítið .
Hvað varstu gömul þegar þú uppgötvaðir að þú ættir öðruvísi afmælisdag en allir aðrir ? Ég var búin að fatta það þegar ég var fjögurra ára en fyrsta minningin mín var þegar ég var átta ára , þá fór ég líka í viðtal .
Það var útvarpsviðtal .
Áttu einhvern eftirminnilegan afmælisdag ? Þegar ég fór í viðtalið , ég man rosalega vel eftir því .
Svo er bara alltaf rosalega gaman á afmælunum mínum .
Ég fæ alltaf afmælið mitt en það er bara meira sérstakt ef það er á fjögurra ára fresti .
Hvað ætlarðu að gera á afmælinu á mánudaginn ? Ég ætla að borða góðan mat og hvíla mig inn á milli .
Ég er rosamikil matarmanneskja .
Ég ætla að hafa nautasteik og bernaise í aðalrétt og bráðinn geitaost í forrétt .
Í morgunmat hef ég reyktan lax og brauð og í kaffitímanum sushi .
En á sunnudaginn höfum við fjölskylduveislu .
Finnst þér meira gaman að halda upp á afmælið á hlaupári ? Já , það er meira sérstakt fyrir mig .
En þegar það er ekki fæ ég ekkert minna .
Myndirðu vilja skipta um afmælisdag ? Nei , alls ekki .
Viltu segja eitthvað að lokum um þennan sérstaka afmælisdag ? Já , ég bjó til gátu um þetta ! Hún er svona : Ég á bara einn bróður og hann er bæði stóri bróðir minn og litli bróðir .
Hver er ástæðan ? 