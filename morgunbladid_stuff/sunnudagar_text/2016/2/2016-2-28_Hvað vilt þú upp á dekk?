Aðeins tvær konur voru í hópi þeirra 207 formanna knattspyrnusambanda heimsins sem kusu nýjan forseta alþjóðasambandsins , FIFA , í gær .
Þegar kemur að þessari vinsælustu íþróttagrein veraldar er kona sem sagt æðsti prestur í einungis tveimur löndum ; Isha Johansen í Afríkuríkuríkinu Síerra Leóne og Sonia Bien-Aime frá Turks- og Caicos-eyjum í Karíbahafi .
Hér segir aðeins af þeirri fyrrnefndu .
Isha Johansen , fædd Isha Tejan-Cole , ber nú ættarnafn eiginmannsins , hins norska Arne Birgir Johansen .
Hún er liðlega fimmtug og hefur lengi stundað viðskipti .
Hún var kjörin formaður Knattspyrnusambands Síerra Leóne 2013 og þóttu aldeilis tíðindi .
Áður höfðu reyndar tvær konur gegnt formennsku í slíkum félagsskap í Afríku ; Izetta Wesley í Líberíu 2004 til 2010 og Lydia Nsekera í Búrúndí frá 2004 til 2013 .
Nsekera situr nú í framkvæmdastjórn FIFA ásamt Bien-Aime sem áður var nefnd .
Tejan-Cole-fjölskyldan hefur um langt árabil verið viðloðandi fótbolta í Síerra Leóne , Isha kynntist íþróttinni því ung og fékk strax brennandi áhuga .
Faðir hennar var lengi einn af forráðamönnum East End Lions , sigursælasta félags landsins , og fyrir nokkrum árum stofnaði Isha eigið knattspyrnufélag , FC Johansen , með eiginmanni sínum .
Það er í raun og sann ekki síst mannúðarfélag því þar fá fyrrverandi barnahermenn og allslausir drengir að æfa og keppa .
Karlar í Síerre Leóne brugðust margir ókvæða við þegar Isha var kjörin formaður .
" Þeir [ karlmenn ] skilja ekki hvað kona er að gera í þessum karlaheimi , " segir Johansen , spurð um viðbrögðin .
" Háttsettur maður í knattspyrnuhreyfingunni kallaði mig vændiskonu í útvarpsviðtali og spurði hvers vegna fólk hefði stutt mig .
Íþróttafréttamaður sagði að ég væri skömm fyrir konur og að engin kona vilji verða eins og ég .
" Hún segir ástandið hafa verið afar bágborið í knattspyrnuhreyfingu heimalands síns .
" Allir gerðu bara það sem þeim sýndist undir merkjum íþróttarinnar .
Það voru margar dökkar hliðar á knattspyrnunni á þessum tíma .
Þótt það verði það síðasta sem ég geri , þá ætla ég að breyta hlutunum til hins betra , " segir Isha Johansen .
Umhugað um konur Isha Johansen beitir knattspyrnusambandi Sierra Leone í þágu margvíslegra málefna , þótt íþróttahliðin sé vitaskuld sú mest áberandi .
Í nafni sambandsins hafði hún sig til að mynda mjög í frammi vegna ebólufaraldursins sem geisaði í fyrra , hefur aðstoðað við hjálparstarf vegna flóða og ekki síst er henni mjög umhugað um kvenþjóðina ; vill efla menntun verulega og ýmiss konar fræðslu , m.a. til þess að draga úr ungbarnadauða sem er gríðarlegur .
Hún vill , í stuttu máli , gera hvað hægt er til að búa konum betri framtíð en nú er raunin .
Forsetinn lítt hrifinn Karlarnir í knattspyrnuhreyfingu Síerra Leóne tóku Isha Johansen ekki alvarlega fyrst í stað , margir hverjir , en það kom þeim í koll .
Þegar þeir reyndu að sýna klærnar var það orðið of seint .
Það eru reyndar ekki bara boltaforkólfar sem hafa reynt að berjast við hana ; greint hefur verið frá því að forseti landsins hafi m.a. verið því mjög andsnúinn að hún næði kjöri og hafi oft reynt að setja henni stólinn fyrir dyrnar .
Frambjóðendur voru fjórir árið 2013 en þegar kom að kosningum var Isha ein í kjöri .
Áður hafði alþjóðasambandið , FIFA , meinað hinum þremur , sem allt voru karlar , að bjóða sig fram .
Ótrúlegur uppgangur félagsins " Krakkar í hverfinu þar sem við búum voru alltaf í fótbolta rétt hjá húsinu okkar .
Ég lofaði að útvega þeim bolta , treyjur og skó – en með einu skilyrði ; að þeir yrðu að samþykkja að halda áfram í skóla .
Þannig hófst saga FC Johansen , " segir Isha Johansen um það hvernig fótboltafélag þeirra hjóna í Freetown , höfuðborg Síerra Leóne , varð að veruleika .
Fjórum árum eftir stofnun félagsins tók FC Johansen þátt í alþjóðlegu móti í Svíþjóð og vann til verðlauna og fyrir nokkrum árum vann félagið mót fyrir 16 ára og yngri í Sviss , lagði þá Liverpool frá Englandi í úrslitaleik .
Þá hafa þau hjón haldið alþjóðlegt knattspyrnumót fyrir unglingalið , fyrst allra í landinu .
Það var ekki síst vegna mjög markvissrar og faglegrar uppbyggingar FC Johansen sem Isha náði þeim frama sem raun ber vitni .
Margir í heimalandinu sáu hvað í hana var spunnið þótt aðrir óttuðust ekkert í fyrstu ...
Johansen og eiginmaður hennar búa í Freetown en dvelja líka töluvert í London vegna starfa sinna .
