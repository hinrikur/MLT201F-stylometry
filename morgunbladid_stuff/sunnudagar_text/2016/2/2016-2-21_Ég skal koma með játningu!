Baltasar Kormákur er að leggja lokahönd á tökur á nýjustu kvikmynd sinni , Eiðnum , þar sem hann fer sjálfur með aðalhlutverkið .
Hann er í skýjunum með viðtökurnar sem Ófærð hefur fengið , hér heima og erlendis , en svo virðist sem þættinum hafi tekist að sameina þjóðina fyrir framan sjónvarpið .
Sunnudagsblað Morgunblaðsins heimsótti Baltasar á Heilbrigðisstofnun Suðurnesja .
Orri Páll Ormarsson orri@mbl.is Baltasar Kormákur kemur mæðulegur fram á ganginn .
Á hæla honum Ingvar aldavinur hans Sigurðsson .
" Hvað gerðist eiginlega þarna áðan ? " spyr Ingvar undrandi .
" Varstu að flýta þér of mikið ? " " Ég veit það ekki .
Þetta á ekki að geta gerst , " svarar Baltasar , lágum rómi .
Síðan muldrar hann eitthvað sem flugan á veggnum nær ekki að greina .
Þeir félagar eru augljóslega í uppnámi .
" Er ekki allt í lagi ? " spyr Ingvar eftir stutta þögn .
" Ertu byrjaður að drekka aftur ? " Þeir horfast í augu .
" Nei , " svarar Baltasar hneykslaður á svipinn .
Samt er engin sérstök sannfæring í röddinni .
" Ég bara spurði , " segir Ingvar .
Að því búnu gengur Baltasar hröðum skrefum fram ganginn .
Nemur svo skyndilega staðar , snýst á hæli og mælir , hátt og snjallt : " Kött .
Þetta er komið ! " Stendur í ströngu Þú ert kominn á Heilbrigðisstofnun Suðurnesja , lesandi góður , þar sem tökur standa yfir á nýjustu kvikmynd Baltasars , Eiðnum , en auk þess að leikstýra henni fer hann sjálfur með aðalhlutverkið .
Leikur hjartaskurðlækni sem stendur , af atriðinu sem lýst er hér að framan að dæma , í ströngu , bæði í leik og starfi .
Læknirinn á að starfa á Landspítalanum en þar eru kvikmyndatökur ekki leyfðar á skurðstofum .
Fyrir vikið leitaði Rvk Studios , sem framleiðir myndina , til Heilbrigðisstofnunar Suðurnesja og gáfu þeir leyfi til kvikmyndatöku í sínum skurðstofum .
Aðeins þurfti að bregða penslum á vegg til að skurðstofugangurinn líktist Landspítalanum meira og líma merkimiða á hurðir .
" Þeir hafa verið rosalega liðlegir við okkur hérna , " segir Hjörtur Grétarsson , starfsmaður Rvk Studios , sem tekur á móti okkur Golla ljósmyndara .
Meðan Baltasar , sem við erum komnir til að hitta , og fólk hans bera saman bækur sínar leiðir Hjörtur okkur inn á eina skurðstofuna .
Þar liggur dönsk gína á borðinu með galopið brjósthol .
Næsta dag stendur til að taka upp hjartaskurðaðgerð og þar verður gínan í lykilhlutverki Gefur engan afslátt Tómas Guðbjartsson hjartaskurðlæknir er einnig á svæðinu en hann er sérstakur ráðgjafi við Eiðinn .
" Balti gefur engan afslátt af raunveruleikanum og pælir mikið í smáatriðum , þess vegna fékk hann mig til að gefa sér holl ráð , bæði varðandi handritið og tökur á einstökum atriðum , þar sem lækningar eru í veigamiklu hlutverki , " segir Tómas sem gegndi sama hlutverki við tökur á mynd Dags Kára , Good Heart .
" Þetta hefur verið fróðleg reynsla .
Það er gaman að vinna með listafólki .
Það sér hlutina oft öðruvísi en maður sjálfur .
" Að því sögðu hendir Tómas tvö gervihjörtu á lofti .
" Við höfum reynt ýmislegt til að gera aðgerðirnar sem raunverulegastar , til dæmis að baða hjörtun upp úr svínsblóði sem blandað var sírópi .
Það var ekki svo slæm hugmynd , þangað til hjartað sat fast í höndunum á okkur .
" Hann hlær .
Í ljós kemur að Tómas og Baltasar þekkjast frá fornu fari ; voru saman í MR. Tómas Inspector scholae og Baltasar formaður Herranætur .
Þetta er þó í fyrsta sinn sem þeir vinna saman með þessum hætti .
" Ég er að vísu mikill fjallgöngumaður og Balti hefði getað leitað til mín þegar hann var að gera Everest .
En hann hafði svo sem aðgang að ansi góðum mönnum þar .
Hann hringir kannski í mig ef hann gerir mynd um Herðubreið eða Hvannadalshnjúk ? " Hann brosir .
Dramatískur þriller Jæja , þá er tökuliðinu smalað í mat og Baltasar er laus .
Ég skammast mín fyrir að hafa af honum matinn en hann segir mér að hafa ekki áhyggjur af því .
Fær líklega næga næringu úr listinni .
Leikstjórinn er í sægrænu skurðstofudressi og hefur látið andlitsgrímuna síga niður á háls .
" Við byrjuðum í desember og erum að klára tökur í næstu viku , " upplýsir Baltasar , þegar við höfum komið okkur fyrir við enda skurðstofugangsins .
" Þetta er dramatískur þriller .
Ég leik Finn , hjartaskurðlækni sem er undir miklu álagi , bæði persónulega og í vinnunni .
Dóttir hans , sem Hera Hilmarsdóttir leikur , er komin í samband við mann sem tengdur er í undirheimana , leikinn af Gísla Erni Garðarssyni , og Finnur þarf að bjarga henni .
María Bjarnadóttir leikur eiginkonu mína og Ingvar E. Sigurðsson vin minn sem er líka hjartaskurðlæknir .
" Vinátta Ingvars og Baltasars stendur á gömlum merg en þeir voru í sama bekk í Leiklistarskóla Íslands og brautskráðust árið 1990 .
" Það er alltaf gott að vinna með Ingvari og ég get fullvissað þig um að hann er hér af listrænum verðleikum en ekki vegna vináttu okkar .
Ég á fullt af vinum sem ég nota aldrei í mínum myndum .
" Hann hlær .
Ætlaði ekki að leika Ég vísa til samtals míns við Tómas Guðbjartsson og Baltasar segir hann mjög mikilvægan þegar kemur að læknisfræðilegum smáatriðum , sérstaklega í skurðaðgerðum .
" Þeir hlutir þurfa að vera í lagi , handtök og annað .
Sumt getur þó þurft að víkja fyrir dramatískari framsetningu .
Ég komst til dæmis að því þegar ég gerði Mýrina að lögreglan setur sönnunargögn aldrei í plastpoka , einsog gjarnan má sjá í amerískum þáttum og kvikmyndum , þau geta myglað þar .
Það lítur bara betur út fyrir áhorfandann .
" Þegar Baltasar byrjaði að skrifa handritið að Eiðnum ásamt Ólafi Agli Egilssyni hafði hann engin áform um að leika aðalhlutverkið .
Hann hefur lítið leikið í seinni tíð , frekar einbeitt sér að leikstjórn og framleiðslu kvikmynda .
Þegar sögunni vatt fram fór hann hins vegar að tengja við persónu Finns og komst að þeirri niðurstöðu að hann væri heppilegur í hlutverkið .
" Ég tengi við margt hjá Finni , ekki síst skapið og brestina .
Ég er ekki gallalaus maður og átti það til að fara fram úr mér þegar ég var yngri ; ekki síst þegar ég var í slagtogi við Bakkus .
Ég slóst þegar ég var fullur og hef verið handtekinn og yfirheyrður af lögreglu .
Það er ýmislegt fleira , Finnur er metnaðarfullur og hefur náð langt í sínu fagi .
" Baltasar hefur einu sinni áður leikið í mynd eftir sjálfan sig , lítið hlutverk í 101 Reykjavík , og kunni ekki vel við þá reynslu .
" En tímarnir breytast og mennirnir með og nú líður mér miklu betur með þetta .
Sagan er líka sögð frá sjónarhóli persónu Finns sem gerir þetta í raun auðveldara .
Ég er hvort sem er að segja söguna , sem leikstjóri , " útskýrir hann .
Eðli málsins samkvæmt er það meiri vinna og álag að leika aðalhlutverkið samhliða leikstjórninni og Baltasar viðurkennir að það hægi stundum á tökuferlinu .
" Ég þarf að gefa mér tíma til að skoða og gagnrýna minn eigin leik .
" Spurður hvort það sé erfitt hristir Baltasar höfuðið .
" Nei , í raun ekki .
Ég er orðinn svo sjóaður í þessum bransa .
Þess utan þarf leikarinn alltaf að hlusta á sjálfan sig .
Ég hefði þó alls ekki viljað leika aðalhlutverk þegar ég var að gera mínar fyrstu myndir .
Kvikmyndagerð er hópíþrótt og ég er með margt gott fólk með mér hérna sem veitir mér aðhald .
" Nú kemur ung stúlka skyndilega aðvífandi og fjarlægir einhverja læknagræju sem Baltasar var með um hálsinn .
" Talandi um að bjarga dóttur sinni .
Þetta er dóttir mín , Sóllilja , " segir hann stoltur en hún starfar við myndina .
" Nær er þó að segja að hún sé að bjarga mér .
Hvers vegna ertu að taka þessa græju ? " Hann er lítið eitt hissa .
" Vegna þess að hún kostar sjö hundruð þúsund , " svarar Sóllilja ákveðin .
Eins gott að karlinn sé ekki að rogast um með slíka byrði .
Meiri samskipti ? Nú smeygir Golli ljósmyndari sér óvænt inn í samtalið og spyr Baltasar eftirfarandi spurningar : " Dóttir þín vinnur við þessa mynd og sonur þinn , Baltasar Breki , leikur í Ófærð .
Er þetta þín leið , mjög upptekins manns , til að hafa meiri samskipti við fjölskylduna ? " Hér er skemmtilega spurt og Baltasar brosir .
" Það væri margt vitlausara en svarið er samt nei .
Sonur minn fór bara í prufu fyrir Ófærð og þótti okkur Sigurjóni Kjartanssyni hann smellpassa í hlutverkið .
En auðvitað er það bónus að geta varið tíma með börnunum sínum á sama tíma og maður er að vinna .
" Baltasar vonast til að Eiðurinn verði frumsýndur síðar á þessu ári hér heima .
Mikill áhugi er fyrir myndinni og m.a. eru Film 4 í Bretlandi og ZDV í Þýskalandi meðframleiðandur .
Einnig hafa borist tilboð í hana frá mörgum öðrum svæðum .
" Ég hef alltaf jafnmikinn áhuga á íslenskum veruleika og að koma honum á framfæri erlendis .
Þessi mynd er enn eitt skrefið á þeirri vegferð .
" Vatnsnotkun datt niður Annað skref myndi vera sjónvarpsserían Ófærð en tveir síðustu þættirnir í henni eru á dagskrá Ríkissjónvarpsins um helgina .
Baltasar er í skýjunum með viðtökurnar sem Ófærð hefur fengið .
Serían mælist með 60% meðaláhorf hér á landi sem á sér engin fordæmi þegar kemur að íslenskum framhaldsþætti .
" Og það þegar áhorf á fréttir hefur dregist saman um helming og línuleg dagskrá átti að vera dauð .
Merkileg þótti mér líka fréttin um að vatnsnotkun landsmanna dytti niður meðan Ófærð er í sjónvarpinu .
Það staðfestir auðvitað þetta mikla áhorf .
Það að fólk haldi í sér á meðan þáttur er sýndur eru mikil meðmæli ! " Það er ekki bara horft , það er líka talað .
" Það eru allir að tala um Ófærð og velta fyrir sér hver sé morðinginn .
Mér var boðinn afsláttur í kjörbúð um daginn ef ég ljóstraði upp um morðingjann .
" – Og tókstu því góða boði ? " Nei , " svarar Baltasar hlæjandi .
" Svo ódýr er ég ekki .
" Síðan þagnar hann og horfir í augun á mér .
" Annars skal ég koma með játningu hér og nú ! " – Ha ? " Já , ég gerði þetta ! " – Gerðir hvað ? " Skipulagði morðin .
" Þú meinar ! Því verður sannarlega ekki mælt í mót .
Twin Peaks , Agatha Christie og norrænt " noir " Hann upplýsir að takmarkið með Ófærð hafi verið að búa til stemningu á Íslandi eins og myndaðist kringum Twin Peaks-þættina hans Davids Lynch fyrir um aldarfjórðungi .
" Ég sé ekki annað en að það hafi tekist sem er ákaflega ánægjulegt .
" Hann segir morðgátur alltaf leik við formið .
Hver gerði þetta-elementið vegi alltaf þungt og höfði til einnar af frumhvötum okkar mannanna – forvitninnar .
" Í einum dómi var sagt að Ófærð væri blanda af Agöthu Christie og norrænu " noir " .
Það er ekki lítið komplíment .
" Ófærð var ekki bara hugsuð sem íslensk framleiðsla eingöngu heldur einnig til útflutnings og segir Baltasar það markmið einnig hafa gengið eftir .
Sýningarrétturinn hefur verið seldur til yfir þrjátíu landa , allt frá Noregi til Mongólíu , og sýningar þegar hafnar víða .
" Við létum okkur dreyma um að feta í fótspor dönsku þáttanna , Brúarinnar , Glæpsins og þeirra þátta , og það virðist ætla að rætast .
Viðtökur hafa verið frábærar á öllum svæðum sem búið er að frumsýna á .
Nú er einungis búið að frumsýna í Noregi , Bretlandi og Frakklandi .
Við höfum verið að fá frábæra dóma í blöðum eins og Guardian og Telegraph og áhorfið lýgur ekki .
Það eru sjö milljónir manna að horfa á Ófærð úti um allan heim sem er örugglega meira áhorf en allt annað sjónvarpsefni sem hefur verið framleitt á íslensku hefur fengið samanlagt hingað til .
Gera menn sér grein fyrir þessu ? Miklu grettistaki hefur verið lyft í gerð sjónvarpsefnis á Íslandi .
" Spurður um fjárhagshlið verkefnisins segir Baltasar suma halda að Ríkissjónvarpið hafi borgað brúsann .
" Það er mikill misskilningur .
RÚV borgar ekkert meira fyrir Ófærð en aðra þætti .
Fjármögnun kemur að stórum hluta utan úr heimi , auk þess sem ég tók sjálfur fjárhagslega áhættu .
" – Mun sú áhætta borga sig ? " Það lítur út fyrir það , já .
" Ófærð er ekki hafin yfir gagnrýni og Baltasar er fullkunnugt um að ekki hafa öll skrif hér heima um þáttinn verið jákvæð .
" Það hafa einhverjir verið að kvarta á Facebook .
Svo skrifaði einhver gaur í blaðið hjá ykkur , " segir Baltasar og á þar líklega við Ljósvakapistla Benedikts Bóasar blaðamanns .
" Það var ekki skrifað á mjög faglegum forsendum .
Auðvitað er alltaf skemmtilegra þegar menn eru að gagnrýna harðlega að gagnrýnin sé ekki meinfýsin heldur málefnaleg .
Annnars verða menn að fá að presentera sjálfa sig eins og þeir vilja , þeir standa síðan og falla með því .
" Annars kveðst hann ekki nenna að elta ólar við einstök skrif en ítrekar þó að konseptið sé að bærinn sem sagan gerist í sé óræður , hvorki Siglufjörður né Seyðisfjörður , enda þótt útitökur hafi að miklu leyti farið fram þar .
" Einhverjir hafa verið að pirra sig á því að ófært sé svona lengi í einu til Siglufjarðar .
Ég hélt að Íslendingar væru komnir yfir það að hengja sig í smáatriði í stað þess að horfa á stóru myndina .
Útlendingar virðast alla vega ekkert vera að pæla í þessu .
Að gefnu tilefni vil ég líka taka fram að það þarf heimild frá Danmörku til að leita í dönskum skipum enda þótt ekki þurfi heimild til að kyrrsetja þau .
Það ruglast margir á þessu .
" Önnur móðuharðindi Spurður um næstu verkefni Rvk Studios nefnir Baltasar fyrst dramaþætti með dulúðlegu Kötlu sem eru á teikniborðinu .
" Við Óli Egils og Sigurjón Kjartansson erum að skrifa handritið núna , en ég kom meira að hugmyndavinnunni .
Katla á sér stað þegar Kötlugos hefur staðið í tvö ár og þar veltum við fyrir okkur hvað gæti gerst ef móðuharðindin legðust aftur yfir landið í samtímanum .
" Hann upplýsir einnig að líklegt sé að ráðist verði í gerð Ófærðar 2 .
" Mér sýnist viðbrögðin við fyrstu seríunni kalla á það .
Við erum nú þegar komnir með ákveðnar hugmyndir að söguþræði .
" Af öðrum verkefnum framundan hjá Rvk Studios nefnir Baltasar víkingamyndina sína og Sjálfstætt fólk .
Þá styttist í fyrstu mynd Barkar Sigþórssonar , sem hefur vinnuheitið Burðardýr eða Mules .
Sjálfur veit hann ekki hvað hann tekur sér næst fyrir hendur .
" Ég ætla að byrja á því að taka mér smá leyfi .
Síðan sjáum við bara til .
Erlendis gæti næsta verkefni verið Cascade með Cate Blanchett , sú mynd er í þróun .
Eða eitthvað allt annað .
Úr nógu er að velja ! " 