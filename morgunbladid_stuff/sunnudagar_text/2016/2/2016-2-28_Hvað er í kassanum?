Í eina tíð spáði maður í fátt meira en það hvernig örgjörvi væri í tölvukassanum og hafði miklar skoðanir á því .
Eftir því sem tækninni hefur fleygt fram hefur munur á örgjörvum mismunandi framleiðenda minnkað , nema þá helst í verði , og fyrir vikið skiptir það bara máli hvort tölvan sé nógu hraðvirk , það er aukaatriði hvort í henni sé AMD- eða Intel-örgjörvi .
Ein besta fartölva sem ég hef átt var HP Compaq-vél , HP Compaq nc4200 nánar tiltekið , sem ég á enn og væri enn að nota ef straumbreytir hennar hefði ekki gefið upp öndina fyrir stuttu .
Hún er lítil um sig og traustbyggð og hefur þolað vel vinnuferðir víða um heim og á milli heimsálfa .
Compaq-vélar voru og frægir gæðagripir þegar HP keypti fyrirtækið og vörumerkið , en því var svo lagt 2003 .
Því er þetta rifjað upp hér að nc4200 var í svonefndri fyrirtækja fartölvulínu HP , er þar voru , og eru , vélar sem kosta alla jafna meira en vélar frá samkeppnisaðilum , en eru þá líka alla jafna betri smíði og kramið í þeim traustara en gengur og gerist .
Dæmi um þetta eru vélar í EliteBoook-línu HP og þar með talin HP Elitebook 745 G3 sem vakti athygli mína fyrir stuttu .
HP EliteBook 745 G3 er vel smíðuð vél og glæsileg útlits , en það sem mér þótti einna forvitnilegast við hana að óséðu , er að í henni væri AMD-örgjörvi en ekki frá Intel .
Reyndar er hægt að fá EliteBook-fartölvur með Intel-örgjörvum , i5 og i7 og þá Skylake , sem er sjötta og nýjasta kynslóð Core-örgjörvalínu Intel .
Ekki er langt síðan að við blasti að AMD væri nánast búið að vera sem örgjörvaframleiðandi , slíkir voru yfirburðir Intel .
AMD hefur aftur á móti upp á sitthvað að bjóða , til að mynda eru AMD-örgjörvar ódýrari en frá Intel , ekki síst eftir því sem kjarnarnir verða fleiri eins og kemur fram síðar í pistlinum , og svo skila þeir líka alla jafna betri grafík .
Í þeirri vél sem hér er til umræðu , HP Elitebook 745 G3 A10-8700B , er 1,8 GHz AMD Pro A10-8700B örgjörvi í Carrizo APU línunni með sex kjarna Radeon R6 grafíkstýringu .
Eitt af því sem AMD-bændur hampa við örgjörvann er að hann styður svonefnt ARM TrustZone , en því má lýsa sem svo að hægt sé að keyra öruggan sýndarörgjörva sem gæti til að mynda séð um dulritun , komi í veg fyrir óleyfilega notkun á vélinni og eins að fylgja eftir DRM-læsingu á efni .
Hægt er að fá vélina í ýmsum útfærslum , sú sem ég skoðaði var til að mynda með 1,8 GHz örgjörva og Radeon R6 grafíkstýringu , en hægt að fá hana með 2,1 GHz örgjörva og Radeon R7 stýringu .
Eins er hægt að fá hana með mismunandi skjáútfærslu , til að mynda 14 " QHD UWVA skjá sem er með 2560 x 1440 díla upplausn , nú eða 14 " FHD SVA snertiskjá sem er með upplausnina 1920 x 1080 dílar .
Minni í vélinni var 8 GB , stækkanlegt í 16 GB og gagnageymsla var 256 GB SSD .
Þó hún sé bæði þunn og nett var hljómur í henni býsna góður , enda véluðu tæknimenn Bang & Olufsen um hátalara og hljóðkort .
Ólíkt Intel Core M örgjörvum kalla AMD-örgjörvarnir á viftu til að kæla þá niður og setur því eðlilega nokkur takmörk hvað hægt er að hafa vélina þunna , en fyrir vikið er meira pláss fyrir tengi en ella .
Tengi á henni eru þannig tvö USB 3.0 og eitt USB-C tengi .
Svo er DisplayPort tengi í fullri stærð , eitt VGA-tengi , Ethernet-tengi , tengi fyrir hljóðnema og heyrnartól og SD / MMC-kortarauf og svo tengi fyrir kví .
Rafhlöðuending á vélinni var mjög fín , reyndar verulega fín , og hún styður hraðhleðslu .
Það er innbyggð í vélina HD-vefmyndavél sem er með heldur litla upplausn , en dugir þó .
Vélin er venju fremur glæsileg af viðskiptafartölvu að vera , stílhrein og sterkleg enda er skrokkurinn á henni úr áli og magnesíum og hún fislétt fyrir vikið , ekki nema hálft annað kíló .
Í vefverslun Opinna kerfa kostar HP Elitebook 745 G3 A10-8700B 254.873 kr. Það segir svo sitt með verðmuninn á örgjörvunum að HP Elitebook 840 i5 , sem er sambærileg að öllu leyti nema að örgjörvinn er frá Intel ( 2,3 GHz Intel Core i5-5300U Haswell ) kostar 310.865 kr. á sama stað .
