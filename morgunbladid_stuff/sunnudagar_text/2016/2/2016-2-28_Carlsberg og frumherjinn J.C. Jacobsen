Það bar nýverið til tíðinda í bjórheiminum hér á landi að hinn sögufrægi Carlsberg flutti sig um set frá Vífilfelli til Ölgerðarinnar Egils Skallagrímssonar , og styrktist við það úr 4,5% í 5% .
Af því tilefni er rétt að staldra við og skoða sögulegt mikilvægi þessa víðfræga bjórmerkis og kynnast um leið J.C .
Jacobsen .
Jón Agnar Ólason jonagnar@mbl.is Í seinni tíð tengir fólk Carlsberg-bjórinn kannski aðallega við miðaldra menn að horfa á fótbolta í vandræðalega þröngum bolum en Carlsberg er engu að síður mjög sögufrægur bjór , " segir Stefán Pálsson , sagnfræðingur og bjórspekúlant , þegar blaðamaður sest með honum yfir freyðandi kollu til þess að fræðast aðeins um þetta danska bjórmerki .
" Þeir taka þessa þýsku aðferð og gera með henni ljósan lagerbjór sem andsvar við dökka ölinu sem þá var ríkjandi .
Það er svo kannski rökrétt að Danir , þetta mikla flota- og siglingaveldi með gríðarmikinn kaupskipaflota miðað við íbúatölu , séu þjóðin sem býr til bjórinn sem flæðir að endingu út um allan heim .
" Jacobsen-feðgar og danska blómaskeiðið Uppruna Carlsberg má rekja um 170 ár aftur í tímann , til ársins 1845 þegar J.C .
( sem stendur fyrir Jacob Christian ) Jacobsen snýr til baka frá Suður-Þýskalandi með lifandi lagerbjór í farteskinu .
Hið heilaga gral þess tíma í bjórheiminum var hinn ljósi , þýski lagerbjór og Jacobsen einsetti sér að brugga slíkan bjór .
Hann reisti brugghús í því skyni árið 1847 og skýrði fyrirtækið " Carlsberg " í höfuðið á barnungum syni sínum og að auki með vísun í hólinn sem brugghúsið stóð á .
Til að ljá nafninu svolítið forframaðan blæ notaðist hann við hina þýsku orðmynd " berg " í staðinn fyrir danska orðið " bjerg " .
" Laust fyrir miðja 19. öld er gróskumikið tímabil , ákveðið blómaskeið , í Danmörku .
H.C .
Andersen er að skrifa sín ævintýri , Örsted fer mikinn á sviði eðlisfræðinnar og Thorvaldsen vekur athygli fyrir höggmyndalist sína .
J.C .
Jacobsen sprettur upp úr þessari stemningu og nær gríðarlega góðum árangri nánast strax með sinn ljósa bjór .
Carlsberg nánast rúllaði öllu öðru upp með fullkomnari tækjabúnaði og vísindalegri nálgun en samkeppnin .
Bjór var helst hugsaður til staðbundinnar neyslu en með átöppun á glerflöskur var hægt að flytja hann yfir höf. Það breytti öllu .
" Tilgangslaust að skora Carlsberg á hólm Stefán heldur áfram : " Þannig voru þeir Jacobsen-feðgar á undan sinni samtíð .
Þeir fluttu út flöskubjór í kassavís og eru bara á allt öðrum stað en samkeppnin .
Hér á landi verður Carlsberg-bjórinn hreinlega gæðaviðmið hvað bjór varðar og það er mjög fyndið að lesa bjórauglýsingar í íslenskum blöðum frá aldamótunum 1900 þar sem aðrar danskar bjórtegundir eru auglýstar af íslenskum inflytjendum .
Þar segir iðulega að sú tegund sem auglýst er sé hreinlega næstum því jafn góð og Carlsberg , eða sé vafalaust sú næstbesta .
" Stefán hlær við .
" Það skoraði enginn kónginn á hólm , enda hefði það bara verið ótrúverðugt og asnalegt að reyna það .
" Það er skondið til þess að hugsa að á tímum þegar kaupmenn hikuðu ekki við að grípa til efstastigs í auglýsingum sínum , þá vogaði sér enginn annar að segja sinn bjór bestan .
" Þess í stað létu menn sér nægja að segja eitthvað á borð við : " Margir telja að þessi bjór sé ekki mikið síðri en Carlsberg " og voru bara mjög ánægðir með það .
" Þaðan er máske sprottið slagorðið sem fylgt hefur Carlsberg allar götur síðan – hver veit ? Sólkrossinn prýddi umbúðirnar Eins og sjá má á þessum gamla flöskumiða af Carlsberg-bjór sem ætlaður var til útflutnings til Íslands , prýddi sólkrossinn – öðru nafni hakakross og swastika upp á útlenskuna – umbúðir Carlsberg .
Swastikan er ævagamalt tákn úr sanskrít og stóð það fyrir velferð og gæði í víðum skilningi .
Árið 1881 ákvað Carl Jacobsen að gera hakakrossinn að tákni bjórs síns ( sem var þá reyndar hinn nýi Carlsberg , bruggaður í samkeppni við gamla Carlsberg sem faðir hans , J.C .
Jacobsen , bruggaði ) en Jacobsen yngri hafði mikinn áhuga á Grikklandi til forna og Róm en í báðum þessum fornu menningarheimum var táknið mikið notað .
Þegar nasistar tóku hins vegar upp á því að gera hakakrossinn að sínum hætti Carl Jacobsen hinsvegar að lítast á blikuna og árið 1940 var alfarið hætt að nota merkið , af skiljanlegum ástæðum .
Ljósi lagerbjórinn verðskuldar virðingu Það er kunnara en frá þurfi að segja að þessi misserin lítur bjóráhugafólk oft niður á ljósan lagerbjór , og þeir sem fylgjast með í handverksbjórkreðsunni telja frekar bragðmeiri bruggstíla á borð við IPA , Barleywine , Porter og aðra slíka meðal sinna uppáhaldsbjóra .
Þetta er þó ekki alveg maklegt , eins og Stefán útskýrir .
" Menn brugga annaðhvort öl eða lagerbjór .
Lagerbjór er stærri og útbreiddari en öl í dag en sögulega séð var hann alltaf erfiðari við að eiga .
Hann er gerjaður við lægra hitastig sem þýðir það að menn voru alltaf að kljást við það í gamla daga að sumrin voru of heit til að brugga lagerbjór .
Þá var nútíma kælitækni ekki komin til sögunnar .
Það er nefnilega svo að þó lagerbjór sé einfaldari – hann skilur lítið eftir sig við bruggun annað en áfengi og kolsýru , en öl býður upp á margvíslega lyktar- og bragðtóna – þá má ekki gleyma því að það er tæknilega flóknara að brugga lager .
Það er til að mynda enginn heimabruggari sem byrjar á því að gera lager , " bætir Stefán kankvís við .
" Þetta þýðir að menn sáu ljósa lagerbjórinn sem bruggaður var í Bæjaralandi í Suður-Þýskalandi , og ekki síður í Tékklandi , sem hið helga gral í þessum fræðum öllum saman .
Þessi svæði höfðu það orðspor að búa til besta bjórinn og aðrir , meðal annars J.C .
Jacobsen og sonur hans Carl , vildu komast á þann stall .
" Þeir feðgar gerðu sér ítrekað ferðir suður á bóginn til að læra listina og komast að leyndarmálinu , með góðu eða illu , og að endingu komust þeir yfir lager-ger sem þeim tókst að halda lifandi meðan þeir ferðuðust heim til Danmerkur .
" Þeir voru þannig í fararbroddi með sinn ljósa lagerbjór í Danmörku og mörkuðu sér þegar í stað sérstöðu , heima og heiman .
Restin , eins og þeir segja , er sagnfræði .
" 