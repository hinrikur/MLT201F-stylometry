Íslensk hönnun verður í fyrirrúmi í nýju hóteli á vegum Icelandair hótela sem opnað verður í maí næstkomandi .
Hótelið er búið að panta 170 eintök af stól sem Hjalti Geir Kristjánsson teiknaði árið 1963 .
Hótelið rís einmitt við hlið skrifstofu Hjalta Geirs við Laugaveg , á sama reit og faðir hans , Kristján Siggeirsson , rak um árabil eigin húsgagnaverslun og framleiðslu .
Inga Rún Sigurðardóttir ingarun@mbl.is Dynkir berast inn um opinn gluggann á skrifstofu Hjalta Geirs Kristjánssonar húsgagnahönnuðar með meiru við Laugaveg 13 .
Ástæðan er sú að verið er að byggja nýtt hótel á vegum Icelandair hótela þar við hliðina á , á svokölluðum Hljómalindarreit .
Hjalti Geir býður blaðamanni sæti í sófa á fallegri skrifstofunni , sófinn er þó ekki eftir hann sjálfan heldur danskan kollega , Børge Mogensen .
Tilefni fundarins er þau skemmtilegu tíðindi að Icelandair hótel hafi pantað 170 sérsmíðaða stóla af Hjalta Geir .
Hönnunin er alíslensk og stólarnir verða líka framleiddir hérlendis .
Gaman er líka að segja frá því að faðir Hjalta Geirs , Kristján Siggeirsson , rak um árabil eigin húsgagnaverslun og framleiðslu í bakhúsi við Laugaveg 13 , út frá Smiðjustíg , eða við sama reit og hótelið nú rís .
Byggingarnar voru barn síns tíma segir Hjalti Geir , sem er ánægður með nýju nágrannana og finnst hótel betri kostur en skemmtistaðir sem nágranni , og rifjar upp að hann hafi stundum þurft að hefja vikuna á því að þrífa upp eftir helgardjammið fyrir framan innganginn að húsinu .
Hann hefur sem húseigandi verið töluvert í sambandi við framkvæmdaraðilana því heilmikið gengur auðvitað á í svona framkvæmdum en í upphafi grunaði hann auðvitað ekki að samskiptin myndu enda með því að hann fengi pöntun á stól sem hann teiknaði árið 1963 .
" Það er alltaf verið reyna að fá þá sem standa í framkvæmdum til að nota íslenskt , " segir hann og lítur á þetta sem hvatningu fyrir alla íslenska hönnun .
" Það hefði verið einfaldara fyrir þá að fara til Kaupmannahafnar eða annað og kaupa stóla í staðinn fyrir að semja við mig og aðra og fá þetta framleitt hérna .
Það er viss metnaður í þessu , " segir hann .
Hann er ánægður með að hönnunin lifi enda er það raunin með mörg vinsæl húsgögn í Danaveldi .
" Ég fór að fletta í bókum sem ég á um dönsk húsgögn og sá þar margar týpur sem eru í fullri framleiðslu í Danmörku og eru frá upphafi sjötta áratugarins .
Það er gaman þegar hlutir standast tímans tönn .
" En hvað veldur því að hönnun frá þessum tíma er svona vinsæl og höfðar svona mikið til fólks nú , eins og stóllinn þinn gerir ? " Það hlýtur að vera notagildið .
Hann er þægilegur sem sæti og er uppbyggður þannig að hann liðast ekki í sundur svo auðveldlega .
Hann hentar líka vel í fjöldaframleiðslu sem hefur mikið að segja upp á verðsamanburð , " segir Hjalti Geir og blaðamaður vill bæta því við að stóllinn er ennfremur sérlega formfagur og mikið fyrir augað .
Stóllinn var framleiddur í rúm tíu ár eftir því að hann kom fyrst fram á sjónarsviðið og leynist því áreiðanlega enn á einhverjum heimilum í landinu .
Hjalti Geir lét þó framleiða síðar nokkur eintök fyrir fjölskylduna .
" Það voru framleiddir nokkrir tugir svona stóla fyrir nokkrum árum sem ég gaf barnabörnunum , " segir hann en þá tókst honum að finna mann sem gat rennt þetta heima hjá sér fyrir hann .
Barnabörnin eru aldeilis heppin en þau er orðin tíu talsins og barnabarnabörnin fjögur en Hjalti Geir og kona hans Sigríður Th. Erlendsdóttir sagnfræðingur eiga fjögur börn , tvær dætur og tvo syni .
Tólf stykki úr tekki Í þetta skiptið er það Geir Oddgeirsson í húsgagnavinnustofunni Grein á Vatnsleysuströnd sem framleiðir stólana fyrir hann .
" Þeir hjá Grein eru mjög vandaðir og hafa mikinn metnað fyrir því að þetta sé vel gert .
Það hefur mikið að segja að handverkið sé gott .
" Stólarnir verða nú framleiddir úr eik nema hvað að tólf stykki verða úr tekki og verða þeir í anddyri hótelsins .
Hinir stólarnir verða inni á herbergjum .
Áklæðið verður úr slitsterku taui , sem stenst kröfur hótelsins og fer bólstrunin fram hérlendis .
Auk þess að vera menntaður húsgagnaarkitekt , eins og það var kallað á þeim tíma , er Hjalti Geir lærður húsgagnasmiður .
Hann tók þátt í stofnun Félags húsgagnaarkitekta árið 1955 og var þar formaður í ein tíu ár og kom af stað öflugu starfi í félagsskapnum .
" Ég sagði það við kollega mína , strákana í í Félagi húsgagnaarkitekta að ég hefði það framyfir þá marga að faðir minn ræki húsgagnavinnustofu og væri tilbúinn að framleiða stóla sem ég teiknaði .
Þetta var ekki eins auðvelt fyrir alla , " segir hann en það var í upphafi ekki framleitt mikið af íslenskri hönnun hér .
" Það var miklu auðveldara fyrir framleiðendur að fara á sýningu til dæmis í Kaupmannahöfn og kaupa eitthvert eitt módel sem þeim leist vel á og taka það með sér heim , slá því í sundur og fara að framleiða , " segir Hjalti Geir og svarar því aðspurður játandi að þetta hafi verið stundað á þessum árum .
Sýningin skipti sköpum Hann ákvað því að snúa vörn í sókn .
" Í félaginu voru allt áhugasamir strákar með teikningar en enginn sýndi áhuga á að framleiða þær svo ég sagði : Nú skulum við gera eitt , við skulum fá lánað húsnæði einhvers staðar og við skulum stofna til sýningar .
Þið fáið einhverja framleiðendur til að búa til eitt , tvö stykki fyrir ykkur og svo sýnum við þetta til að vekja athygli á þessari íslensku hönnun , " segir hann .
Niðurstaðan varð sýningin " Húsgögn 1960 " sem var haldin í Pósthússtræti í húsnæði Almennra trygginga sem þá var í byggingu .
" Við vorum langt komnir með undirbúninginn þegar það var hringt í mig og ég spurður hvort við myndum samþykkja það að Jón Stefánsson listmálari myndi sýna myndir á sýningunni .
Jón Stefánsson var auðvitað viðurkenndur listamaður svo við héldum það nú .
Hann sýndi málverk á sýningunni og það gerði það að verkum að sýningin vakti ennþá meiri athygli .
Við vorum ungir menn að reyna að brjóta ísinn og svo kemur bara þessi frægi maður og vill sýna með okkur .
Það var alveg einstakt .
" Önnur mun stærri sýning var haldin í kjölfar þessarar árið eftir þar sem mun fleiri framleiðendur tóku þátt en hún var í annarri nýbyggingu við Laugaveg 26 .
" Þarna var komið ákveðið samtal í gang og búin að myndast einhver samvinna .
Upp úr henni fengum við tilmæli frá handverkssýningunni í München í Þýskalandi hvort við vildum sýna þar , " segir hann en þeir fóru með úrval gripa til Þýskalands .
" Meðal þeirra var stóll sem Gunnar H. Guðmundsson hafði teiknað og hann fékk gullverðlaun á þessari sýningu í München , " segir Hjalti Geir sem fór fyrir sýningunni þar sem hann var þýskumælandi eftir námsárin í Sviss .
" Svo gátum við gert svolítið úr þessu og sagt , sjáið bara hvað við erum metnir erlendis , " segir hann en það er eins og það þurfti stundum til að fá fólk til að hlusta heima .
" Þetta lyfti okkur öllum upp og það varð mikið umtal um það sem við vorum að gera og teikna .
" Þetta varð kveikjan að því að innlendir framleiðendur fóru að framleiða íslenska hönnun í meira mæli og framundan var mikið blómaskeið í íslenskri framleiðslu og hönnun .
Ísland gekk síðan í EFTA árið 1970 en fram að því höfðu verið háir innflutningstollar á húsgögnum .
" Þá minnkuðu innflutningstollarnir , þeir fóru úr 90% niður í 60% og næstu sex ár á eftir lækkuðu þeir um 10 prósentustig á ári .
" Hjalti Geir var fylgjandi þessum breytingum .
" Við sem framleiðendur hérna , okkur fannst þetta mjög eðlilegt að afnema tollinn .
Við ættum að geta verið samkeppnisfærir gagnvart öðrum framleiðendum .
" Húsgagnaframleiðsla hélt áfram á Íslandi en breyttist .
" Þessi framleiðsla þróaðist meira yfir í skrifstofuhúsgögn , " segir Hjalti Geir og bætir við að fjölskyldufyrirtækið hafi farið þessa leið .
" Við breyttum mikið yfir í skrifstofuhúsgögn .
Við sáum að skrifstofuhúsgögn kölluðu á svo mikla þjónustu gagnvart viðskiptamönnunum , sem erfitt var fyrir erlenda aðila að sinna , " segir hann .
" Það var mjög skemmtilegt og nú er uppistaðan í húsgagnaframleiðslunni hérna skrifstofuhúsgögn og innréttingar í svefnherbergi og eldhús .
" Aðdráttarafl stólsins Athygli vekur að margir frægustu húsgagnahönnuðir heims , Hans J. Wegner , Finn Juhl og Børge Mogensen , og hafa einbeitt sér að stólahönnun og hefur Hjalti Geir sjálfur hannað marga stóla .
Hvert er aðdráttaraflið við að hanna stóla ? " Ég hef stundum sagt að stóllinn fyrir húsgagnaarkitektinn sé eins og súpan fyrir kokkinn , " segir hann .
" Það er mikill vandi að útbúa stól .
Þegar ég var að þróa þennan þá hef ég ábyggilega búið til ég veit ekki hvað mörg eintök áður en lokaútgáfan varð til .
Það þurfti að stækka þetta og breikka hitt .
Það þarf mikla yfirvegun þangað til að það er komið í þetta form eins og hér er , " segir hann um stólinn sem nú er í framleiðslu .
Hann rifjar upp söguna af SAS Royal-hótelinu í Kaupmannahöfn sem Arne Jacobsen hannaði marga sína frægustu gripi í .
" Öll húsgögnin lifa enn , " segir hann en þeirra á meðal eru Eggið og Svanurinn .
Hann segir að þess vegna sé gaman að því að hótel sem verið sé að byggja í dag notist við íslenska hönnun , bæði gamla og nýja .
Þetta geti vakið enn meiri athygli á hönnuninni .
Vill fleiri í iðnnám Ættu fyrirtæki og aðrir að huga enn meira að þessum þætti ? " Það sem opinberir aðilar og aðrir eiga að gera er að hvetja fólk til að fara í iðnnám , " segir Hjalti Geir , sem finnst iðnnám hafa setið á hakanum .
" Það eru örfáir að læra húsgagnasmíði og örfáir sem eru að læra bólstrun .
Það vantar meiri kraft í iðnnámið og meiri hvatningu .
" Víst er að margir eru sammála honum og í mörgum iðngreinum eru miklir atvinnumöguleikar .
" Eftir að ég kláraði Verzlunarskólann fór ég og lærði húsgagnasmíði hjá pabba , " segir hann en það veitti honum ákveðið forskot í náminu .
" Ég var árinu skemur í Sviss af því að ég var með þennan bakgrunn .
Þá hefur maður meiri tilfinningu fyrir efninu .
" Hjalti Geir rifjar upp þegar hann hélt sjálfur út til náms en hann lærði húsgagnaarkitektúr í Zürich .
" Það var gott að fara til Sviss árið 1948 því þeir höfðu lítið skaðast af stríðinu .
Þýskaland var ekki um að ræða , " segir hann .
" Á leiðinni heim var ég eitt ár í Konstfack í Stokkhólmi því mig langaði að komast inn í þennan skandinavíska rytma .
Síðan fór ég og vann á teiknistofu í Nyköping eftir þetta , " segir hann en allt þetta nám og tengslin sem sköpuðust á þessum tíma áttu eftir að nýtast honum vel .
Þegar hann flutti heim var eins og áður sagði mikið blómaskeið framundan í íslenskri hönnun og framleiðslu .
" Þetta voru gróskumiklir tímar , " segir hann .
Erfitt hefur þó reynst fyrir íslenska framleiðslu að keppa við erlenda .
" Við reyndum að taka þátt í sýningum erlendis og sýna þar húsgögn sem við höfðum teiknað en við gátum ekki verið samkeppnishæfir hvað varðar verð , " segir hann og svo minnir alltaf á sig reglan um að markaðurinn verði að vera stærri en minni .
Framleiðsla feðganna flutti af Smiðjustígnum í Lágmúla og svo á Hestháls .
Samkeppnin var mikil .
" Þá sameinuðum við þrjú fyrirtæki , Gamla kompaníið , Stálhúsgagnagerð Steinars og Kristján Siggeirsson .
Við sameinuðum það í fyrirtæki sem enn er í framleiðslu og heitir GKS og er mikið í innréttingum .
Við ákváðum að þetta gengi ekki lengur og snerum bökum saman , " segir hann en GKS er nú við Funahöfða .
Ræktar líkama og huga oft í viku Þó að hann líti ekki út fyrir það staðfestir Þjóðskrá að Hjalti Geir fagnar stórafmæli næsta sumar en þá verður hann níræður .
" Tíminn líður svo hratt ! Gæfan , það er heilsan númer eitt , tvö og þrjú .
Hvað gerir maður til að halda heilsu ? Ég veit það ekki en ég held það sé að hreyfa sig mikið .
Við förum svona þrisvar í viku í World Class úti á Nesi að gera æfingar og synda , " segir hann og á þar við sig og eiginkonu sína .
" Svo fer ég tvisvar í viku í qi qong .
Gunnar Eyjólfsson leikari byrjaði á þessu , við vorum saman í Verzlunarskólanum og erum miklir vinir .
Ég er búinn að vera í þessu í 20-25 ár .
Þetta er svona viss hugleiðsla og djúpöndun .
" Hann hefur ennfremur stundað líkamsrækt í áratugi með eiginkonu sinni .
" Við vorum fyrst alltaf í sundi í Vesturbæjarlauginni en þegar tækin bættust við fórum við að fara á Nesið , " segir Hjalti Geir , sem er líka viss um að göngutúrar hafi mikið að segja .
" Ég held að göngur séu betri en hlaup .
" Var aðalræðismaður Sviss Athygli vekur að svissneska aðalræðismannsskrifstofan er til húsa við Laugaveg 13 , nánar tiltekið í skrifstofu Hjalta Geirs .
" Ég var í ein tólf , fimmtán ár ræðismaður .
Sveinn Björnsson var ræðismaður fyrir Sviss en svo kom að því að hann hætti en þeir vilja ekki hafa menn eldri en sjötuga .
Við þekktumst vel og hann bendir á mig og það verður til þess að ég tek við .
Svo kom að því að ég varð sjötugur líka .
Þá segir sendiherrann , sem kom og var lengi að hugsa sig um : Kristjánsson , því miður er þetta í lögum í Sviss að við getum ekki haft ræðismenn eldri en sjötuga .
Ég get engu ráðið með þetta en ég er samt með hugmynd .
Jóhanna Vigdís dóttir þín hefur oft aðstoðað okkur ef eitthvað hefur verið .
Af hverju gerum við ekki bara hana að ræðismanni fyrst þú ert að hætta ? Jæja , allt í lagi með það .
Þetta er sama skrifstofan og sami síminn nema hvað það er nýr ræðismaður og ég er orðinn ritari hjá henni , " segir hann og hlær en svo vill til að báðar dætur hans , Jóhanna Vigdís fréttamaður og Ragnhildur lögfræðingur eru menntaðar í Sviss eins og faðirinn .
Stigagangurinn í húsinu við Laugaveg 13 er einstaklega fallegur .
" Faðir minn byggði þetta á sínum tíma .
Panellinn á veggjunum var gerður upphaflega þegar húsið var byggt árið 1955 og svo höfum við bara haldið þessu vel við , " segir hann .
" Það er mikilvægt að vanda til verka í upphafi .
" Tenging við nærumhverfið Á nýju hóteli Icelandair hótela við svokallaðan Hljómalindarreit verða íslenskri list gerð ítarleg skil með margvíslegum hætti .
Fyrirtækið segir að leitast sé við að versla við innlenda birgja þegar því verður við komið og liður í því er að nú hefur félagið pantað 170 sérsmíðaða stóla af Hjalta Geir Kristjánssyni .
Sunnudagsblaðið hafði samband við Icelandair hótels og segir fyrirtækið að þeim sé mikils virði að geta haft til sýnis hönnun íslenskra frumkvöðla með þessum hætti .
Nýja hótelið , sem verður opnað í maí næstkomandi , verður það fyrsta sem er opnað undir nýju lífsstílsvörumerki Hilton International , sem nefnist Canopy og heitir hótelið Canopy Reykjavík .
Lykiláhersla við hönnun Canopy hótelanna er lögð á tengingu við nærumhverfi þeirra og samvinnu við birgja hvers svæðis .
Á Canopy Reykjavík verður sterk skírskotun í menningu Reykjavíkur , myndlist , hönnun og jafnvel tónlist innan hótelsins .
Í Hjartagarði Hljómalindarreitsins var áður mikið um graffitíverk á veggjum , og fá sum þeirra að ganga í endurnýjun lífdaga innan veggja hótelsins .
