Fjarverkir eru mjög algengir og höfuðverkur er eitt þekktasta dæmið ; verkur sem finnst annars staðar en upptökin eru , " segir Héðinn Svavarsson sjúkraþjálfari sem er jafnframt sérfræðingur í greiningu og meðferð stoðkerfiskvilla en í rúm 25 hefur hann fyrst og fremst meðhöndlað vandamál frá hrygg og efri hluta stoðkerfisins ; háls- og höfuðverki , bakverki , brjósklos og ýmislegt fleira .
Hálsinn sem orsök fjarverkja hefur farið vaxandi í umræðunni síðustu árin .
Tveir af hverjum þremur hafa glímt við höfuðverk og 13-15% Íslendinga þjást af hálsverkjum eða verkjum út í útlimi út frá hálsi .
Andleg einkenni eiga líffræðilegar skýringar " Vandamál í efri hálshrygg koma gjarnan fram í höfði en vandamál í mið- og neðri hálshrygg leiða niður í axlagrindina ; t.d. milli herðablaða , axlir og hendur .
Hálsinn er flókið hylki sem inniheldur margt ; liði , vöðva , sinar , liðbönd , taugar .
Góð sambúð vefja þar er því mikilvæg og ef eitthvað er ekki í lagi getur það bitnað á næsta " nágrannavef " .
Auk verkja getur fólk upplifað vandamál tengd sjón og heyrn og jafnvel andleg einkenni sem eiga þó líffræðilegar skýringar ; þú upplifir sig flatan og framtakslausan , með hálfgerðan heilalopa og það er það sem hefur komið hvað mest á óvart þar sem maður hefur séð hvernig sumum er hleypt út úr doðaástandi þegar hálsinn er meðhöndlaður og fólk upplifir sig sem nýja manneskju .
" Meðferð hjá sjúkraþjálfara snýst um handverk fagmannsins , fræðslu og svo að kenna styrktaræfingar sem hægt er að gera án búnaðar .
En hvað er það sem Héðinn getur bent okkur á í sambandi við daglega hluti - bæði þeim sem eru veikir fyrir en líka þeim sem vilja fara vel með líkamann ? " Eftir langan tíma í þessu tekur maður eftir ýmsu sem fer öfugt ofan í fólk .
Hálsteygjur og ferilsæfingar ; þar sem litið er langt til beggja hliða og höfðinu snúið eins langt yfir öxlina og mögulegt er , er eitthvað sem ég mæli ekki með en það er mín reynsla að slíkt álag geri engum gott og sé of mikið álag fyrir særðan vef .
Ég hef séð mikinn mun á þeim sem hafa verið að gera hálsteygjur sem og þessar stóru ferilsæfingar og hætta því svo og fæ mjög oft að heyra það að viðkomandi upplifir sig nýja manneskju við að taka það út .
" Margir telja að vandamál þeirra sé einfaldlega stirðleiki ; að það þurfi að liðka háls og bak meira .
Málið er þó gjarnan flóknara en svo en margir eru með ofhreyfanlega liði .
Í hryggnum eru tvö svæði ; neðri mjóhryggur og miðhálshryggur sem hættir til að vera óstöðugir og ofhreyfanlegir .
Helstu óvinir ofhreyfanlegra liða eru tveir – stórar líkamsstöður og hraði ; þ.e.a.s. hraðar , endurteknar hreyfingar sem koma inn á hálsinn og setja álag á ofhreyfanlega liði .
Hreyfing sem sameinar bæði stórar hreyfingar og hraða getur reynst mikið álag og maður reynir því að dempa þessar tvær breytur þegar maður setur upp æfingaprógramm .
" Ágæti hálsteygja mýta Eftir fertugt þarf sérstaklega að passa hálsinn þar sem það er margt sem fer að breytast þá í líkamanum .
" Ég er ekki að segja að allir eigi að hætta að hreyfa sig eða horfa til hliðanna , slíkt þarf auðvitað stundum .
Og ég er alls ekki á móti útlimateygjum heldur snýst þetta fyrst og fremst um hrygginn .
En ég er gjarnan spurður af þeim sem ég meðhöndla hvort það eigi alla ævi , líka í bata , að forðast hálsteygjur og ferilsæfingar .
Þótt maður hafi kannski ekki áhyggjur af fullfrísku ungu fólki sem hefur enga sögu um áverka er ég samt kominn á það að allir eigi bara að sleppa því – ágæti hálsteygja sé mýta .
Jafnframt getur það skilað fólki heilmiklu að breyta einföldum atriðum .
" Hvað sjónsvið varðar segir Héðinn gott að miða við að líta ekki lengra til hliða en svo sem nemur 45° eða 50% af fullri snúningsgetu hálsins .
" Það er samt mikilvægt að hafa í huga að orðin yfirleitt og sjaldan eiga frekar við í þessu en alltaf og aldrei .
" Hvað er það í hálsteygjum sem hefur vond áhrif ? " Þá er togað af töluverðu afli í bandvef ; vef sem getur verið með ótal örsár sem maður er þá hugsanlega að opna ..
Þessu er stundum líkt við garðslöngu .
Ef þú beyglar hana þá frussast vökvi úr örrifum slöngunnar en ef hún fær að vera bein lekur allt úr öðrum endanum eins og á að vera .
Þegar þessi örsár á bandvefnum opnast getur lekið inn á hann og út og vefurinn bólgnar .
Gallinn er sá að við finnum ekkert meðan á teygjunum stendur en er refsað með afleiðingum , jafnvel eftir 2-3 daga .
Svo er líka annað með teygjurnar en það er hvað þetta eru stórir vogararmar .
Þegar þú hallar undir flatt ertu að setja mikla þyngd á hálsliðina sem er kannski erfitt fyrir þá að taka á móti .
" Hvernig höfuðið er staðsett í kyrrstöðu skiptir svo máli .
Hakan má ekki vera framstæð , það er álag fyrir liðina , og betra að hún sé nær hálsi .
Hvirfillinn ætti að vera efsti punktur í líkamsstöðu .
Þótt einhverjum þyki það betra fagurfræðilega að vera háreistur er það erfitt fyrir sambúð liða og tauga í hálsi .
Hristingur erfiður hjólreiðamönnum Stundum er sagt að einn millimetri í munnholi sé kílómetra ígildi og Héðinn segir það sama eiga við um hálsinn þar sem hann er svo þéttsettur liðum , taugum og vöðvum .
Á tímum heilsuvakningar þar sem Íslendingar stunda alls konar hreyfingu er spurning hvernig er hægt að passa upp á viðkvæma hálsa og sýna þeim virðingu .
" Fyrir utan að sleppa hálsteygjum og ferilsæfingum og hafa hökuna á réttum stað ætti til dæmis ekki að sofa á maganum því þá snýr höfuðið á hlið .
Hreyfingarlega séð er tvennt sem eiginlega allir þola : gönguferðir og skipulögð tækjaleikfimi með æfingum með dempuðum hraða og stærð hreyfinganna .
Það er mjög algengt að höfuðverkjafólk þoli illa að hlaupa , synda og hjóla .
Hlaupararnir upplifa kannski góða tilfinningu í hlaupinu og fyrst á eftir þar sem blóðflæðisaukning nær umfram tregðuna og þetta getur því verið fölsk tilfinning því bólgan er jafnvel að aukast við hlaupin en eftirköstin koma kannski ekki nærri strax fram .
Hjólreiðamenn sem eru með verki þurfa að spyrja sig hvort það gæti tengst þeim hreyfingum því það er tvennt varðandi hjólreiðarnar .
Annars vegar höfuðstaða hjólreiðamannsins – hakan er framstæð og höfuðið reigt aftur og svo er það hristingurinn úr stýrinu sem leiðir upp í hendur og háls .
Margar rannsóknir hafa sýnt að titringur getur reynst stoðkerfinu mjög erfiður ; í farartækjum og við hreyfingu .
Þú ert þá að hrista frumurnar og viðkvæman vefinn .
Það er fleira í sambandi við hristing og til dæmis eru það nuddpottar sem mörgum þykir gott að liggja í og láta bununa hamra á verknum .
Maður upplifir þá stundarvellíðan en í raun er það sem gerist einungis það að athyglin er dregin frá verknum um stund .
Skilaboð eru send frá þeim stað sem bunan dynur á og athygli stjórnstöðvarinnar í heilanum dregin frá verknum um stund .
Hristingurinn í nuddpottinum getur hins vegar verið of mikill og of mikið álag .
" Héðinn segir að lokum að það sé margt sem sjúkraþjálfarar hafi verið lengi að gera án þess að þeir geti beinlínis útskýrt það .
" Sumt gerir maður af því að maður bara veit það eftir öll þessi ár – það er stundum talað um sjötta skilningarvit sjúkraþjálfarans .
En áratugareynsla hefur kennt manni margt og maður er alltaf að læra eitthvað nýtt .
Það er það sem gerir starfið spennandi .
" 