Áhugaverðar panelumræður fóru fram sem hluti af tískuvikunni í Kaupmannahöfn en þær voru haldnar fyrir framan fjölmenni úr tískuiðnaðinum á CIFF-sölusýningunni sem var haldin í Bella Center .
Það stakk í augu að allir panelistarnir voru karlmenn en þeir voru engu að síður leiðandi á sínu sviði .
Umræðuefnið var sjálfbærni og tóku þátt Marco Lucietti , alþjóðlegur markaðsstjóri gallabuxnaframleiðandans ISKO , Michael Kampe , herrafatahönnuður hjá Hugo Boss , Jon Loman , hönnuður í herradeild og gallabuxum hjá H & M , William Bernard frá framleiðslufyrirtækinu Avery Dennison og síðast en ekki síst hönnuðurinn François Girbaud , sem hefur haft mikil áhrif á gallabuxnaiðnaðinn og kynnt nýjungar til sögunnar .
Föt fái framhaldslíf Loman hjá H & M sagði að takmark fyrirtækisins væri að árið 2020 yrði aðeins notast við bómull sem væri framleidd með sjálfbærum hætti og þar á meðal yrði lífræn og endurunnin bómull .
Hann sagði að eitt af því mikilvæga sem þyrfti að horfa til væri að draga úr vatnsnotkun og orkunotkun í meðhöndlun efna .
Fyrirtækið hefur hafið þessa vinnu og horfir líka heilmikið til endurvinnslu fatnaðar .
" Við viljum að viðskiptavinurinn komi með gömlu fötin sín í búðina og þau fái síðan framhaldslíf hér , " sagði hann .
Bernard sagði að sjálfbærni væri ekki lengur eitthvað sem sæti á hakanum heldur eitthvað sem fyrirtækið hefði að leiðarljósi alla daga .
Fyrirtækið þyrfti að bjóða upp á 100% sjálfbærar merkingar .
Algengt er að vörumerki merki gallabuxur sínar með leðurmerkingum sem Avery Dennison framleiðir og í því sambandi hefur fyrirtækið skoðað að framleiða merkingar úr fiskroði .
Lucetti lagði áherslu á að það verði að skoða allt ferlið .
" Það er mikilvægt að stjórna öllu ferlinu frá ræktun bómullar á akrinum til fullbúinnar vöru , " sagði hann .
ISKO , sem er mjög stórt framleiðslufyrirtæki , kemur að öllu þessu ferli og hefur því fullkomna yfirsýn yfir framleiðslu sína .
Hann segir að án þessarar yfirsýnar sé ekki hægt að finna nýjar og umhverfisvænar lausnir .
Sjálfbær vara og frábær " Sjálfbær vara þarf að vera frábær vara .
Það er lykilatriðið .
Þannig búum við til eitthvað nýtt og aðlaðandi , " sagði Kampe hjá Boss .
Sá róttækasti í hópnum var Girbaud sem hefur starfað við hönnun í áratugi .
Vendipunktur í hans lífi var þegar hann fylgdist með falli Berlínarmúrsins og um leið fólki í snjóþvegnum buxum sem streymdi vestur .
" Mér fannst ég ábyrgur fyrir þessu .
Ég þvoði gallaefni á þennan mengandi hátt , " segir Girbaud en hann fór á þessum tíma að prófa sig áfram með allskyns gerviefni í staðinn .
Það var þó ekki lausn til framtíðar heldur fór hann að leita leiða til að framleiða gallabuxur á umhverfisvænan hátt og hefur tekist það .
" Núna er hægt að stjórna litnum og áferðinni á gallaefninu án þess að nota eiturefni og spara í leiðinni orku og vatn , " segir hann og sparar ekki stóru orðin .
" Það er verið að drepa fólk með því að framleiða gallabuxur eins og gert er núna vegna þess að það innbyrðir of mikið af eiturefnum og vinnur of mikið .
Við höfum tækifæri til að breyta þessu .
Það er hægt að framleiða gallaefni án þess að nota vatn og eiturefni .
Kjarnorkuslysið í Fukushima minnir okkur á að við búum öll á sömu plánetunni og notum sama vatnið .
Við þurfum að breyta algjörlega því hvernig við framleiðum gallabuxur í dag , " sagði Girbaud og uppskar lófaklapp fyrir vikið .
ingarun@mbl.is 