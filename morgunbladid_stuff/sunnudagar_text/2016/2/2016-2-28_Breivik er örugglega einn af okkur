Norski rithöfundurinn Åsne Seierstad hefur vakið mikið umtal með nýjustu bók sinni , Einn af okkur .
Þar segir hún frá Anders Behring Breivik og voðaverkunum í Noregi eins og segir í undirtitli .
Seierstad segist leggja áherslu á að segja söguna alla , aðeins með því að draga allt fram í dagsljósið verði komið í veg fyrir sögusagnir og samsæriskenningar .
Vatnaskil urðu á Norðurlöndum 22. júlí 2011 .
Þá gerðust einhverjir afdrifaríkustu atburðir í Noregi frá því að síðari heimsstyrjöld lauk .
Þann dag lét Anders Behring Breivik til skarar skríða .
Fyrst sprengdi hann öfluga sprengju í Ósló .
Átta manns létu lífið og eyðileggingin var gríðarleg .
Síðan hélt hann til Úteyjar þar sem ungliðahreyfing norska Verkamannaflokksins , AUF , var með fjöldasamkomu .
Þar skaut hann 69 manns til bana áður en sérsveitarmenn komu á vettvang og hann gaf sig þeim á hönd .
Alls voru fórnarlömbin 77 þennan myrka dag .
Åsne Seierstad hefur skrifað bók um þessa atburði , sem nefnist Einn af okkur , Saga af samfélagi , Anders Behring Breivik og voðaverkin í Noregi .
Seierstad , sem væntanleg er hingað til lands í vikunni til að ræða bókina á höfundakvöldi í Norræna húsinu , lýsir þar uppvexti Breiviks .
Hann átti erfiða barnæsku , faðir hans yfirgaf fjölskylduna og móðir hans var í miklu ójafnvægi .
Breivik gerir ítrekaðar tilraunir til að passa inn í , en er alls staðar hafnað .
Hann gerist graffari , en hlýtur ekki náð fyrir augum annarra graffara .
Hann gerir tilraun til að komast til metorða í Framfaraflokknum , en er hafnað .
Hann reynir að vingast við öfgamenn í netheimum , en þeir virða hann ekki viðlits .
Á endanum lokast hann af í eigin heimi .
Hann festist í heimi tölvuleikja og skrifar langlokur um að frelsa þurfi Noreg undan oki marxista og leysa innflytjendavandann .
Til verða hans eigin samtök , sem hann kennir við musterisriddara og síðar segist hann vera yfirmaður andkommúnísku andspyrnuhreyfingarinnar í Noregi .
Hann er eini liðsmaðurinn .
Að endingu fer hann af stað , leigir sér bæ á afviknum stað og byrjar að vígbúast og búa til sprengju .
Vinir frá fyrri tíð ná engu sambandi við hann .
Seierstad lýsir árásum Breiviks af mikilli nákvæmni .
Átakanlegt er að lesa um öll þau mistök , sem gerð voru meðan á árásinni stóð .
Þar rak hvert klúðrið annað , ábendingum var ekki sinnt og yfirvöld fóru allt of seint af stað út í Útey .
Á leiðinni þangað var bátur lögreglu næstum því sokkinn tvisvar .
Seierstad lýsir einnig réttarhöldunum rækilega í bókinni .
Saman við frásögnina fléttar hún umfjöllun um nokkur af fórnarlömbunum og fjölskyldur þeirra .
Með þessari nálgun gæðir Seierstad fórnarlömbin holdi og blóði og tekur bókin stundum verulega á lesandann .
Þótt bókin taki á tilfinningarnar er stíll höfundar lágstemmdur og jarðbundinn .
Atburðirnir sem hún lýsir eru það hrikalegir að það þarf ekki að færa í stílinn .
Aldrei skrifað um Noreg áður " Það var nokkuð liðið frá atburðunum þegar ég ákvað að skrifa þessa bók , " segir Seierstad .
" Ég hef aldrei skrifað um Noreg , alltaf um önnur lönd , allt frá Rússlandi til Afganistans og Íraks .
Þegar atburðirnir gerðust 22. júlí 2011 báðu nokkrir fréttamiðlar mig um að skrifa , þar á meðal Newsweek .
Ég skrifaði mínar fréttir fyrir þá og hélt að þar með væri mínum þætti lokið og hélt aftur til Líbíu þar sem ég var að vinna efni .
" Þegar réttarhöldin hófust yfir Breivik fékk Newsweek hana aftur til að skrifa .
" Ég ætlaði mér bara að skrifa eina grein fyrir Newsweek um upphaf réttarhaldanna , ekki fjalla um allar tíu vikurnar , " segir hún .
" En þegar ég var byrjuð að fylgjast með gat ég ekki annað en haldið áfram og gerði mér grein fyrir að ég yrði að kafa dýpra ofan í þetta mál .
Ég fór líka að velta fyrir mér hvers vegna ég þyrfti alltaf að fara þvert yfir heiminn til að fjalla um harmleiki , átök og stríð annarra þjóða þegar þetta gerðist í götunni heima – því að hann bjó í raun og veru í götunni minni um tíma .
" Í sömu götu , í sömu líkamsrækt Seierstad segir ekki loku skotið fyrir að hún hafi hitt Breivik .
" Hann bjó aðeins nokkrum húsum frá mér , " segir hún .
" Hann hefur líklega vitað hver ég var – hann skrifar í bréfi sem hann sendi mér að hann hafi verið aðdáandi frá 2003 og það var árið sem hann flutti í götuna mína .
Hann er ekki áberandi maður , en við gætum hafa verið á sama tíma úti í búð og hann var í sömu líkamsrækt og ég .
Hann er örugglega einn af okkur .
" Seierstad sat ekki við orðin tóm .
Hún kafaði ofan í málið frá öllum hliðum .
Í bókinni rekur hún ævi Breiviks frá barnæsku í smáatriðum , ráðabruggið og undirbúninginn fyrir hryðjuverkið , ódæðisverkið sjálft og síðan réttarhöldin .
" Ég trúi á staðreyndir , " segir hún .
" Ef eitthvað er skilið eftir í skugga eða myrkri , ef eitthvað er óskýrt fer orðrómurinn af stað og samsæriskenningarnar .
Þess vegna tel ég að við þurfum að vita nákvæmlega hvað hann hugsaði , hvað hann gerði , hvernig hann stóð að verki .
Þannig að það liggi fyrir svar við spurningum á borð við hvort hann hafi verið einn eða haft aðstoðarmenn , hvort hann hafi valið sér fórnarlömb .
" Seierstad segir að mikilvægt sé að eyða ranghugmyndum um ódæðisverk Breiviks .
Til dæmis hafi komið fram fullyrðingar um að hann hafi aðeins skotið fallegustu stelpurnar .
" En það er ekki rétt , hann leitaði uppi stærstu hópana eins og hann væri í tölvuleik , " segir hún .
" Hann valdi ekki úr eftir kyni eða húðlit .
Þarna var til dæmis íranskur strákur ásamt öðrum innflytjanda , en þeir voru bara tveir saman og Breivik sá stærri hóp og réðist að honum .
Ef hann hefði verið að fylgja stefnuskrá sinni hefði hann ráðist á dökku krakkana .
En hegðun hans var algerlega vélræn og það átti eftir að verða tekið fyrir í réttarhöldunum við mat á því hvort hann hefði verið heill á geðsmunum .
" Í bókinni rekur Seierstad hvernig þeir sem fyrst mátu Breivik komust að þeirri niðurstöðu að hann væri ekki hæfur til að réttað yrði yfir honum , en síðan voru aðrir fengnir til að meta hann og komust að gagnstæðri niðurstöðu .
Hún leggur ekki mat á niðurstöðurnar í bókinni , lætur lesandanum eftir að meta rök greinendanna , en segir að það hafi verið erfitt að gera það ekki á meðan hún fylgdist með réttarhöldunum .
" Ég fylgdist með frá upphafi til enda og ég held að dómurinn sé að öllu leyti réttur , " segir hún .
" Ég er sammála dómurunum og niðurstaða þeirra var einróma .
Tíminn hefur líka leitt í ljós að þeir höfðu rétt fyrir sér .
Í Noregi er dregin rauð lína við sturlun .
Ekki er hægt að rétta yfir sturluðum manni , hann á að fá meðferð , ekki refsingu .
Hann hefði sennilega verið læstur inni samt , en fengið meðferð .
Nú fær hann enga meðferð .
" Ekki sturlaður , en sneyddur samkennd Seierstad segir ekkert benda til sturlunar í tilfelli Breiviks .
" Fólk verður ekki fyrir sturlun í tvær klukkustundir í lífi sínu eins og Breivik í Útey , " segir hún .
" Hann hefur ekki orðið fyrir sturlun áður svo vitað sé til og ekki eftir árásina .
Tekið hefði verið eftir því .
Maður með slíka greiningu sem fengi enga meðferð myndi fá kast , sérstaklega miðað við þrýstinginn , sem hann hefur verið undir .
Hann hefur verið í klefa sínum og hefur ekki fengið kast .
" Þótt Breivik hafi verið talinn nógu heill á geðsmunum til að vera dæmdur er sláandi hvað hann var gersneyddur samúð og samkennd með fórnarlömbum sínum í Útey .
" Þarna er í raun komin ástæðan fyrir því að mér fannst nauðsynlegt að fara svona nákvæmlega ofan í barnæsku hans , skýrsluna um hann og móður hans og samband þeirra , " segir Seierstad .
" Sannað er í sálfræði að fyrstu 18 mánuðir ævinnar ráða úrslitum um hæfnina til að finna til samkenndar .
Sá sem ekki finnur til öryggis sem barn getur ekki þróað með sér samkennd og ef það gerist ekki á unga aldri er mun erfiðara að kalla það fram síðar .
Fölsk samkennd getur verið áunnin .
Barn sér barn gráta og segir aumingja þú , vantar þig plástur , slíkt má læra , en sönn samkennd , að setja sig í fótspor annarra , verður að mótast mjög snemma .
Ég held að það sé hin sorglega staðreynd , þetta smábarn gat engum tengst , faðirinn var út úr myndinni , móðirin sveiflaðist til , góð og vond , ást og hatur .
Hann verður ráðvillt barn , hættir að leika sér , hættir að brosa og hlæja .
Það er augljóslega eitthvað alvarlegt að .
" Seierstad lýsir því í bókinni þegar komið er með barnið á sjúkrahús .
" Eftir fjórar vikur áttuðu menn sig á því að ekkert var að honum , hann var hræddur við móður sína , " segir hún .
" Þegar móðirin kemur inn verður hann hræddur .
" Hannah Arendt kom fram með hugmyndina um hversdagsleika illskunnar þegar hún sat réttarhöldin yfir Adolf Eichmann í Jerúsalem og skrifaði um þau .
Hvaða hugsanir kveiktu réttarhöldin yfir Breivik hjá Seierstad um illskuna ? " Ég fór ekki jafn djúpt og Hannah Arendt , " segir hún .
" Við lítum á það sem illsku að hafa drepið 77 manns .
Hann lítur á það sem að gera gott vegna þess að hann fórnar sér , hann gerir þetta fyrir " réttan " málstað .
En við tölum um " illt " fólk .
Ríki íslams tekur fólk af lífi .
Liðsmenn þess líta ekki á sig sem illa , þeir eru sannfærðir um að þeir séu að gera rétt , þeir séu að gera gott og muni uppskera ríkulega á himnum síðar .
Ég er ekki komin lengra en þetta , en á að tala um þetta á ráðstefnu í vor og þarf því að fara að leggja höfuðið í bleyti .
" Líkt við Capote og Mailer Bók Seierstad hefur víða fengið góða dóma .
Í umsögn í The New York Times var henni líkt við einhverjar þekktustu bækur tveggja helstu rithöfunda Bandaríkjanna á síðustu öld , Með köldu blóði eftir Truman Capote og Söngur böðulsins eftir Norman Mailer .
Því var bætt við að það sem hana vantaði upp á gagnvart Capote og Mailer í stíl , ynni hún upp með slagkrafti .
Það er ekki amalegur samanburður .
" Það er ótrúlegt hvernig þessari bók hefur verið tekið í Bandaríkjunum og Bretlandi , " segir hún .
" Viðbrögðin eru önnur en heima .
Ég held kannski að ein ástæðan sé sú að þessir gagnrýnendur vissu nánast ekkert um málið miðað við okkur á Norðurlöndunum .
Auðvitað höfðu þeir heyrt um manninn , sem framdi fjöldamorðin á eyjunni , en þetta var viðburðaríkt ár .
Síðan höfðu þeir kannski lesið frétt um réttarhöldin .
En ekki meira .
Því held ég að væntingarnar hafi ekki verið miklar , þeir hafi kannski vitað af bók minni Bóksalanum í Kabúl , algerlega verið óviðbúnir sögunni sjálfri af manni , sem á þennan uppvöxt í Noregi og endar með því að fremja slíkt ódæðisverk .
" Stíllinn í anda Snorra Sturlusonar Hún segir að mikil vinna hafi verið lögð í bókina , ekki síst stílinn .
" Allt er mjög jarðbundið , " segir hún .
" Viðfangsefnið er svo dramatískt að það varð að hafa orðin blátt áfram , nánast eins og við lærðum í gömlu sögunum , þótt ég hafi ekki haft þær í huga , eins og Snorri Sturluson lýsti hlutunum – svo fór hann hingað , drap þennan og fór svo þangað – án þess að blanda sínum tilfinningum í frásögnina .
" Í umsögnum segja gagnrýnendur að þeir hafi ekki getað haldið aftur af tárunum við lesturinn .
Vinnsla bókarinnar hlýtur að hafa tekið á tilfinningar Seierstad .
" Hvernig gat hún ekki gert það ? " spyr Seierstad á móti .
" Ég þurfti að hitta foreldra krakkanna til að vinna bókina og bjó jafnvel hjá þeim eins og í tilfelli Simons Sæbø , sem var myrtur í Útey .
Þegar ég kom sögðu foreldrar hans mér að ég yrði að sofa í herberginu hans því að það væri ekki annað gestaherbergi .
Það hafði áhrif að vera í þessu herbergi , sem var að hluta barnaherbergi , að hluta unglingaherbergi , að hluta herbergi manns á leið í herþjónustu um haustið , " sagði hún til marks um návígið við viðfangsefnið .
Áhersla á sátt við foreldra , aðstandendur og eftirlifendur Seierstad lagði mikið upp úr því að bókin væri skrifuð í sátt við sérstaklega foreldra og aðstandendur barnanna , sem féllu í Útey , og þá eftirlifendur sem hún ræddi við .
Hún leyfði þeim að lesa allt sem hún skrifaði um börnin þeirra , allt niður í lýsingar á hvernig Breivik tók þau af lífi , og lofaði að fjarlægja allt , sem ekki væri þeim að skapi .
" Ég lærði mína lexíu af Bóksalanum í Kabúl , " segir hún og hlær .
Bóksalinn leyfði henni að búa hjá fjölskyldu sinni og þegar bókin kom út fór hann í mál fyrir trúnaðarbrest , fannst hann hafa verið niðurlægður með þeirri innsýn , sem Seierstad veitti í fjölskyldulíf hans .
" Það er hluti af ástæðunni .
Það voru réttarhöld og ég get ekki leyft mér að ganga í gegnum slíkt aftur .
Það er eitt .
Annað er að okkur blaðamönnum leið oft eins og við værum óboðnir gestir , við fundum fyrir þessu í réttarhöldunum þar sem foreldrarnir voru viðstaddir .
Ég fékk martraðir um að foreldrar segðu eftir á að ég hefði traðkað á minningu barnsins þeirra .
" Í The New York Times er farið sérstaklega lofsamlegum orðum um vinnubrögð Seierstad og sagt að lýsing hennar á aðferðum sínum í eftirmála ætti að vera skyldulesning fyrir alla nemendur í blaðamennsku .
" Sennilega er ekki hægt að bera sig öðru vísi að þegar viðfangsefnið er svona mikil sorg og harmur , " segir hún .
" Á endanum dró enginn neitt til baka og ég held að meginástæðan hafi verið að foreldrarnir gátu dregið sitt til baka þegar þeir vildu .
Þetta veitti þeim líka öryggi , oft sögðu foreldrar mér eitthvað , sem þeir voru ekki vissir um að þeir vildu að færi í bókina , en vildu að ég heyrði .
Þeir voru örugglega opnari .
" Yrði erfiðara að skrifa bókina núna Seierstad segir að eftir að bókin fór í prentun hafi móðir Simonar hringt í sig og spurt hvort það væri of seint að taka viðtölin við sig til baka .
" Hún sagðist vera andvaka á kvöldin og velta fyrir sér hvað fólk myndi halda um sig að vera að tala svona um son sinn , " segir hún .
" Ég róaði hana niður og sagði henni hvað það sem hún hefði lagt til málanna hefði verið gott .
Þarna var of seint að breyta neinu .
Eftir að bókin kom út rigndi hins vegar yfir hana bréfum og lækum .
Allir reyndust mjög ánægðir með að hafa tekið þátt , það hafa þeir sagt mér , jafnvel drengurinn Viljar , sem lifði af og var mjög tvístígandi , sagðist glaður .
Hann vildi vera með til að halda á lofti minningu Simonar , vinar síns , en óttaðist að taka of mikið pláss frá þeim , sem létu lífið .
Hann sagðist líka vera ánægður með að ég skyldi skrifa bókina á þessum tíma vegna þess að nú gæti hann ekki talað svona lengur .
Þegar ég talaði við hann var hann enn í menntaskóla og mundi hvað þeim lá helst á hjarta .
Nú er hann kominn í háskóla og sagði að svo margt annað hefði gerst í lífi sínu , hann væri meira að segja farinn að tala öðru vísi .
Þarna var ákveðinn gluggi til að gera þetta , ekki strax á eftir meðan sárin voru enn opin , en einu og tveimur árum síðar á meðan þetta yfirskyggði enn allt annað .
Ég held að ef ég ætlaði að skrifa þessa bók núna yrði það miklu erfiðara .
" Seierstad óskaði eftir viðtali við Breivik , en fékk ekki .
Var það léttir þegar allt kom til alls ? " Sennilega – ég veit það ekki , " segir hún og bætir við : " Ég átt í raun aldrei von á að fá að hitta hann .
Þegar fólk spurði mig að hverju ég hefði ætlað að spyrja hann var erfitt að svara vegna þess að ég átti aldrei von á innst inni að hann segði já og settist því aldrei niður til að leggja niður fyrir mér spurningar .
Þegar ég síðan fékk bréf frá honum eftir ár nýttist það mér vegna þess að það staðfesti hvernig hann hugsar , hvernig hann er alltaf að reyna að semja um hluti .
Mér er líka minnisstætt að ein móðirin , móðir Anders Kristiansen , sagði við mig að hefði ég hitt hann hefði hún dregið sig til baka og það hefði verið synd því að bókin hefði goldið fyrir .
Foreldrar Anders eru úr hópi þeirra , sem eru bitrir , reiðir út í Noreg , reiðir út í lögregluna , en foreldrar Simonar og foreldrar Bano , sem var einnig skotin til bana í Útey , eru sáttfúsari , líta svo á að þetta hafi gerst og við engan sé að sakast nema Breivik .
Það hefði verið rangt að hafa aðeins þeirra viðbrögð því að ég er viss um að margir foreldrar eiga meira sameiginlegt með foreldrum Anders .
" " Ef hann langar í bókina getur hann keypt hana " Seierstad fékk tvö bréf frá Breivik áður en bókin kom út .
Eftir útgáfuna barst henni handskrifuð orðsending frá honum með einni setningu : " Gætir þú vinsamlegast sent mér bókina ? " " Útilokað , hugsaði ég , ef hann langar í bókina getur hann keypt hana , " segir hún .
" Svo fékk ég bréf frá lögfræðingnum hans þar sem ég var beðin um að vinsamlegast senda honum bókina .
Ég svaraði þessu ekki einu sinni og fékk þá annað bréf frá lögfræðingnum með sömu ósk .
Ég velti fyrir mér hvort það væri ekki dýrara fyrir lögfræðinginn að skrifa þessi bréf , en að fara og kaupa bókina , .
Þar var ég ekki að hugsa um minn hag því að höfundarlaun mín af henni fara í styrktarsjóð , sem heitir " En av os " .
Að endingu varð úr að útgefandinn setti eintak í umslag og sendi lögfræðingnum .
Ári síðar sendi Breivik hinum ýmsu sérfræðingum um öfgahyggju og nasisma bréf og bað þá um að rannsaka mál sitt .
Nokkrir þeirra svöruðu og þá fór hann að setja sín skilyrði .
Eitt skilyrðið var að nefna aldrei bókina Einn af okkur og nefna aldrei nafn mitt , Åsne Seierstad .
Þá mættu þeir koma .
Þá vissi ég að hann hafði lesið bókina og líkaði hún ekki .
" Varasöm þróun heimsmála Seierstad skrifaði grein , sem birtist meðal annars í Sunnudagsblaði Morgunblaðsins , eftir hryðjuverkin í París 13. nóvember 2015 þar sem hún fjallaði um öfgar Ríkis íslams og öfgar Breiviks þar sem aðeins er að finna svart og hvítt .
Niðurstaða hennar var sú að bæði öfl berðust gegn sama lífsstíl , sem hún kallaði gráa svæðið .
Svo virðist sem línur séu að færast til í Evrópu , flokkar sem áður voru á jaðrinum , njóta skyndilega fylgis .
Seierstad segir að ástæða sé til að hafa áhyggjur af þróuninni .
" Staðan í heiminum veldur mér miklum áhyggjum , " segir hún .
" Atburðir í Sýrlandi og Írak , ágreiningur Tyrkja og Rússa , samskiptin við Bandaríkin , staða Ríkis íslams , .
Hvernig við tökum á flóttamönnunum – við getum ekki veitt þeim öllum heimili , það er ekkert pláss í Evrópu .
Og hægri öfgahyggja mun fara vaxandi , ég kann ekki við að segja þetta er bara byrjunin , það hefur svo oft verið sagt áður , en hún er á uppleið .
Það kemur fram hjá lögreglu og fræðimenn segja það sama .
Í skólum í Ósló birtust í mánuðinum spjöld á veggjum með hægri öfgaboðskap .
Ég fór í skóla í gær og þar sagðist kennarinn vera með nemanda í bekknum sem styddi Breivik .
Strákurinn hafði ekki talað um það í tíma , en skrifað á netið og öryggislögreglan hafði séð það og látið skólann vita ..
Fólk játar hins vegar ekki stuðning við Breivik og skoðanir hans opinberlega í Noregi , frekar í löndunum kringum okkur .
" Vonaðist eftir að kalla fram byltingu Seierstad telur hins vegar ólíklegt að Breivik muni nokkurn tímann afla sér fylgis .
" Það er athyglisvert við Breivik og verður rökrétt við lestur bókarinnar : Hvernig ætti þessi maður nokkurn tímann að geta náð sér í fylgjendur .
Hann er undirmálsmáður þó að mér líki ekki það orð .
Hann reynir að fara út í heiminn og finna sér samastað og er alls staðar hafnað , meira að segja af öfgamönnum lengst til hægri .
Þegar bloggarinn Fjordman , sem Breivik dáði , var spurður hvers vegna hann hefði ekki virt hann svars var svarið : Af því að hann var svo leiðinlegur .
Það er eitthvað skrítið við hann , hann passaði ekki inn í félagslega .
Sagt var um hann að hann hefði lagt svo hart að sér að vera svalur að hann varð hallærislegur .
Jafnvel núna , eftir að hann gerði sig að fífli hvað eftir annað við réttarhöldin með því að nefna Evrópsku söngvakeppnina og sjónvarpsþáttinn Beðmál í borginni eða þegar hann hristir saman yfirlýsingar um kalífatið eða ríki múslima og örlög Evrópu við ómerkileg smáatriði um sjálfan sig höfðar hann ekki til neins .
Hann mun aldrei fá neinn til fylgis við sig .
Ég held að hann muni ekki hafa þau áhrif að einhverjir fari að apa eftir honum .
Það má búast við öfgum og að hræðilegir hlutir geti gerst , en ég held að það yrði ekki vegna Breiviks .
Innblásturinn gæti verið sá sami og fékk Breivik til að fremja sín voðaverk .
En hann er ekki kveikjan og ég held að hann sé mjög óánægður með það þar sem hann situr í sínum fangaklefa .
Hann vonaði hann yrði kveikjan að sellum , sem myndu starfa um alla Evrópu , fremja hryðjuverk og loks yrði hann leystur úr haldi .
Hann vonaðist eftir að leysa úr læðingi byltingu .
Hann er hluti af einhverju , sem er í deiglu í Evrópu , en hann er öfgakennd útgáfa af því .
" Vitlausar áherslur í Svíþjóð Seierstad segir að Svíþjóð sé dæmi um vandann .
" Þar hefur verið mikill vöxtur lengst til hægri , " segir hún .
" Svíar hafa líka tekið inn mikið af flóttamönnum án þess að taka í raun á málinu .
Þeir taka við fjölda flóttamanna í hlutum Stokkhólms og Malmö .
Um leið draga þeir úr starfsemi félagsmiðstöðva fyrir ungt fólk , draga úr þjónustu bókasafnanna .
Þeir draga úr öllu sem er ókeypis .
Eftir er afþreying , sem kostar peninga .
Þetta er máttlaus stefna .
Ef það á að taka á móti fólki þarf það að geta aðlagast , það þarf að vera velkomið , annars er enginn tilgangur .
" Hefur þá skortur á þrótti til að taka á málefnum innflytjenda skapað tómarúm þar sem öfgamenn hafa hreiðrað um sig ? " Ég held að við séum alltaf að horfast í augu við þessi mál , " segir hún .
" Ég ætti kannski ekki að ræða Svíþjóð í því samhengi þar sem ég er ekki sérfræðingur , en í Noregi hefur umræðan skipt mönnum í fylkingar og kannski vantar fleiri raddir á miðjuna , sem benda bæði á vandann vegna innflytjenda og vandann , sem við eigum í með okkur sjálf hvað varðar umburðarlyndi eða skort á umburðarlyndi .
Þess í stað erum við í tvennum herbúðum , til vinstri og hægri ef svo má segja .
" Snýr sér að öfgum íslams Seierstad hefur nú beint sjónum sínum að spegilmynd öfga Breiviks , róttækum íslamistum og aðdráttarafli þeirra .
" Ég hef verið að fylgjast með tveimur stúlkum , táningum , sem fóru frá Noregi til Sýrlands þegar þær voru sextán og nítján ára gamlar , " segir hún .
" Þær eru frá Sómalíu og uxu úr grasi í Noregi .
Þær ákváðu að yfirgefa Noreg þegar þær urðu táningar og taka þátt í að koma á kalífati .
Þar geri ég ráð fyrir að komast að ýmsu , hvernig það er fyrir Sómala að alast upp í Noregi og hvers vegna þær gengu Ríki íslams á hönd .
Ástæðan var ekki vegna þess að þær voru að flosna upp úr skóla , þeim gekk ágætlega .
Saga stúlkna , sem ganga til liðs við samtökin , er yfirleitt ólík sögu drengjanna .
Þeir eru oft dottnir út úr skóla , félagar í gengjum og komnir á sakaskrá .
Það er hins vegar yfirleitt allt í lagi með stúlkurnar .
Þessar systur voru góðir námsmenn og höfðu aðlagast vel .
Í þeirra tilfelli virðist einfaldlega hafa átt sér stað trúarleg róttæknivæðing .
Hún gerist skref fyrir skref þar til allt í einu er svo komið að ekki er lengur hægt að búa í þessu óhreina landi heiðingja , Noregi .
" Seierstad er þó ekki alveg laus við Breivik .
Í næsta mánuði hefjast réttarhöld í máli , sem Breivik höfðaði gegn norska ríkinu vegna aðstæðna sinna í fangelsinu sem hann líkir við " pyntingar " .
Hann heldur því fram að það stangist á við mannréttindasáttmála Evrópu að honum sé haldið í einangrun .
Þarna verða leidd fram sem vitni allir , sem hafa annast hann , allt frá fangavörðum og starfsmönnum fangelsisins til sálfræðinga og geðlækna .
Spurningin er hvort fangavist hans sé ómannúðleg og hvort hann eigi að vera í einangrun eða fá að hitta aðra fanga .
Málið er ekki svo einfalt .
Valdi Breivik öðrum föngum skaða yrði það áfall .
Þá er sú hætta að Breivik verði unnið tjón fái hann að vera í návígi við aðra fanga .
Ráðgert er að réttarhöldin hefjist 15. mars og standi til 19. mars .
Þau munu fara fram í fangelsinu og Seierstad verður viðstödd .
Hún hefur fengið það verkefni að skrifa um réttarhöldin í fjölmiðla .
Seierstad ræðir Einn af okkur Åsne Seierstad kemur fram á höfundakvöldi í Norræna húsinu þriðjudaginn 1. mars klukkan 19.30 .
Sigurður Ólafsson , verkefnastjóri bókmenntaverðlauna Norðurlandaráðs , stýrir umræðu sem fer fram á skandinavísku .
Höfundakvöldin hafa verið haldin fyrsta þriðjudagskvöld í mánuði síðan í haust og hafa sex höfundar komið fram nú þegar .
Ágústa Lúðvíksdóttir , bókasafnsfræðingur í Norræna húsinu , segir að hugmyndin hafi komið frá Mariu Riska og Mikkel Harder , forstjóri Norræna hússins , hafi tekið henni vel .
" Það var strax ákveðið að sinna öllum málsvæðum Norðurlandanna , gera konum og körlum jafn hátt undir höfði og sýna breiddina í norrænum bókmenntum í dag , ekki eingöngu í skáldsögum , heldur einnig fræðibókum , " segir hún .
Í fyrravor lá dagskrá fyrir að miklu leyti og í haust var látið til skarar skríða .
" Við vildum skapa góða stemningu , " segir hún .
" Það kostar ekkert inn á þessi kvöld og við vildum skapa huggulega og hlýlega umgjörð .
Við erum í mjög góðu samstarfi við Alto Bistro , veitingastaðinn í húsinu , sem Sveinn Kjartansson rekur , þannig að þau hafa veitingastaðinn opinn lengur á höfundakvöldunum .
Við bjóðum höfundinum að snæða með spyrlinum fyrir fundinn .
Í hléi eru síðan seldar veitingar frá Alto .
" Ágústa segir að mjög margir Íslendingar lesi norrænar bókmenntir .
Bæði komi fólk á kvöldin til að heyra lestur höfunda , sem það þekkir , og síðan hafa einnig nýir höfundar verið kynntir til leiks .
Ágústa segir að hún hafi notað höfundakvöldin til að fylgjast með því hvernig höfundar og gestir í sal ná saman .
" Hér hefur myndast einstök stemning á þessum kvöldum , " segir hún .
" Þau hafa verið allt frá því að vera mjög fámenn þegar desemberlægð varð þess næstum valdandi að höfundur kæmist ekki og svo höfum við haft troðfullan sal .
Breiddin er mikil .
" Seierstad var á óskalistanum hjá starfsfólkinu , sem skipuleggur höfundakvöldin .
Þau höfðu heyrt ávæning af að bók hennar væri í þýðingu og svo vill til að hún er að koma út þessa dagana hjá Máli og menningu í þýðingu Sveins H. Guðmarssonar .
" Það gat ekki hitt betur á , " segir Ágústa .
Á vígaslóðum Åsne Seierstad fæddist 10. febrúar árið 1970 í Ósló .
Hún nam rússnesku , spænsku og hugmyndafræði við Óslóarháskóla .
1993 varð hún fréttaritari í Rússlandi og hefur síðan komið víða við og sent fréttir frá átakasvæðum .
Fyrsta bók hennar kom út árið 2000 undir heitinu Með bakið gegn heiminum , Myndir frá Serbíu .
Næsta bók hennar , Bóksalinn í Kabúl , kom út 2002 og var mánuðum saman á metsölulista The New York Times .
Málaferli spruttu af bókinni og hafði Seierstad að endingu betur .
Næst var för Seierstad heitið til Íraks .
2003 kom út bókin 101 dagur í Bagdad , Frásögn af ferðalagi .
2007 kom út bókin Englarnir frá Grosní , Munaðarleysingjar úr gleymdu stríði .
Seierstad hafði verið á þessum slóðum um miðjan tíunda áratuginn og sneri aftur 12 árum síðar .
Einn af okkur kom út í Noregi 2013 , var gefin út á ensku í fyrra og kemur nú út á íslensku í þýðingu Sveins H. Guðmarssonar .
Bóksalinn í Kabúl og 101 dagur í Bagdad hafa einnig komið út á íslensku .
Erna Árnadóttir þýddir þær .
