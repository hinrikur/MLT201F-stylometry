Nú á dögum er vinsælt að tala um val .
Við höfum víst alltaf val um hitt og þetta .
Val um viðhorf til lífsins , val um það hvort glasið er hálftómt eða hálffullt og annað í þeim dúr .
En svo kemur stundum að því að við stöndum frammi fyrir einhverju sem við höfum ekkert val um .
Við höfum til dæmis ekki val um það hvort við skiptum við banka eða ekki .
Við getum reyndar valið okkur banka , og höfum þar úr heilum þremur að velja , en launin okkar skulu leggjast inn á banka og um það höfum við ekkert val .
Við höfum heldur ekki val um það hvort bankinn okkar greiðir toppunum tugi milljóna í bónusgreiðslur .
En við getum látið í okkur heyra og sagt , eins og ég ætla að segja hér : þetta er bara ekki í lagi .
Þarf eitthvað að segja meira ? Það er bara ekki í lagi að fjármálaforkólfar dragi fé út úr bönkunum til að nota í bónusgreiðslur toppanna ofan á himinhá laun .
Það er engin ástæða til að flækja það eða orða á einhvern mildari hátt .
En við skulum þó ekki efast um að á næstu vikum og mánuðum munum við sjá blaðagreinar og viðtöl þar sem talað er um að svona sé þetta nú " erlendis " , eins og það eigi að útskýra málið .
Og svo eru notuð löng og flókin fjármálaorð til að við missum áhugann á lestrinum og förum að hugsa um eitthvað annað .
Þá verðum við að muna að við megum nota okkar eigin orð , líka um fjármálakerfið .
Orðfærið þarf ekki að vera flúrað og þarf ekki að koma innan úr kerfinu .
Það má bara alveg segja það og skrifa að það er ekkert eðlilegt við það að margmilljóna króna mánaðarlaun í fjármálakerfinu séu bara einhvers konar " lágmarkslaun " sem topparnir fái fyrir að vinna bara vinnuna sína og klúðra ekkert mjög miklu .
Síðan fái þeir tugmilljónir ofan á ef þeir nái að vinna vinnuna sína aðeins betur .
Þetta er ekki í lagi og við höfum val um að finnast þetta ekki vera í lagi .
" Skelli mér í bankann , enga bakþanka .
Nú verð ég með og ég ætla að taka allan pakkann , " söng Steindi Jr .
í Skaupinu í laginu Allir með .
En það þurfa ekki allir að vera með .
Við höfum val um það hvort við erum með í að byggja hér upp fjármálakerfi með sama hugsanahætti og fyrir hrun eða hvort við hlustum á viðvörunarbjöllurnar sem óma í höfðum okkar margra núna við fréttir af bankabónusum og tugmilljarðahagnaði og hljóma einfaldlega svona : bíddu , vorum við ekki búin að ræða þetta ? 