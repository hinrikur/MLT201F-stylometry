Heilbrigðiskerfið er í fréttum nánast hvern einasta dag núorðið og á föstudag höfðu tæp 57 þúsund manns skráð nafn sitt á undirskriftalistann á vefnum endurreisn.is .
Eflaust greinir þessa 57 þúsund manns að einhverju leyti á um það hvar áherslurnar í endurreisn heilbrigðiskerfisins eigi að liggja .
En í stórum dráttum er þó verið að tala um sömu hlutina .
Skilaboðin eru nokkuð skýr – það þarf meira fé til að standa undir því kerfi sem einhugur virðist ríkja um að eigi að bjóða upp á hér á landi .
Við erum flest nokkurn veginn sammála um að hér á Íslandi eigi að bjóðast heilbrigðisþjónusta í hæsta gæðaflokki .
Við viljum ekki að sjúklingar þurfi að liggja á göngum sjúkrahúsa af því þar er ekki pláss .
Það á bara að vera pláss .
Við viljum öflugri heilsugæslu og aukna þjónustu úti á landi .
Og við viljum ekki að mikið veikt fólk þurfi að vera frá vinnu af því biðlisti eftir nauðsynlegri aðgerð er svo langur .
Þá á að grípa til aðgerða til að stytta listann .
Og já , fæðandi konur eiga ekki að þurfa að ferðast langan veg til að koma börnum sínum í heiminn .
En hér er auðvitað stiklað á stóru , og reyndar eru þetta bara svona grunnatriði sem á ekki einu sinni að þurfa að ræða í velferðarþjóðfélagi .
En það virðist samt þurfa því peningarnir eru ekki til – eða fara í annað .
En svo má líka horfa á heilbrigðiskerfið frá öðru sjónarhorni .
Önnur hlið á þessum sama peningi er sú sem hefur með þörfina fyrir þjónustu að gera .
Það er nefnilega alveg til í dæminu að kerfið sjálft , ekki heilbrigðiskerfið heldur " kerfið " í merkingunni löggjafinn og stofnanir ríkisins , hreinlega framleiði sjúklinga .
Ein hugmynd að slíkri framleiðslu sem löggjafinn veltir nú vöngum yfir er frumvarp um áfengi í búðir .
Allir útreikningar á aukinni neyslu sem sýnt hefur verið fram á að þessi breyting myndi hafa í för með sér segja okkur að meira aðgengi að áfengi mun sannarlega auka álag á heilbrigðiskerfið og þar með þörfina fyrir fé .
Samt á þetta að heita frelsi .
Einhvern veginn kemur orðið ófrelsi miklu frekar upp í hugann .
Það skýtur ansi skökku við að vera með fjársvelt heilbrigðiskerfi en velta því svo í alvörunni fyrir sér að setja lög sem vitað er fyrirfram að auka enn frekar á vandann .
Má ég þá frekar biðja um að löggjafinn leysi úr brýnum og bráðum vanda heilbrigðiskerfisins og bæti úr ófrelsi þeirra sjúklinga sem þegar þurfa á þjónustu að halda .
Lög um styttri biðlista , aukna fæðingarþjónustu og bætta heilsugæslu væru til dæmis efni í ágætis óskalög sjúklinga .
