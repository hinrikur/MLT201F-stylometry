Á fáeinum árum höfum við öll breyst í allsherjar kröfugerðarhóp , sem á allt , stórt og smátt , inni hjá þjóðinni sem heild .
Það breytir engu þótt ekki sé heil brú í þessari hugsun .
Helst vilja menn hafa allan þennan rétt bútasaumaðan í stjórnarskrá , með ótal ákvæði sem staðfesti í útbelgdum textum að þjóðin eigi margvísleg réttindi inni hjá sjálfri sér .
Kína hefur lengi verið fjölmennasta ríki veraldar .
En síðustu aldirnar hefur þessi mikli mannfjöldi , oft að stórum hluta undir einum fána , ekki skotið öðrum ríkjum skelk í bringu .
Þvert á móti gátu fámenn ríki í órafjarlægð , en með myndarlegan flota , gert sig heimakomin þar .
Kína og Rússland og litið nær Kína Maos var einræðisríki en látið var sem það lyti stjórn alþýðunnar .
Ekki var það í fyrsta sinn sem Kína bjó við einræði .
Sú stjórnskipan , í einni eða annarri mynd , var viðtekin regla .
Sama mátti segja um Sovétríkin og Rússland keisaranna .
Nú hnussa menn yfir því að Rússland kalli sig lýðræðisríki á meðan Pútín haldi fast um alla tauma .
Hið lausbeislaða lýðræði , fyrst undir hinum litríka Jeltsín og svo í hendi andstöðu hans Pútíns , er sjaldgæft brot í sögu Stór-Rússlands , því lýðræðið á sinn þátt í stjórnskipuninni , þótt nokkuð vanti upp á .
Það á við um aðra .
Hið mikla vald sem safnast hefur í Brussel , þar sem leiðtogar aðildarríkja án samþykkis sinna þjóðþinga taka úrvinda af svefnleysi ákvarðanir sem þeir sjálfir kalla stórkostlegar umbreytingar .
" Kröfurnar " sem Cameron setti fram og útvatnaði síðan áður en hann viðraði þær framan í ESB voru ekki samþykktar í ríkisstjórn Breta , né í breska þinginu eða ræddar í þjóðfélaginu .
Leiðtogar hinna ríkjanna báru það aldrei undir sín þjóðþing hvaða afstöðu þeir ættu að taka í Brussel og munu ekki bera það sem sagt er að hafi verið samþykkt undir lýðræðislega yfirvaldið í höfuðborgunum .
Þó segir Cameron , án þess að skammast sín , að gerðar hafi verið breytingar sem þýði að Evrópusambandið sé allt annað á eftir ! Mikið þarfaþing Evrópusambandsþingið er auðvitað sem viðurkennd gervistofnun .
Því er ætlað óverulegt hlutverk og er skipað fulltrúum kosnum í kosningum sem sáralítil þátttaka er í .
Það þykir gott ef næst að fá þriðjung kjósenda á kjörstað og þeir sem fá mest í slíkum kosningum þykjast góðir fái þeir 30% af þessum 20-30 prósentum sem enn mæta á kjörstað , en fer fækkandi .
Þeir sem best gera eru því með 6-9% af kjósendum á bak við sig .
Alkunna er að varla nokkur maður veit hver er fulltrúi hans á ESB-þinginu .
Það eina sem menn vita er að einhver hefur verið sendur í þeirra nafni sem fulltrúi á jötu allra jatna , sem fóðruð er að innan með launum , dagpeningum og sporslum sem myndu fá alvöru þingmenn til að slefa .
Á Íslandi hafa menn hætt að líta á Alþingi sem löggjafarstofnun .
Innanbúðarmenn krefjast þess að litið sé á Alþingi sem " fjölskylduvænan vinnustað " og því sé bannað að halda þingfund beri hann upp á vetrarfrídaga í skólum .
Þing ESB hefur náð lengra , því þar er almennt litið svo á að það takmarki mætingarskyldu séu einhverjir af hundruðum golfvalla í nágrenninu enn opnir .
Það er ótrúlegt að nokkur maður geti mælt bót stjórnmálalegri úrkynjun af þessu tagi .
Forsendubrestur Seinustu skoðanakannanir í Rússlandi sýna að Pútín forseti hafi enn 80 prósenta stuðning landa sinna á meðan að kollegi Obama þykist góður mælist hann með helming slíks fylgis .
Efnahagsþvinganir ESB og Obama gegn Rússum eru misheppnaðar .
Ástæðan er sú að skilyrði allra viðskiptaþvingana vantaði frá byrjun .
Markmið þeirra .
Látið var eins og að markmið væri að knýja Rússa til að skila Krímskaga .
Nú eru menn að reyna að kjafta sig frá þeirri kvöð og segja að viðskiptaþvinganir miðist við vopnahlésskilmála í Minsk .
Um þá hafði enginn heyrt áður en vaðið var út í kelduna .
Er líklegt að það myndi duga til að knýja Bandaríkjamenn til að skila Frelsisstyttunni aftur til Frakka að hóta því að ella yrði fáeinum bandarískum aðstoðarráðherrum bannað að ferðast til Evrópu allt þar til átakið " styttan heim " væri fullkomnað .
Og það jafnvel þótt Ísland yrði með stærri hlut í þeirri baráttu en allir hinir og myndi eyðileggja allan fiskmarkað vestra og setja Icelandair á hausinn að auki , í þágu góðs málefnis ? Kominn á lappir Lengi var litið á Kína kommúnismans sem risa á brauðfótum .
Fjölmennið væri ríkinu fremur byrði en akkur .
En myndin hefur breyst .
Richard Nixon forseti var startarinn sem sneri hinni miklu vél fyrstu hringina .
Snúningurinn var hægur lengi , en slátturinn er nú orðinn þungur .
Kína breyttist smám saman í stórveldi , þá í herveldi og er loks verðandi risaveldi .
Aðeins innlend kollsteypa getur hægt á þeirri þróun .
Nú er spurt hvernig þessu alræðisríki kommúnista tókst að ná svo sterkri stöðu .
Það átti ekki að vera hægt .
Spurningin er löskuð .
Því að Kína er ekki lengur nema að hluta til kommúnískt alræðisríki .
Það var stórbrotinn valdamaður sem breytti því .
Sá tók eftir því hvernig Sovétríkin lyppuðust niður undan eigin þunga .
Hann sá þau tapa Kalda stríðinu .
Ekki hernaðarlega , þau höfðu verið sigruð efnahagslega .
Þessi maður var Deng Xiaoping .
Um tíma virtust öll valdaspil Kína nokkuð óvænt safnast á hans hendi .
Hann réði úrslitum allra stærstu mála í nærri 15 ár .
Hefðbundið er að leiðtogi Kína hafi einhvern af mikilvægustu titlunum við sitt nafn .
Formaður ( aðalritari ) kommúnistaflokksins , forseti Kína eða forsætisráðherra .
Deng Xiaoping hafði engan slíkan titil .
Virðulegasti titill hans var Forseti kínverska bridssambandsins .
En Deng var í orði og verki viðurkenndur sem " leiðtoginn sem átti lokaorðið " .
Það flæktist fyrir kínverskum forystumönnum , hvort það gengi gagnvart kennisetningum kommúnisma að opna sæmilegar glufur fyrir frjálsan markað .
Þetta var úrslitaspurning .
Henni gat því aðeins Deng svarað .
Sagan segir að svar hans hafi verið endastöð allra einfaldana .
Niðurstaða Dengs hafi verið þessi : Það skiptir ekki máli hvort kötturinn er grár eða svartur .
Það sem skiptir máli er að kötturinn veiði mýs .
Á þessu svari er byggt að Kína varð að efnahagslegu veldi og er í eðlilegu framhaldi af því orðið að hernaðarlegu stórveldi , sem hættulegt er að gefa ekki gaum .
Nú má vera að með þessari kattarmynd sé ekki öll sagan sögð en við látum hana duga .
En úrskurðir Dengs þegar mikið lá við voru ekki allir eins sæluríkir og kattarmal .
Slökun á kló valdsins og opnun fyrir fjárhagslegt svigrúm einstaklinga tók að kalla á meira , eins og búast mátti við , því mannlegt eðli er samt við sig .
Hin hliðin Um miðjan apríl 1989 tók ungt fólk að safnast fyrir á Tiananmen-torginu í Peking , Torgi hins himneska friðar .
Tæpum 40 árum fyrr hafði Mao lýst yfir stofnun Kína kommúnismans á þessu torgi og grafhýsi hans stendur við það .
Forystumenn kommúnistaflokksins fipuðust .
Þeir vissu ekki hvernig ætti að bregðast við stækkandi hópi á torginu sem að auki hafði fengið alheims athygli .
Margvíslegum kröfum í frelsisátt var fleytt og eftirmynd gerð af Frelsisstyttunni í New York .
Hik forystumanna og afskiptaleysi ýtti undir vongleði og bjartsýni .
Þegar þetta ástand hafði varað vel á annan mánuð sást löng lest svartra glæsivagna í lögreglufylgd silast í átt að heimili Deng Xiaoping .
Órólegir formlegir valdhafar báru upp erindi sitt .
Sagt er að Deng hafi þagað um stund en svo sagt ( efnislega ) : Á stórum stundum hræðumst við ekki blóð .
Fáeinum dögum síðar stefndu skriðdrekarnir inn á torgið .
Enginn veit með vissu hversu margir fórust en getgátur eru um að ekki færri en 7.000 hafi fallið í val vona sinna á torginu , sem kennt er við himneskan frið .
Umheimurinn var sem þrumu lostinn .
En hann jafnaði sig með tímanum og í réttu hlutfalli við þau viðskiptatækifæri sem opnuðust .
Eftir það hefur Kína haldið sínu striki og byggir á tveimur kerfum sem löngum var talið að færu jafn vel saman og olía og vatn .
Kerfin eru aðskilin á samsíða brautum .
Margir hafa efast um að þess háttar skipan fái staðist til lengdar .
Ekki verður séð að valdi kommúnistaflokksins sé ógnað .
Hann fer fjölmennur og sterkur eftir sinni braut og vitað er að miskunnarleysi hans er engin takmörk sett , sé honum ögrað úr hófi fram .
Það er lærdómurinn af atburðunum á Torgi hins himneska friðar .
Ekki er frítt við að ýmsir vel staðsettir á flokksbrautinni hafi notið góðs af því sem gerist á samsíða brautinni og auðgast vel .
Öðru hvoru er stofnað til spillingarréttarhalda , sem gerð eru góð skil í fjölmiðlum , sem allir eru á hendi ríkisins .
Einstök tímamót Og hin brautin er einnig að gera það gott .
Í þessari viku barst tilkynning sem aðeins snarbrjálaðir menn hefðu getað spáð fyrir um .
Þar sagði frá því í hvaða borg heimsins flestir milljarðamæringar byggju .
Þá var ekki átt við milljarðamæringa mælt í íslenskum krónum .
Viðmiðunin var í dollurum og lágmarkið 130 milljarðar króna til að komast á blað .
Nú hafði Peking , höfuðborg Alþýðulýðveldisins , náð að velta New York úr sessi .
100 slíkir milljarðamæringar búa nú í Peking en aðeins 95 í háborg kapítalsins , New York .
Iðulega berast fréttir um það að hinir eða þessir hafi snúið sér við í gröf sinni þegar þeim bárust þangað ótrúleg tíðindi .
Nú vill svo til að þrír jöfrar mannkynssögunnar eru ekki jarðaðir heldur hvíla í lofttæmdum glerkistum og milljónir manna skoða þá árlega .
Þetta eru Lenín , sem á dvalarmetið í glerkistu , Ho Chi Minh og Mao .
Hefði einhver þeirra þriggja snúið sér við í sýningarkistunni við þessi tíðindi hefði það naumast farið fram hjá neinum .
En það gæti verið full ástæða til að fara með stækkunargler yfir andlit þessara goða kommúnismans og kanna hvort gömul hrukka hafi tekið sig upp eða brosvipra á vör .
Áhrif eftirlætis ? Eitt hundrað milljarðamæringar í Peking sýnir glöggt hvað sveigjanleiki og aðlögunarhæfileikar manneskjunnar eru stórbrotnir .
Á Íslandi lifir enn fólk sem minnist þess tíma þegar fátt var að hafa fyrir allan fjöldann .
Flest hefur breyst til batnaðar .
En kannski ekki allt .
Á fáeinum árum höfum við öll breyst í allsherjar kröfugerðarhóp , sem á allt , stórt og smátt , inni hjá þjóðinni sem heild .
Það breytir engu þótt ekki sé heil brú í þessari hugsun .
Helst vilja menn hafa allan þennan rétt bútasaumaðan í stjórnarskrá , með ótal ákvæði sem staðfesti í útbelgdum textum að þjóðin eigi margvísleg réttindi inni hjá sjálfri sér .
Að vísu er ekkert sagt um það í stjórnarskrám af þessu tagi , sem breytt hefur verið úr lagaumgjörð í óskalista , hvernig eigi að bregðast við sé óskalistanum ekki sinnt .
Nú vill svo til að stjórnarskrá af þessu tagi liggur á lausu .
Hún gilti í gömlu Sovétríkjunum og þau eru ekki bara hætt að nota hana , heldur er hún eins og ný og algjörlega óbrúkuð .
Hún var langorð og lofaði öllu .
Ekkert vantaði upp á réttlætið og rétt hvers og eins .
Gamla lýðveldisstjórnarskráin , sem umboðslaust stjórnlagaráð , sem ullaði á Hæstarétt landsins , vildi á bak og burt , var vissulega eins og hjóm eitt hjá þeirri sovésku .
En hvor þeirra skyldi hafa haft gagnlegri áhrif ? 