Við hverju má búast á Sónar á laugardagskvöldið ? Ég held að fólk megi ekki búast við neinu öðru en svita og látum , ég ætla a.m.k. að skilja lopapeysuna eftir úti í bíl .
Það verða gríðarlega mörg flott bönd og plötusnúðar að spila þetta kvöld .
Ég geri ráð fyrir því að ég verði á hlýrabolnum á Sónar Pub klukkan 20.30 með Hörpuna nötrandi á alla kanta .
Hvaða þýðingu hefur það að taka þátt í svona stórri hátíð sem Sónar er ? Það getur bara haft mjög mikla þýðingu fyrir hljómsveitir og plötusnúða að koma fram á stórum hátíðum .
Þessar hátíðir hafa náttúrlega sinn standard og þótt ekki væri annað þá er þetta auglýsing og ákveðin viðurkenning .
Eru einhverjir tónlistarmenn sem þú mælir sérstaklega með á laugardagskvöldinu ? Ég mæli bara með því að fólk mæti snemma .
AV AV AV byrjar klukkan 19.30 , ég ætla líka að tékka á Karó áður en ég spila sjálf .
Svo er ég mjög spennt að sjá Annie Mac , Boys Noize , Rødhåd och TM 404 .
Hvað er skemmtilegast við það að vera plötusnúður ? Það skemmtilegasta er einfaldlega að spila gott gigg , ég er alltaf glöð ef ég fer sveitt heim .
Annars er bara flest glæsilegt við þetta starf nema næturvinnan .
Hvernig tónlist spilar þú aðallega ? Ég spila aðallega deep house , techno eða electro .
Það fer samt algjörlega eftir því hvað ég er að gera , hvar ég er að spila og hvernig mér líður .
Ég hef líka spilað píanókonsert á skemmtistað og fundist það geðveikt ! Hvað er svo í vændum hjá þér ? Næsta gigg á Íslandi verður laugardaginn 21. maí á Kaffibarnum .
Þá mun ég spila með Alfons X , KGB og Margeiri .
Núna er ég á landinu fyrir Sónar en ég er að læra kynjafræði við Uppsala-háskóla , þannig að ég flýg aftur út um leið og hátíðin er búin .
