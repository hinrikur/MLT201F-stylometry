Ný tækni er nú til staðar sem frystir burt óæskilega fitu .
Dr. Bolli Bjarnason , húð- og kynsjúkdómalæknir hjá Útlitslækningu , segir að kælifitueyðing sé viðurkennd í læknasamfélaginu en hann er eini læknirinn á Íslandi sem beitir henni .
Bolla finnst óeðlilegt að aðgerðin sé framkvæmd utan lækningasviðs .
Ásdís Ásgeirsdóttir asdis@mbl.is Flestum er annt um útlitið og þótt við þráum ekkert endilega að líta út eins og ofurfyrirsætur er ýmislegt sem við værum til í að laga .
Það bungar út hér og þar og stundum er erfitt að ná af sér fitu sem virðist svo föst að hún bifast ekki þrátt fyrir líkamsrækt og hollar matarvenjur .
Margar aðferðir hafa verið reyndar í gegnum aldirnar til að verða grennri eða sýnast grennri .
Fitusog er aðgerð þar sem fitan er soguð í burtu en því fylgir svæfing og viss áhætta .
Nú er komin ný tækni þar sem fitufrumum er eytt á náttúrulegan hátt og er aðgerðin hættulítil og árangurinn varanlegur .
Fitufrumur eyðast í kulda Hjá Útlitslækningu starfar dr. Bolli Bjarnason , húð- og kynsjúkdómalæknir , en hann notar aðferð sem heitir kælifitueyðing en hún er viðurkennd í læknasamfélaginu .
Kælifitueyðing , stundum kölluð fitufrysting , byggist á kælingu fitufrumna niður í -5°C til +5°C en fitufrumurnar þola illa þetta hitastig og eru álitnar eyðast á náttúrulegan hátt .
Upphaf rannsókna með kælifitueyðingu má rekja til húðlæknanna Dieters Manstein og R. Rox Anderson í Harvard Medical School í Boston í Bandaríkjunum .
" Ég hitti þá báða á læknanámskeiði í Harvard fyrir nokkrum árum en þá fóru þeir nákvæmlega í gegnum þessa tækni sem beitt er víða í lýtahúðlækningum í heiminum .
Ég hóf síðan þessa meðferð fyrir um 2-3 árum á Íslandi , " segir Bolli .
Hann segir að hægt sé að beita kælifitueyðingu hvar sem er á líkamanum fyrir utan í andliti .
" Mér finnst hún koma að mestu gagni gegn fitufellingum , sérlega á kvið , mjöðmum og lærum sem hafa tilhneigingu til að haldast þrátt fyrir kjörþyngd .
Markmið meðferðanna er ekki að grennast heldur að minnka eða eyða fellingunum og endurmóta þannig líkamslínurnar .
Ég beiti öðrum aðferðum sem mér finnst gagnast betur sé ekki um fellingar að ræða og einnig gegn appelsínuhúð , " segir hann .
Sársaukalaus meðferð Bolli framkvæmir aðgerðina með sérstökum frostverndandi himnum sem er komið fyrir á húðinni yfir þeim fitufellingum sem á að meðhöndla .
Þar næst eru meðferðarhausar settir yfir fellingarnar og létt sog sett á sem sýgur fellingarnar þétt inn í hausana .
Í hausunum eru kæliplötur sem kæla húðina á meðan himnurnar vinna gegn því húðin sjálf frjósi .
Yfirleitt eru tvö svæði meðhöndluð samtímis og tekur meðferðin um klukkustund í hvert skipti .
Meðferðin veldur kuldatilfinningu þegar kælingin hefst sem hverfur síðan vegna deyfandi áhrifa kuldans .
Hún er sársaukalaus og hægt er að fara samdægurs til vinnu .
Bolli segir að árangurinn sé ekki sýnilegur strax en kemur hægt og rólega á 4-6 mánuðum .
" Stundum þarf að koma í nokkur skipti en það er metið í hverju og einu tilfelli og er árangurinn endanlegur eða mjög varanlegur , " segir hann .
Rannsóknir staðfesta að kælifitueyðing virkar vel að sögn Bolla .
" Rannsókn byggð á ómun sýndi að 25,5% af fitunni höfðu horfið 6 mánuðum eftir meðferð .
Það er með þessa meðferð sem margar aðrar að fólk svarar mismunandi vel , sumir mjög vel og aðrir minna eða ekkert .
" Ekki allir hæfir Bolli metur hvern einstakling fyrir meðferð til að tryggja fyllsta öryggi .
" Ég met alla læknisfræðilega fyrir mögulegar meðferðir .
Markmiðið er ekki eingöngu að tryggja að fólk sé í réttu meðferðinni til að ná eins góðum árangri og hægt er heldur einnig til að auka öryggi fólks með því að fara í gegnum sjúkra- og heilsufarssögu , framkvæma læknisfræðilega skoðun og kanna með frábendingar fyrir meðferðinni , " segir Bolli en ýmsar læknisfræðilegar ástæður geta verið fyrir því að meðferðinni sé ekki beitt .
Hann nefnir sem dæmi of háan eða of lágan blóðþrýsting , blóðþynningu , óléttu , ör á meðferðarstað , sýkingar , lyfjameðferðir , viðkvæma húð , ýmsa húðsjúkdóma , æxli og kviðslit .
Hann segir aukaverkanir fáar ef búnaði er beitt sérstaklega fyrir hvert tilfelli og að ástand húðarinnar í fellingunum sé metið gaumgæfilega meðan á kælingu stendur .
Læknir nauðsynlegur " Reynsla skiptir miklu máli og nauðsynlegt að til taks sé læknir sem þekkir mögulegar aukaverkanir og kann að bregðast við þeim því sumar krefjast skyndimeðferðar eða ávísunar lyfja , " segir Bolli .
Meðal mögulegra aukaverkana eru dofi , stingir , nálardofi , togtilfinning , herpingstilfinning , kláði og verkir en þessir verkir standa stutt yfir .
" Versta aukaverkunin finnst mér vera kal sem jafngildir 2° bruna .
Kal getur orðið sé ekki nægjanleg reynsla til staðar til að meta ástand húðarinnar meðan á meðferð stendur , sérstaklega varðandi kuldastig .
Með nærgætni hef ég blessunarlega verið laus við aukaverkanir .
Ég hef hins vegar fengið til mín fólk með aukaverkanir eftir kælifitueyðingu sem framkvæmd hefur verið utan lækningasviðs , " segir Bolli .
" Í Bandaríkjunum banna fylkislög sölu búnaðar til kælifitueyðingar til annarra en lækna .
Í Danmörku er almennum læknum ekki heimiluð fitueyðing heldur krefst hún sérfræðimenntunar í húð- og kynsjúkdómum eða lýtaskurðlækningum , " segir Bolli að lokum .
