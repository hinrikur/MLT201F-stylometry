Síðastliðinn föstudag tilkynnti breska tískuhúsið Burberry breytingar á háttum hússins .
Burberry mun nú sameina herra- og dömulínur sínar í tvær árlegar sýningar , sem áður voru fjórar .
Sömuleiðis mun húsið bjóða upp á sölu fatnaðarins sem sýndur er á tískuvikunni í verslunum og á internetinu strax eftir að tískusýningunni lýkur .
Breytingarnar munu eiga sér stað í september næstkomandi .
Þá mun húsið eingöngu sýna línur sínar í september og febrúar hér eftir .
Tískuhúsin Versus Versace og Thakoon hafa einnig verið að vinna með svipaða viðskiptahugmynd , það er að segja selja línur sínar um leið og tískusýningunni lýkur .
Listrænn stjórnandi Burberry , Christopher Bailey sendi frá sér tilkynningu í vikunni þar sem hann sagði meðal annars að sýningar tískuhússins hefðu verið að þróast mikið undanfarið .
" Frá beinni útsendingu á netinu í að panta beint af sýningarpallinum í beina útsendingu á herferðum á samfélagsmiðlum er þetta næsta skref í skapandi ferli sem mun bara halda áfram að þróast , " útkýrði Bailey .
Burberry hefur verið framarlega þegar kemur að því nýta sér nýja tækni og þróun .
Vörumerkið hefur lagt áherslu á að auka stafræna markaðssetningu með herferðum bæði á Instagram og Snapchat , ásamt því að stofna rás á Apple Music .
Tískuhúsið mun því fylgja vaxandi lista hönnuða sem fara sínar eigin leiðir og forðast því hið hefðbundna form tískuviknanna .
Það verður því forvitnilegt að fylgjast með hvernig málin þróast hjá einu stærsta tískuhúsi Bretlands í febrúar og einnig að sjá hvaða hönnuðir gætu fylgt fordæmi Burberry í kjölfarið .
