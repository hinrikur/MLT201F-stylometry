Stofnun vefsíðunnar Airbnb er hluti af því sem nefnt hefur verið deilihagkerfið .
Með því að deila íbúðum okkar gegnum vefsíðu til ferðamanna hluta úr ári getur húsnæðið verið í notkun þótt við séum ekki þar .
Þetta er í raun afar skynsamleg nýting fjármuna .
Flest þurfum við að hafa talsvert fyrir því að koma þaki yfir höfuðið og greiðum stóran hluta tekna til að borga af og halda við því húsnæði sem við búum í .
Þegar við förum að heiman er þvi ekki nema sjálfsagt mál að aðrir nýti húsnæðið , og við fáum smávegis aura í aðra hönd til að standa straum af vöxtum , hækkandi fasteignagjöldum og svo framvegis .
Airbnb hefur verið til umfjöllunar í mörgum borgum um heim allan og víða hafa verið settar sérstakar reglur , eins og stendur til að gera hér , um hve lengi má leigja eigin íbúð út í skammtímaleigu .
Samkvæmt frumvarpsdrögum sem fram eru komin og eru nú í nefndaryfirferð er gert ráð fyrir að leigja megi íbúð sína út til ferðamanna í hámark 90 daga á ári .
Hefðbundin hótel og forkólfar í ferðabransanum hafa löngum haft horn í síðu þessa leiguforms enda telja þau að það taki frá þeim kúnna .
En fyrir því er þó ekki endilega fótur .
Í rannsókn sem unnin var við Boston-háskóla á hegðun Airbnb-ferðalanga kom fram að um 40% þeirra hefðu aldrei farið í ferðina nema einmitt vegna þessa gistimöguleika .
Þessi angi af deilihagkerfinu virðist einfaldlega stækka kökuna fyrir alla frekar en að stela bara sneiðum af hótelgistingu .
Þá hefur sýnt sig að á þeim svæðum þar sem framboð Airbnb-gistingar er mikið hefur hótelverð lækkað .
Samkeppni á þessu sviði í formi fjölbreyttra gistimöguleika virðist því jákvæð fyrir neytendur .
Á sama tíma og greiningardeild Arion banka telur ástæðu til að staldra við uppbyggingu hótela og gistiheimila í ljósi þess að markaðurinn gæti mettast fetta Samtök ferðaþjónustunnar fingur út í 90 daga regluna .
Samtökin telja það of langan tíma sem íbúðaeigendur her á landi fá að leigja ibúðir sínar til ferðalanga í samkeppni við hótel og gistiheimili .
Þessar áhyggjur eru óþarfar því auknar vinsældir gistingar í heimahúsum eru langt frá því að vera slæmar fréttir fyrir ferðabransann í heild .
Möguleg offjárfesting í hóteluppbyggingu ætti miklu frekar að vera efni í áhyggjur hjá ferðaforkólfum heldur en hugguleg heimagisting sem laðar að sér nýja gesti sem annars hefðu ekki heimsótt landið .
Nú og ef öll óbyggðu hótelin okkar lenda í vandræðum með að leigja herbergin sín , þá geta þau líka alltaf auglýst – á Airbnb .
