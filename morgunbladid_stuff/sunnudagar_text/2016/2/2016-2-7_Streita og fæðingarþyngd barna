Rannsóknir sýna að streita móður á meðgöngu hefur áhrif á heilsu nýbura .
Í Bandaríkjunum var gerð rannsókn á fæðingarþyngd barna mæðra sem höfðu verið í grennd við tvíburaturnana þegar þeir féllu .
Í ljós kom að þær konur sem voru óléttar í grennd við hryðjuverkin eignuðust að meðaltali léttari börn eða gengu skemur með börnin sín miðað við konur staddar annars staðar í New York á sama tíma .
Einnig hafa rannsóknir sýnt að konur sem lenda í áfalli á meðgöngu , eins og að missa ástvin , eignast frekar létt börn eða fæða börn sín fyrir tímann .
Á heilsanokkar.is er grein eftir Védísi H. Eiríksdóttur , doktorsnema og matvæla- og lýðheilsufræðing .
Hún birti niðurstöður rannsóknar árið 2013 þar sem hún hafði rannsakað hvort efnahagshrunið hefði haft áhrif á heilsu nýbura hérlendis og kom í ljós að svo var .
Í ljós kom að það varð 25% aukning á tíðni léttburafæðinga í kjölfar hrunsins og voru konur yngri en 25 ára , sem voru á fyrsta þriðjungi meðgöngu og atvinnulausar í október 2008 , í aukinni áhættu að eignast léttbura .
Védís vinnur að frekari rannsóknum á þessu sviði , sem forvitnilegt verður að fylgjast með .
Ljóst er að streita á meðgöngu getur haft áhrif á fóstur og heilsufar barna .
