Ítalski rithöfundurinn Umberto Eco var borinn til grafar í vikunni , en hann lést föstudaginn 19. febrúar sl. Eco var 84 ára gamall og lést eftir löng veikindi .
Eco var virtur og afkastamikill fræðimaður , en sló í gegn 1980 með metsölubókinni Nafn rósarinnar , sem var skáldsaga .
Hann lagði pennann ekki á hilluna fyrr en undir það síðasta því sjöunda skáldsaga hans , Numero zero , kom út á ítölsku og ensku á síðasta ári og nýtt greinasafn hans kemur út nú um helgina á Ítalíu .
Greinasafnið mun heita Papé Satàn aleppe eftir fyrstu línu sjöunda þáttar Vítis , fyrsta hluta Gleðileiksins guðdómlega eftir Dante Alighieri , en hún hljóðar svo á ítölsku , " Papé Satàn , papé Satàn aleppe " .
Hvað þessi orð þýða er umdeilt og þau eru til að mynda óþýdd í þýðingu Erlings E. Halldórssonar á Gleðileiknum .
Í greinasafninu eru greinar sem Eco skrifaði fyrir ítalska tímaritið L ' Espresso frá árinu 2000 .
