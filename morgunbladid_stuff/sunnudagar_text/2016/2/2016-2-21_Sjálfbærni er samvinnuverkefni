Tískuiðnaðurinn í Danmörku hefur aldrei verið stærri og veltir rúmlega 800 milljörðum íslenskra króna á ári .
Eva Kruse er framkvæmdastjóri Danish Fashion Institute og leiðandi afl í norrænum tískuheimi .
Hún vill að tískuvikan í Kaupmannahöfn verði tískuvika allra Norðurlanda og segir að þannig geti norræn fatamerki skapað sér sterkari stöðu á alþjóðavettvangi Það lá vel á Evu Kruse , framkvæmdastjóra Danish Fashion Institue , þegar blaðamaður hitti hana inni í stóra salnum í Ráðhúsi Kaupmannahafnar undir lok vel heppnaðrar tískuviku í Kaupmannahöfn í febrúarbyrjun .
Það styttist í að ein af síðustu sýningunum fari í gang og allt iðar af lífi bakvið tjöldin .
" Það hefur allt gengið mjög vel .
Ég var að fá upplýsingar frá sölusýningunum að það hefði gengið betur en nokkru sinni fyrr .
Ég er ekki búin að fá neinar tölur en var boðin í kampavín til að fagna , " segir hún og vísar til stórra sölusýninga , CIFF og Revolver , sem fara fram samhliða tískuvikunni .
Núna tveimur vikum síðar eru tölur komnar í hús .
Heildaraðsóknin jókst um 10% milli ára og fjöldi kaupenda frá Englandi , Þýskalandi og Noregi jókst um meira en 30% .
" Tískuiðnaðurinn í Danmörku hefur aldrei verið stærri .
Heildarvelta árið 2015 var 42 milljarðar danskra króna ( 805 milljarðar íslenskra króna ) .
Það er án skófatnaðar , skartgripa , textíls og loðfelda .
Þetta eru bara fötin , " segir Kruse en þetta var 4% aukning frá fyrra ári .
Opin tískuborg Bjartsýni ríkir því yfir tískuiðnaðinum í Kaupmannahöfn og var það merkjanlegt á tískuvikunni , sem er stærsta verkefnið sem Danish Fashion Institue hefur umsjón með .
Tískuvikan fagnar tíu ára afmæli í ár og hefur Kruse stjórnað henni frá upphafi .
Á þessum tíma hefur tískuvikan vaxið og dafnað .
Á blaðamannafundi við opnun tískuviku greindi Kruse frá því að útflutningur hefði aukist um 6% og veltan á heimamarkaði um 2% árið 2015 .
Á sama tíma ávarpaði hún utanríkisráðherrann , Kristian Jensen , sem var þarna viðstaddur og óskaði eftir stuðningi frá ríkinu .
Ósk hennar er að komast á fjárlög svo tískuvikan geti styrkt stöðu sína á alþjóðavettvangi og hún er sannfærð um að slíkur stuðningur myndi skila sér margfalt til baka .
" Við fáum engan pening frá ríkinu en borgin styrkir hinsvegar Copenhagen Fashion Festival um 500.000 danskar krónur á hátíð .
Við erum þakklát fyrir það því þannig getum við látið borgina iða af lífi og gert tískuborgina Kaupmannahöfn aðlaðandi fyrir almenning , " segir hún og vísar til þeirra fjölmörgu viðburða sem eru opnir almenningi og eiga sér stað um alla borg .
Þetta eru fyrirlestrar , kvikmyndasýningar og margt fleira .
Tískuheimurinn getur verið svo lokaður en þarna gefst tækifæri til að fá innsýn í hann .
" Þetta helst líka mjög í hendur við anda ekki aðeins Danmerkur heldur Norðurlandanna allra .
Við erum lýðræðisleg og ekki svo merkileg með okkur .
Ekki alveg svona fín með okkur eins og Frakkarnir .
Svona myndi ekki gerast í París en þetta er rétta leiðin fyrir Kaupmannahöfn .
" Dáist að íslenskum sköpunarkrafti Á meðan Íslendingar dást oft að Dönum fyrir að vinna með mannauðinn því ekki er náttúruauðlindunum fyrir að fara þar eins og hér þá lofar Kruse Ísland .
" Ég hef alltaf dáðst að þeim mikla sköpunarkrafti sem kemur frá Íslandi .
Þetta er svo lítið samfélag en samt hafa komið stór nöfn frá ykkur , " segir hún og minnist meðal annars á Steinunni .
Hún segir að tískumerki frá Íslandi hafi sum hver verið álíka stór og þau dönsku fyrir hrun og bendir á að Íslendingar hafi líka á þeim tíma verið að fjárfesta í danskri tísku .
" Hrunið var vissulega bakslag en ég er viss um að þið séuð á leiðinni til baka .
" Hún segir Listaháskólann standa sig vel og segir hæfileikafólk koma frá Íslandi þrátt fyrir mannfæð .
" Oft er talað að það þurfi að útskrifa þúsund manns á ári til að búa til einn Henrik Vibskov eða Jean Paul Gaultier .
Það eru ekki þúsund útskrifaðir á ári á Íslandi en samt kemur hæfileikafólk þaðan .
" Áhersla á herratísku Áherslubreyting hefur orðið hjá tískuvikunni í Kaupmannahöfn sem nú leggur meiri áherslu á herratísku .
" Ég er viss um að þetta sé góð þróun .
Af öllum sýningunum sem ég hef séð þessa vikuna finnst mér danski herrafatahönnuðurinn Asger Juel Larsen hafa verið með sterkustu línuna .
Það eru miklir möguleikar á þessu sviði .
Ég held að norræni maðurinn sé eftirsóknarverður núna , hann er hrjúfari en suðrænir bræður hans .
Ég held líka að norrænir herrafatahönnuðir hafi virkilega upp á margt að bjóða og ég tel að það væri hægt að skapa mikla sérstöðu með þessari áherslu , " segir Kruse en stór hluti af söluaukningu í tískuiðnaðinum kemur nú þegar frá herrafatnaði og býst hún við að sú þróun haldi áfram .
Önnur mikilvæg þróun sem Danish Fashion Institute hefur verið í fararbroddi með er að styðja sjálfbæra tísku og umhverfisvernd .
Fatamerki sem eru ekki nú þegar byrjuð að huga að þessum málum , verða þau ekki skilin eftir eftir nokkur ár ? " Jú , það er öruggt .
Sjálfbærni er stórt trend sem kemur frá stóru kaupendunum .
Helsta breytingin sem hefur orðið er að stærstu stórverslanirnar eru farnar að setja þetta sem eitt af skilyrðunum .
Þær vilja fá vörumerki sem eru með sýn hvað varðar sjálbærni , " segir hún og útskýrir að krafan um umhverfisvæn , sjálfbær og siðræn föt sé sífellt að aukast hjá neytendum og stórverslanir vilji vera búnar undir það .
Tíska snýst um tilfinningar " Við neytendur eigum eftir að krefjast þessa frá tískumerkjunum sem okkur líkar við og við viljum eignast .
Við eigum ekki eftir að skipta um merki bara út af því að það býður upp á lífræn efni eða sjálfbæra vöru .
Þegar fólk kaupir tískuvörur snýst það svo mikið um tilfinningar .
Þetta snýst um að elska merkið , sniðið og litina .
Við búumst í sífellt meira mæli við þessu frá vörumerkjum sem okkur líkar við og við verðum fyrir miklum vonbrigðum ef merkin okkar bregðast okkur .
Sjálfbærni er að verða stærri þáttur í ákvarðanatöku fólks en þetta verður að fara saman með því að fólk geti keypt rétta stílinn .
Fólk kaupir ekki jakka sem passar ekki aðeins af því að hann er úr lífrænum efnum eða byrjar allt í einu að ganga bara í brúnu eða hör-alklæðnaði .
Við eigum alltaf eftir að vilja kaupa tísku sem við elskum , " segir hún en segja má að fagurfræðin verði að ganga í takt við sjálfbærnina .
Ný tækni er alltaf að bætast við í fataframleiðslu rétt eins og á öðrum sviðum .
" Margar lausnir á sviði sjálfbærni eru mögulegar , jafnvel án þess að það kosti fyrirtækið miklu meira .
Þetta snýst frekar um stjórnun , hvort vilji sé til þess að fyrirtækið vilji færa sig í þessa átt .
Í norræna samstarfsverkefninu okkar sem heitir NICE þá hjálpum við litlum og miðlungsstórum fyrirtækjum að fara á þessi mið. Við erum til dæmis með gagnagrunn sem fólk getur skoðað til að finna hvar sé hægt að nálgast sjálfbær efni .
Við erum með námskeið fyrir fólk í fyrirtækjum sem vilja hefja þessa vegferð , við höldum stefnumótakvöld þar sem við pörum saman fyrirtæki og framleiðendur frá löndum eins og Bangladess , Pakistan og Víetnam sem geta búið til sjálfbæra og umhverfisvæna vöru .
Við fljúgum með þá hingað og fyrirtæki hitta framleiðendur sem henta þeim og geta þá ákveðið að hefja framleiðslu á nýjum stað .
Áherslan er á að gera það auðveldara fyrir lítil fyrirtæki að nálgast þetta verkefni , " segir hún og bendir á að þau séu í annarri stöðu en stórfyrirtæki sem eru með heilu deildirnar sem snúast um samfélagsábyrgð .
Kaupa minna en kaupa rétt Hún segir að þarna sé tækifæri fyrir Norðurlönd að vera í fararbroddi .
" Ég held að það sé mjög sannfærandi að sjálfbær , siðræn og umhverfisvæn tíska komi frá Norðurlöndum og þetta sé eitthvað sem hægt er að markaðssetja sérstaklega , " segir hún .
Núna er ákveðin sveifla í samfélaginu í átt til mínimalísks lífsstíls .
Hvernig passar tískuiðnaðurinn þar inn ? " Ég held að þetta fari saman .
Hjá sumum vörumerkjum verður þetta þeirra afstaða , að hanna föt sem endast lengur bæði hvað varðar tísku og gæði .
Ég held að mörg framsækin fyrirtæki séu sátt við þessa þróun .
Þau geta rukkað meira fyrir meiri gæði .
En svo er líka nauðsynlegt fyrir þau að hafa afstöðu til þess hvað sé svo gert við fötin .
Hvernig þvoum við fötin ? Og hvernig losum við okkur við þau þegar við erum búin að nota þau ? Þessi heildarhugsun er nauðsynleg .
Við sem neytendur þurfum líka að hugsa um afstöðu okkar .
" Hún ítrekar að mörg fyrirtæki séu sátt við þá hugsun að við ættum að kaupa minna en kaupa rétt .
" Þetta snýst um að láta peningana tala , neytendur geta kosið með veskinu .
Þessi mikla neysla sem á sér stað núna er komin út í algjört brjálæði .
Vestræni heimurinn er að ná ákveðnum þroska og er tilbúinn í þetta en svo erum við með óþroskaða markaði , þar sem hefur orðið til stór millistétt sem hefur nú efni á öllum þessum hlutum og vill eignast þá núna og mikið af þeim .
Það er mikilvægt fyrir okkur að ná til þessara markaða með sjálfbærni að leiðarljósi .
Þarna getur tískan verið í lykilhlutverki .
Hún getur gert það flott að vera töff á þennan hátt í stað þess að það sé bara töff að eiga alltaf nýjustu töskuna .
" Danish Fashion Institute hefur staðið fyrir skiptifatamarkaði á tískuvikunni í Kaupmannahöfn .
" Fólk skiptist á fötum og svo hafa fyrirtæki gefið okkur föt .
Það er gott að skiptast á í stað þess að henda .
Tískuiðnaðurinn þarf líka að vera hluti af deilihagkerfinu , " segir hún .
Grænasta tískuvikan Dagblaðið Financial Times lýsti því nýverið yfir að tískuvikan í Kaupmannahöfn væri " grænasta " tískuvikan .
Kruse gleðst yfir því og segir það til marks um að skilaboðin komist til skila .
" Ég veit ekki hvort við stöndum alveg undir þessu en þetta er takmarkið .
Við viljum vera í fararbroddi og eftir fimm til tíu ár vona ég að ég geti kynnt dagskrá þar sem 50-60% merkjanna séu sjálfbær .
Margir eru lagðir af stað þessa leið en ferðin er löng .
" Takmark Kruse hefur verið frá upphafi að tískuvikan í Kaupmannahöfn verði sú fimmta í röðinni , á eftir helstu tískuborgunum .
" Það er ennþá takmark okkar .
Ég veit ekki hver býr til þennan lista en fólk er sammála um að New York , London , París og Mílanó séu þessar fjórar borgir .
Aðrir keppa um að verða fimmta borgin .
Við erum búin að koma okkur á kortið .
Mér er sama hvort við erum númer sjö eða átta , ég vil bara að við séum á meðal þeirra borga sem fólk hugsar um þegar það hugsar um tísku .
Ég vil líka að hér safnist saman allt það besta frá hinum norrænu löndunum og vil fá meiri sænska , norska , finnska og íslenska tísku á sýningarpallana .
Við erum sterkari þegar við stöndum saman .
" Ábyrg nýsköpun Copenhagen Fashion Summit er ráðstefna á vegum Danish Fashion Institute um sjálfbærni í tískuiðnaðinum og var fyrst haldin árið 2009 .
Næsta ráðstefna verður haldin í maí og er þemað ábyrg nýsköpun .
Kruse segir að það gangi vel að undirbúa ráðstefnuna en þarna hittist fólk úr öllum áttum í tískuheiminum .
" Þarna er fólk að deila upplýsingum og þekkingu .
Það er lykilatriðið , fólk verður að hittast og deila .
Við verðum að færa okkur í þessa átt saman .
Ekkert fyrirtæki getur gert þetta eitt .
Við sköpum ekki eftirspurn nema að hafa þetta samvinnuverkefni .
" Á meðal þeirra sem tala á ráðstefnunni eru Vanessa Friedman , tískuritstjóri og aðalrýnir New York Times , Michael Beutler , framkvæmdastjóri sjálfbærni hjá Kering , Shubhankar Ray , vörumerkjastjóri G-Star og Michael Kobori , aðstoðarframkvæmdastjóri sjálfbærni hjá Levi Strauss & Co. Einn helsti ráðgjafi ráðstefnunnar er Julie Gilhart , sem hefur m.a. starfað fyrir Amazon.com og lúxussamsteypuna Louis Vuitton Moet Hennessy .
Kruse segir að ráðstefnan sé mikilvæg til að ná til fólks á alþjóðavettvangi .
" Ekkert eitt norrænt tískumerki er nógu stórt til að verða algjörlega leiðandi hvað varðar sjálfbærnina .
H & M getur það að einhverju leyti en við þurfum stóru nöfnin í tískuheiminum til að koma þessu málefni á framfæri .
" www.copenhagenfashionsummit.com 