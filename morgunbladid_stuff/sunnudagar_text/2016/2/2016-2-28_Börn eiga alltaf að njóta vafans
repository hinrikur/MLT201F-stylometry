Tvö systkini á Þingeyri , sex og ellefu ára , hafa hvorki mætt í leikfimi né skólasund síðan í nóvember en faðir þeirra hefur staðið í hatrömmum deilum við starfsmann sundlaugarinnar og íþróttamiðstöðvarinnar á staðnum og sakar hann um að hafa svikið samkomulag sem gert var síðasta vor en því var ætlað að tryggja að börnin gætu mætt í umrædda tíma .
Pattstaða virðist komin upp í málinu .
Faðir barnanna sem hvorki hafa mætt í sund né leikfimi á Þingeyri frá því í nóvember síðastliðnum , Snorri Guðbergur Snorrason , hefur lengi staðið í hatrömmum deilum við starfsmann sundlaugarinnar og íþróttamiðstöðvarinnar og telur hann engar líkur á því að hægt verði að ná sáttum .
Til þess hafi of mikið gengið á .
Tekið skal fram að ágreiningur Snorra og mannsins tengist ekki störfum hans í sundlauginni og Morgunblaðið hefur heimildir fyrir því að aðrir foreldrar hafi ekki kvartað undan störfum hans þar .
Snorri vill ekki að börn sín umgangist manninn enda séu þau hrædd við hann .
Það munu þau hafa viðurkennt fyrir fagaðilum .
Börnin neituðu fyrst að mæta í leikfimi og sund á síðasta skólaári og þegar fyrir lá að maðurinn myndi starfa áfram í sundlauginni og íþróttamiðstöðinni hafði skóla- og tómstundasvið Ísafjaðarbæjar milligöngu um gerð samkomulags sem átti að tryggja að börnin gætu mætt í tímana .
Að sögn Snorra kom umboðsmaður barna að málinu líka .
Yrði ekki á vakt Í samkomulaginu fólst að Snorri myndi sjálfur fylgja dóttur sinni í leikfimi og sund en vinnusvæði starfsmannsins er hvorki sundlaugin sjálf , íþróttasalurinn né kvennaklefinn .
Þannig var svo búið um hnúta að maðurinn yrði ekki á vakt meðan sonur Snorra væri í leikfimi eða sundi og skildi Snorri það svo að honum bæri að yfirgefa húsið á meðan .
Á þetta fyrirkomulag reyndi fyrst í ágúst síðastliðnum .
Allt gekk að óskum til að byrja með og börnin stunduðu tímana .
Fljótlega komst Snorri hins vegar að því að maðurinn ætti til að ílendast í húsinu enda þótt hann væri ekki á vakt og fyrir vikið rakst sonur hans ítrekað á manninn .
Við þetta gat Snorri ekki unað og vakti athygli skóla- og tómstundasviðs Ísafjarðarbæjar á þessu .
Þegar ekkert breyttist ákvað Snorri að draga börn sín alfarið úr sundi og leikfimi .
Segir hann það hafa verið að frumkvæði barnanna sjálfra .
Þetta var í nóvember síðastliðnum og hafa börnin ekki mætt í tímana síðan .
Í litlu hlutastarfi Snorri segir ekki koma til greina að börnin byrji að sækja tímana á ný fyrr en tryggt sé að maðurinn verði ekki í húsinu meðan drengurinn er þar líka .
Maðurinn sé aðeins í litlu hlutastarfi við sundlaugina og fyrir vikið ætti þetta ekki að vera flókið .
Hann kveðst hins vegar hafa fengið þau svör hjá skóla- og tómstundasviði Ísafjarðarbæjar að ekki sé hægt að gera þá kröfu til starfsmannsins að hann víki úr húsinu á meðan drengurinn er þar enda þótt hann sé ekki á vakt .
Hann eigi fullan rétt á að vera þar sem gestur .
Þarna stendur hnífurinn í kúnni .
Snorri segir starfsmanninn hafa farið í frí í nóvember eða desember og furðar sig á því að skólinn hafi ekki látið hann og eiginkonu hans vita en börnin hefðu hæglega getað sótt tímana á meðan .
Að sögn Snorra fengu bæði börnin einkunn í sundi og leikfimi á haustönn og mun það hafa verið byggt á mati kennarans en börnin mættu sem kunnugt er í ágúst , september og október .
Hann veit ekki hvað verður gert á vorönn , hvort þau fái einkunn enda þótt þau hafi ekki mætt eða alls enga einkunn .
Lýg ekki um ástæðuna Að sögn Snorra hefur skólinn lagt til að hann sæki um leyfi fyrir börnin bæði í sundi og leikfimi en ekki á þeim forsendum að þau geti ekki umgengist téðan starfsmann .
Því hafnaði Snorri .
" Ég lýg ekki til um ástæðuna , " segir hann .
Snorri fékk á dögunum bréf frá Grunnskólanum á Þingeyri þess efnis að málið hefði verið tilkynnt barnaverndaryfirvöldum en þegar börn mæta af einhverjum ástæðum ekki í skóla kemur venjulega til þeirra kasta .
Hann kveðst ekki óttast þá úttekt enda vegni börnunum að öðru leyti mjög vel , bæði félagslega og í námi .
Öllum eigi að vera ljóst hvers vegna þau sæki ekki umrædda tíma .
Í huga Snorra ætti ekki að vera erfitt að leysa þetta mál .
Aðeins þurfi að tryggja að starfsmaðurinn sé ekki í húsinu þegar sonur hans er í leikfimi eða sundi .
Til þess virðist á hinn bóginn ekki vera vilji , hvorki hjá skólanum sjálfum né skóla- og tómstundasviði Ísafjarðarbæjar .
Hann hefur skilning á því að ekki sé hægt að skikka manninn til að yfirgefa húsið en á vont með að skilja hvers vegna ekki megi semja um það fyrirkomulag við hann þannig að börnin fái notið sín .
Og farið eftir því .
Þeirra hagsmunir hljóti að vega þyngst í málinu og grátlegt sé að deila milli tveggja fullorðinna manna bitni á þeim .
" Samkvæmt Barnasáttmála Sameinuðu þjóðanna eiga börn alltaf að njóta vafans , " segir hann .
Íhuga að flytja í burtu Snorri og eiginkona hans hafa íhugað að flytja frá Þingeyri vegna þessa máls en hann segir það hægara sagt en gert .
Þau hafi keypt þar hús fyrir fáeinum árum og kostað miklu til að gera það upp .
Þess utan sé sáralítil eftirspurn eftir húsnæði á staðnum .
Þau séu í raun í átthagafjötrum .
Sjálfur hóf hann nýverið störf á Ísafirði og getur vel hugsað sér að hafa börnin með sér þangað á morgnana til að sækja skóla .
" Hafi ekkert breyst í haust verður það mjög líklega niðurstaðan , " segir Snorri .
" Ég held þó enn í vonina ; að málið verði leyst , þannig að börnin mín geti áfram verið í skóla hér á Þingeyri .
" Allt verið reynt Erna Höskuldsdóttir , skólastjóri Grunnskólans á Þingeyri , sem einnig kennir bæði leikfimi og sund , vildi ekki tjá sig um málið þegar eftir því var leitað og vísaði á Margréti Halldórsdóttur , sviðsstjóra skóla- og tómstundasviðs Ísafjarðarbæjar .
Hún vildi heldur ekki tjá sig við Morgunblaðið að öðru leyti en því að Ísafjarðarbær hefði gert allt sem í hans valdi stæði til að leysa þann ágreining sem um ræðir og er á milli fullorðinna einstaklinga .
