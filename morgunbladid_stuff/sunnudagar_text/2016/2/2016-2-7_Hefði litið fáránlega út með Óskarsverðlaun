Emmanuelle Riva er stödd á hótelherbergi sínu á Hótel Borg .
Umhverfið fer henni vel .
Þessi 89 ára gamla Parísardama er mjög lágvaxin en teinrétt , óförðuð , fáguð og töffaraleg með grátt , stutt og strítt hár .
Hún er lífleg í fasi þrátt fyrir að segja mér að hún sé dauðþreytt eftir tökur dagsins .
Riva er um þessar mundir að leika í nýrri kvikmynd Kristínar Jóhannesdóttur sem ber vinnuheitið Alma og er framleidd af Guðrúnu Eddu Þórhannesdóttur fyrir Duo Productions .
Riva , sem var tilnefnd til Óskarsverðlauna árið 2012 fyrir leik sinn í stórvirkinu Amour eftir Michael Haneke , varð stjarna þegar hún lék sitt fyrsta aðalhlutverk í kvikmyndinni Hiroshima mon amour eftir leikstjórann Alain Resnais árið 1959 .
Hún leikur burðarhlutverk í kvikmynd Kristínar á móti Kristbjörgu Kjeld og með önnur hlutverk fara hin unga Snæfríður Ingvarsdóttir , Hilmir Snær Guðnason og Snorri Engilbertsson ásamt fleirum .
Það eru vissulega stórtíðindi , segir Guðrún Edda mér áður en ég hitti Riva , að Kristín Jóhannesdóttir sé að fara að gera kvikmynd en síðasta kvikmynd hennar Svo á jörðu var í " Out of Competition " -dagskránni á Cannes á tíunda áratug síðustu aldar .
" Kristín er einn af okkar merkustu kvikmyndagerðarmönnum , með doktorsgráðu í leikstjórn frá Frakklandi , " segir Guðrún .
Í framhaldi af velgengni Svo á jörðu fékk Kristín ekki brautargengi hér á landi og menn hafa jafnvel líkt því við menningarslys .
Ásgrímur Sverrisson ritar m.a. í Morgunblaðið árið 2009 : " Ég vil ganga svo langt að fullyrða að það sé menningarlegt slys að Kristínu hafi ekki auðnast að gera fleiri myndir , ég tel hana hafa verið í hópi framsæknustu leikstjóra Evrópu á sínum tíma .
" Riva , sem talar enga ensku og aðeins frönsku líkt og flestir Frakkar yfir miðjum aldri , segist hafa kolfallið fyrir handritinu og slegið strax til , þrátt fyrir ferðalagið til Íslands , sem hafi verið krefjandi sökum aldurs .
Þetta er fyrsta heimsókn hennar til Íslands og hún viðurkennir að hafa ekki vitað mjög mikið um landið .
" En það er vissulega mikið talað um Ísland í Frakklandi .
Margar heimildarmyndir hafa verið sýndar um Ísland og ég hef lesið fjölmargar blaðagreinar um landið .
Ég var keyrð í kringum Reykjavík sem var áhugavert og skemmtilegt og svo fékk ég aðeins að kynnast landslaginu .
Ég fór að skoða Geysi , það var stórkostlegt ferðalag og áhrifamikið .
Þetta var eins og að ferðast í gegnum ísilagða eyðimörk .
Og ljósið , það var svo óraunverulegt og töfrandi .
" Ekkert grænmeti á Íslandi Riva segist þó hafa orðið undrandi yfir úrvali verslana í miðborg Reykjavíkur .
" Einu búðirnar í miðbænum eru minjagripabúðir .
Það eru engar matarbúðir ! Það er ekki að sjá að það sé til einn einasti ávöxtur eða grænmeti í bænum .
Í París eru markaðir um allar götur og grænmetis- og ávaxtastandar í öllum búðum en hér er bara eins og fólk borði ekki slíkt .
" Hún er hugsi og segir svo afsakandi að hún sé ekkert að gagnrýna .
" Þið eruð með stórkostlegar bókabúðir , það er greinilegt að það er mikill áhugi á bókmenntum á Íslandi .
En veistu hvað , umboðsmaðurinn minn fór á stúfana , við fundum eina heilsuvörubúð i miðbænum , og þar var allt selt þurrkað í pökkum .
Ekkert grænmeti .
Meira að segja á hótelinu mínu þá fékk ég bara þrjú lítil spínatblöð með matnum mínum .
Ég þarf að borða mikið grænmeti á hverjum degi en ég held að Íslendingar borði ekki grænmeti .
Ég býst við að þið borðið bara fisk og lamb sem er dásamlega góður matur .
Ég fékk fisk í gær með kartöflumús en svo var bara pínulítið grænt á disknum .
Maður þarf að hafa fyrir að leita að þessu græna .
" Ég spyr hvað hún geri þá í slíkum kringumstæðum , grænmetislaus á norðurhjara veraldar og hvort hún hafi þurft að láta keyra sig út í almennilega búð .
" Ertu brjáluð ? Átti ég að fara út , í hálkunni og renna þar og slasa mig í leit að grænmetisbúðum ? Nei , ég geri ekki slíkt .
Ég bara borða lambakjöt , fisk og svo hafa þeir búið til fínustu eplamús hér fyrir mig á hótelinu .
Ekki misskilja mig , þetta er bara svo ólíkt frönsku mataræði , " segir hún og andvarpar .
En ferðast hún mikið vegna vinnu sinnar ? " Ég er hætt því .
Ég er orðin 89 ára þú skilur .
Það er ekki eins og að vera tvítugur , þrítugur , fertugur , fimmtugur , sextugur .
Þegar maður er 89 ára þá koma upp allskonar kvillar í líkamanum .
Maður fer að finna til út um allt .
" Hún hristir höfuðið og brosir .
" Þú skilur greinilega ekki hvernig það er að eldast .
En þú munt hafa nægan tíma til þess .
Jú jú , ég ferðast stundum .
Ég var á Ítalíu um daginn og ég mun ferðast eitthvað áfram en ég reyni að passa að ferðast ekki of mikið , ég vel bara úr verkefnum það sem mér finnst áhugaverðast .
Annars verð ég of þreytt .
" Kolféll fyrir handritinu En svo ljómar á henni andlitið og hún segir : " Það er alveg merkilegt hvað mér hefur boðist mikið af verkefnum á gamals aldri .
Ég er afskaplega heppin .
Það hjálpar mér að vera ennþá hress .
Maður finnur að maður er ennþá til einhvers nýtur .
En flugvélar þreyta mig .
Mig langaði bara svo mikið að vinna með Kristínu .
Hún valdi mig , hún hafði séð mig í Hiroshima mon amour og í Amour og hún sagði : " Ég vil fá hana , já og takk .
" Og ég sló strax til .
Handritið að kvikmyndinni er algjörlega stórkostlegt , ég kolféll fyrir því .
Það er dramatískt , töfrandi , erfitt og fyndið allt í senn .
Ég ætla ekki að segja þér frá allri sögunni en í stuttu máli leik ég gamla konu , franska , á móti annarri gamalli konu sem er íslensk og leikin af Kristbjörgu Kjeld .
Þær þekktu báðar móður ungrar stúlku , Ölmu , og stúlkan annast svo konurnar tvær í ellinni .
Í myndinni á sér stað dramatísk atburðarás með ýmislegum persónum og atvikum .
" Riva segir kvikmyndina gerólíka öllu sem hún hefur áður fengist við .
" Þú skilur , það er þannig að þegar maður er leikari vill maður alls ekki endurtaka sig .
" Henni verður mikið niðri fyrir .
" Ég þoli ekki þetta " le star system " ( stjörnukerfið ) .
Ég er gersamlega mótfallin því .
Allir eru svo vanir einhverskonar stjörnudýrkun í heiminum í dag .
Mér var boðið þetta stjörnukerfi í kjölfar Hiroshima mon amour en ég hafnaði því algjörlega .
Það olli mér erfiðleikum í kjölfarið af því þegar maður neitar þá verður fólk móðgað .
Svo kemur bara einhver eyðimörk þar sem maður fær ekkert að gera , " útskýrir hún .
" En svo bara kom þetta allt aftur .
Ég byrjaði að leika aftur , á sviði , í útvarpi , í kvikmyndum .
" Hún verður dálítið kímin á svip og lækkar róminn .
" En ég er alltaf að ýkja .
Það er bara minn stíll .
Ekki taka mark á mér .
Og ekki skrifa þetta allt , " segir hún og hlær .
Gæti dáið hvenær sem er En aftur að hinni íslensku kvikmynd .
" Kristbjörg er alveg stórkostleg , og líka unga stúlkan sem leikur Ölmu .
Kristín velur ótrúlega vel í hlutverkin og það er svo mikilvægt .
Mér finnast þessar leikkonur alveg einstakar .
" En hvar eiga tökurnar sér stað ? spyr ég og fer að hugsa um febrúarkuldann .
" Nú , við erum bara alltaf inni í gömlu húsi .
Alltaf sama húsinu .
Við Kristbjörg getum ekki verið í útitökum , þú skilur það .
Við gætum dáið .
Gætum kannski fengið lungnabólgu og dáið .
" Nú fer ég að skellihlæja .
" Trúir þú mér ekki ? Finnst þér þetta fyndið ? Ég gæti nú bara dáið hvenær sem er , " segir hún en brosir svo .
" Jæja , allt í lagi , það er ágætt að þú trúir mér ekki .
En þess vegna erum við alltaf inni í þessu sama skrýtna húsi á mörgum hæðum .
Sviðsmyndin , líkt og handritið , er alveg einstaklega áhrifamikil og heillandi .
" Ég segi henni hreinskilnislega að mér finnist hún mjög ungleg miðað við 89 árin og að hún líti bara ekkert út eins og hún sé að hrökkva upp af .
" Jahá , " segir hún hugsi .
" Það er áhugavert .
" Svo verður hún áköf og brosir .
" Það er kannski þessi bransi sem gerir mann unglegri .
Það er eins og maður þurfi að innbyrða líf annarra í hvert skipti sem maður leikur nýtt hlutverk .
Maður á sitt eigið líf og svo í hvert skipti sem maður leikur aðra manneskju þá er það ákveðin endurfæðing .
Eða jafnvel endurlífgun .
Mér dettur það nú bara í hug á meðan ég er að tala við þig .
Þetta er mjög óvenjulegt starf , að vera leikari .
" Mig langar að vita hvort hún fylgist með kvikmyndaheiminum á Íslandi .
" Ég veit að það er mikið að gerast hjá ykkur .
Mig langar að sjá Hrúta og Hross í oss .
Ég hef heyrt mikið um íslenskar kvikmyndir .
Ég vona að ég geti tekið þær með mér á DVD þegar ég sný heim til Parísar .
En ég á hvorki sjónvarp né tölvu og ekki einu sinni snjallsíma .
Ekkert .
Fólk horfir á kvikmyndir á litlum símum , " segir hún hneyksluð .
Ekki þó í Frakklandi ? spyr ég .
" Jú , allir horfa á kvikmyndir á pínulitlum skjá sem er jafnstór frímerki .
En það er ekki hægt að finna tilfinningar í gegnum frímerki .
Alvöru kvikmyndir á maður að sjá í kvikmyndahúsum , fyrir fullum sal af fólki .
Þannig á það að vera .
" Ég segi við Riva að hún þyki nú ákveðið tákn fyrir franska kvikmyndagerð og þá sérstaklega frönsku nýbylgjuna með Hiroshima mon amour .
" Nei , í rauninni var ég það ekki , " leiðréttir hún mig .
" Þrátt fyrir að margir tengi Resnais ( leikstjórann ) við nýbylgjuna þá var hann í raun ekki hluti af frönsku nýbylgjuhreyfingunni .
Hann var oft nefndur í sömu andrá og leikstjórar eins og Truffaut og Godard en kvikmyndin hans var sér á parti .
Hiroshima kemur svo mikið á óvart og handritið er svo sterkt .
Upphaflega átti hann að gera heimildarmynd um kjarnorkusprengjuna á Hiroshima .
Hann horfði á fjölmargar myndir um Hiroshima og varð fyrir svo miklum áhrifum að hann varð veikur .
Þetta var auðvitað svo hryllilegt viðfangsefni .
Hann neitaði að gera enn aðra heimildarmyndina en vildi í staðinn gera leikna kvikmynd og fékk rithöfundinn Marguerite Duras til að skrifa handritið .
Hann fékk mig margoft í prufur og ákvað svo loks að ég ætti að leika aðalhlutverkið .
Það var alveg stórkostlegt tækifæri fyrir mig .
" Hún segir að myndin eldist í raun aldrei .
" Hún verður alltaf nútímaleg og kemur stöðugt á óvart .
Kjarnorkusprengjur eru jú ennþá til og ástin er ennþá til .
Þessi mynd brýtur sig frá öllum skilgreiningum og öllum tíma finnst mér .
" Stórtenntar leikkonur Spurð hvernig hennar daglega líf í París sé segir hún að það sé látlaust .
" Ég á heima í París en ég er ekki frá París .
Ég er frá Vosges-fjöllunum , frá Lorraine-héraðinu .
Ég fæddist í pínulitlu þorpi og er sveitastúlka , kem af vinnufólki og listamönnum .
Ég er mjög stolt af því .
Afi minn , Alfredo Riva , var ítalskur smiður .
Mér líður ekkert eins og Parísarbúa .
Samt hef ég búið í París næstum alla ævi , og á marga vini þar .
En ég ákvað að halda í æskuheimili foreldra minna í Vosges .
Húsið er pínulítið og ekkert fínt , en ég er með garð , blóm og dýr .
Ég þurfti að tala svo mikið við fjölmiðla fyrir myndina Amour að það eru örugglega allir hundleiðir á að heyra um æsku mína , en ég get samt sagt þér að ég var í ballett frá því að ég var lítil og mig langaði alltaf að verða leikkona .
Ég elskaði að lesa upphátt fyrir fólk úr merkum bókum .
Einn góðan veðurdag þegar ég var táningur sá ég auglýst inntökupróf um að komast í hinn virta Rue Blanche-skóla og þá sagði ég við foreldra mína : " Ég ætla að sækja um og komast inn .
" Ég labbaði inn alein án þess að þekkja neinn og komst inn og þetta var stórkostlegur skóli .
Strax að honum loknum lék ég í leikriti eftir George Bernard Shaw og fékk frábærar viðtökur .
Svona byrjaði þetta .
" Riva segir mér að hún hafi verið beðin um að vera viðstödd Stockfish-hátíðina í Reykjavík en hafi því miður ekki getað það sem henni þyki leiðinlegt .
" Það hefði bara verið of þreytandi fyrir mig að þurfa að fljúga aftur til Íslands .
Kvikmyndavesenið allt er þreytandi .
Þegar Amour kom út þurfti ég að ferðast mikið , og það var erfitt .
Ég þurfti að vera viðstödd Cannes-hátíðina og svo César-hátíðina þar sem ég vann verðlaun .
Strax næsta dag þurfti ég að fljúga til Los Angeles þar sem ég var tilnefnd til Óskarsverðlauna .
Þetta var fyrir fjórum árum og þetta var alveg hræðilegt .
Það var ömurlegt að sitja í þessum sal .
Fólk að tala og æpa og svo var allt of heitt .
Yngri leikkonurnar allar með svo stórar tennur , eins og hákarlar .
Alltaf að reyna að bíta í næsta hlutverk .
En ég fékk auðvitað ekki Óskarinn , sem var löngu vitað af því að Frakki hafði fengið verðlaunin árinu áður og þeir fara auðvitað ekki að gefa fólki frá sama þjóðerni Óskar tvö ár í röð .
Svo er þetta líka allt hápólitískt hjá þeim þarna .
" Hún hlær .
" Ég slapp fallega frá þessum verðlaunum .
L ' échappée belle .
Maður þarf ekki á Óskarsverðlaunum að halda .
Það er varla hægt að halda á þessari styttu og svo er hún virkilega ljót .
Ég hugsaði með mér , úff , ég hefði litið fáránlega út með þessa styttu .
Gamalt fólk með svona styttu er bara kjánalegt .
" Svo brosir hún sínu breiðasta .
" Veistu hvað .
Ég er alltaf jafn ótrúlega hissa þegar fólk vill ennþá fá mig til að leika í kvikmyndum , þrátt fyrir að ég sé orðin svona gömul .
Ég þakka örlögunum mínum kærlega fyrir það .
" 