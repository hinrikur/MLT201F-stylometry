" Ég hef áráttu til orðaleikja og eins þess að kanna möguleika íslenskunnar á alla enda og kanta .
Það hefur alltaf fylgt mér , " segir Þórarinn Eldjárn .
Hann er mikilvirkur höfundur í hinum ýmsu formum bókmennta og ræðir hér um starfið og nálgun við skrifin .
Einar Falur Ingólfsson efi@mbl.is Ég hika við að sýna inn á verkstæðið , aðallega ef hlutirnir eru á frumstigi .
Ég er ekki einn af þeim sem hentar vel að kjafta snemma frá hugmyndum ; þá vill vindurinn fara úr þeim .
Mér finnst ég þurfa að halda í mér , " segir Þórarinn Eldjárn þegar hann er spurður að því hvort hann hiki við að segja fólki frá því hvað hann sé að skrifa hverju sinni .
Hann er því orðvar ef hann er að byrja á nýju verki en segir að þegar hann sé kominn vel á veg geti hann hiklaust sagt hvað hann sé að fást við .
" Ég get því alveg upplýst að næst geri ég ráð fyrir að gefa út smásagnasafn .
Og á nú þegar góða bjóra í ljóðabók .
Svo er ég með skáldsögu í deiglu – en segi að sjálfsögðu ekki um hvað hún er , " segir hann .
Rithöfundarferill Þórarins er orðinn langur og verkin sem hann hefur sent frá sér síðan snemma á áttunda áratugnum eru furðumörg : kvæðasöfn , smásagnasöfn , skáldsögur , þýðingar á skáldsögum , ljóðum og leikritum , svo ekki sé minnst á ljóðabækurnar vinsælu fyrir börn sem hann hefur unnið margar með myndlistarkonunni Sigrúnu systur sinni .
Og er þá ekki allt upp talið .
Ef nafn Þórarins er slegið inn á leitarvél bókasafna , Gegnir.is , birtist listi upp á 46 síður .
Auk bóka Þórarins eru það ýmsar útgáfur ljóða og söngtexta , greinar , erindi og önnur skrif .
Hann gerðist ungur atvinnuhöfundur og hefur síðan setið við og skapað .
Flakkar hann á milli ljóða , smásagna og skáldsögunnar ? " Ég flakka sífellt á milli .
Sérstaklega í öllum aðdraganda að verkunum , " svarar hann .
" Það er tengt því að ég er alltaf að krota hjá mér hugmyndir og gera atrennur og áhlaup að hinu og þessu .
Það er allt í belg og biðu og fer líka eftir því í hvaða form hugmyndir leita .
Þær geta verið allt frá einu eða tveimur orðum sem ég rekst á og sé að ljóð getur spunnist út frá , að flóknari hugmynd , sem gæti orðið smásaga eða kjörið efni í skáldsögu .
En þegar nær dregur útgáfu breytir vinnan um eðli .
Þá eru loturnar lengri og ég veit hvert ég stefni .
Listamönnum þykir misgott að vinna undir pressu , ég get það ekki ef ég er of stutt kominn .
En um leið og mér finnst ég ná utan um verkin og þykist hafa alla þræði í hendi mér , þá vil ég gjarnan pressu .
Þá er fínt að maður sjálfur eða helst útgefandinn gefi skýr fyrirmæli um hinstu skil .
Í kjölfarið verð ég lúsiðinn , allt að því þrælslundaður .
" Þegar spurt er hvort hann sé með niðurnjörvaðan vinnutíma , segir Þórarinn að það sé mismunandi .
" Ég leitast samt við að vinna í föstum lotum , og svo er það misjafnt ef ég sit við frá klukkan átta til tólf á morgnana , eða eitthvað þar um bil , hvort tíminn fari allur í eitt verkefni eða hvort ég flakki á milli fleiri verka .
Það fer eftir því hvar hlutirnir eru staddir .
En slímusetur dag hvern eru mjög mikilvægar .
" Þýðingar sérstök deild Á ferlinum hefur Þórarinn reglulega tekist á við þýðingarverkefni .
Hann hefur til að mynda þýtt skáldverk úr sænsku og öðrum Norðurlandamálum og nýverið leikrit Shakespeare , Lé konung og Macbeth .
Veita þýðingarnar hvíld frá eigin skrifum eða bætast einfaldlega í stabbann ? " Þýðingar eru eiginlega sérstök deild – eru allt annars eðlis en mín skrif , " segir hann og að það geti þó verið býsna snúið að þýða , sérstaklega á bundnu formi eins og verk Shakespeare .
" En þó þetta sé erfið vinna sem útheimtir mikla umhugsun og útsjónarsemi í sambandi við tungumálið , þá þarf ég ekki að skálda verkið upp sjálfur og ábyrgðin á því hvort verkið er gott eða vont hvílir ekki á mér .
Ég þykist hafa það mikið sjálfsöryggi að ég get alveg þýtt svona hluti boðlega .
Ég er fyrst og fremst að vinna í því að halda trúnað við frumhöfundinn .
Þýðingarvinna getur stundum verið allt að því líkamleg , og aðallega ef maður er að þýða prósa eða leikverk sem er á tiltölulega eðlilegu , daglegu máli .
Þá þarf ekki innblástur , bara nóg af útblæstri .
Bundna málið er erfiðara .
Þegar þýtt er á íslensku bætast við þær skorður sem stuðlarnir setja og bragskemað .
Það er til dæmis mikill munur á ensku og íslensku þó málin séu skyld um margt .
Enska er mikið eins atkvæðis mál , en íslenskan er beygingarmál og aftan við orðin bætast svo og svo mörg atkvæði , eftir því í hvaða falli þau standa og hvort það er greinir eða ekki .
Þetta getur verið mikil þraut , til dæmis við að þýða Shakespeare þar sem atkvæðafjöldi í línu er fastsettur .
Annars hef ég gert tilraunir og ort ljóð á íslensku með tómum einsatkvæðisorðum .
" Þanþol ljóðstílsins – Þú hefur verið tilraunaglaður með formið og hefur reynt að beygja það og sveigja .
" Já , ég hef áráttu til orðaleikja og eins þess að kanna möguleika íslenskunnar á alla enda og kanta .
Það hefur alltaf fylgt mér .
" – Íslenskan hefur ögrað þér og þú henni ? " Já .
Halldór Laxness notar mjög gott orð í formála að Kvæðakverinu , þanþol .
Hann talar um rannsóknir sínar á þanþoli ljóðstílsins .
Ég hef reynt að fylgja áfram þeirri rannsóknarhefð .
" – Í samtali í Tímariti Máls & menningar fyrir aldarfjórðungi segist þú vinna hægt þegar þú skrifar bundið mál .
Er sú enn raunin ? " Já , og reyndar með allt .
Til dæmis smásögurnar .
Ef ég hef gert mér grein fyrir því hvert ég ætla með sögu , þá reyni ég að vísu að rusla henni upp sem hraðast .
Til að ná utan um efnið .
Svo fer ég að nostra .
Þetta eru kannski áhrif frá því að hafa verið svona mikið í ljóðagerð og hefðbundnum brag .
Því ef þú ætlar að yrkja sonettu þá veistu hvernig ramminn er : fjórtán línur og ákveðnar meginreglur gilda um það hvernig efnið er sett fram og svo klykkt út með einhverju í endinn .
Í bundnum ljóðum vinn ég eins , útbý druslulínur og jafnvel heilar druslur sem ég breyti svo .
Það er ekki eins og þetta stökkvi út úr hausnum á manni fullmótað .
Ég hef stundum lent á hagyrðingamótum og öfunda þessa snillinga sem geta kastað fram stökum á staðnum .
Ég er meira í því að kasta þeim upp .
En oft er svo sem heilmikið svindl í gangi á þessum samkomum ...
, " segir hann íbygginn og þagnar .
– Kvæðin þín hafa bæði verið bundin og óbundin , hvað stýrir því ? " Það getur farið eftir því hver grunnhugmyndin er , eða út frá orðafari .
Kannski er ég á hlaupum einhvers staðar og sé allt í einu eitthvað sem kveikir hugmynd eða verður að mynd sem passar í ljóð .
Myndin leitar orða og kannski kemur út úr því lína sem er stuðluð og í ákveðnum takti .
Og ég tala nú ekki um ef hún endar á orði sem heimtar rím .
Þá getur þetta orðið að háttbundnu ljóði .
Önnur orð vilja svo frekar raða sér í lausara form .
Ég hélt þessu lengi aðgreindu , hélt mig alveg við háttbundinn brag í fyrstu þremur bókum mínum af því mér fannst það svo miklu þægilegra , fannst að ef ég hefði ekki skorðurnar og rammann , þá myndi ég ekki vita mitt rjúkandi ráð .
En svo ákvað ég að taka á þessu vandamáli og temja mér það að ná valdi á óháttbundnum brag .
Þá gaf ég út bók sem heitir Ydd og margir gagnrýnendur töluðu í kjölfarið eins og ég hefði farið í meðferð eða eitthvað svoleiðis , og losað mig við erfiða áráttu , nú væri allt annað að sjá til mín .
Síðan fór þetta að vera sitt á hvað – og fyrir mér er ljóð núna bara ljóð .
Sum eru háttbundin , önnur ekki , sum eru vond og sum góð , og það hefur ekkert að gera með bragarhátt .
En þetta er ekki sami hluturinn .
Ég hef ort mikið af barnaljóðum og þau eru eingöngu háttbundin , vegna þess að í hinum háttbundna brag er það hrynjandin og rímið sem býr yfir þeim galdri sem höfðar ekki síst til barna .
" Rými til að skálda Við ræðum um muninn á prósaformunum , smásögum og skáldsögum , og húmorinn sem löngum hefur verið eitt af einkennum skrifa Þórarins .
Honum finnst smásagan vera skyld ljóðinu .
" Ég minntist á þetta orð Halldórs Laxness , þanþol , en ég hef ekkert síður í ljóðagerð og smásögum verið að kanna það sem við getum kallað þjappþol máls og forms .
Hvað þolir það að vera pressað mikið saman ? Flestar smásögurnar mínar eru frekar stuttar .
Skilgreiningin á smásögu er reyndar mjög loðin – og ég hef skifað smásögu um það ! Og í þeim er oft ákveðin stemning eða grunnhugmynd sem gengur upp .
Hins vegar eru allar skáldsögur mínar utan ein , Skuggabox , sögulegar .
En þó að þær byggist flestar á frásögnum um menn sem voru til þá er í þeim ákaflega mikið rými til að skálda eitthvað upp .
Og ég held að sú viðleitni að byggja á húmor og óvæntum uppákomum sé ekkert síður til staðar þar en í smásögunum .
" – En hafa skáldsögurnar lengri meðgöngutíma en önnur verk ? " Já , þær eiga sér venjulega langan aðdraganda .
Spretta oft upp úr einhverju grúski .
Og grúsk er mjög hættulegt ! Það er svo erfitt að setja sér hömlur , hvar á að stoppa , hvenær á maður að klippa á þá jarðtengingu sem heimildirnar veita , og hvað má maður skrifa um fólk sem var til ? Svo er annað með skáldsögur , þó það sé banalt að segja það ; þær eru lengri en smásögur og því er maður lengur að skrifa þær ! " – Undanfarna áratugi hefur þú starfað við skriftir og iðulega fengið ritlaun , eins og margir aðrir atvinnulistamenn .
Það hefur væntanlega aðveldað þér að sitja við ? Ekki á vísan að róa " Já , mikil ósköp .
Í starfi eins og þessu er náttúrlega ekki á vísan að róa hvað tekjur varðar .
En það þýðir ekki að kvarta yfir því , þetta er ákvörðun sem ég tók , og fyrir lifandis löngu er það komið upp í vana að vita aldrei með vissu hvað er framundan .
Til að geta komist þokkalega af fjárhagslega þurfa nokkrir hlutir því helst að ganga upp .
Eitt er að komast í starfslaun , en þau nægja aldrei handa öllum og ekkert gefið að maður fái þau .
Það eina sem maður á skýlausan rétt á er að sækja um – og því geri ég það að sjálfsögðu .
Mitt hlutverk er að reyna að halda gangandi þessu skrifbatteríi sem ég er .
Þegar bækur síðan koma út – og það er heldur ekkert á vísan að róa með það hvenær verk klárast – , þá fara tekjur af þeim eftir sölu , og hún er ekki fyrirfram gefin .
Enn ein tekjustoðin hjá höfundi eins og mér eru verkefni sem ég tek að mér .
Yfirleitt þýðingar eða hitt og þetta smálegt : blaðaskrif , ávörp , erindi , hugmyndavinna svo sem tillögur að nöfnum á stofnanir , fyrirtæki og þvottaduft , eitthvað svoleiðs .
Vitaskuld munar um það fyrir alla listamenn að fá starfslaun , að maður tali nú ekki um það sem almenningur fær í staðinn .
" – En erfiljóð eru horfin af ferilskrá skálda í dag , eða hvað ? " Já , erfiljóð eru líklega horfin að mestu en ég fékk í fyrra mjög gott tækifæri sem hirðskáld .
Það var lærdómsríkt og gefandi .
Ég fékk þessa líka fínu skyrtuhnappa frá Svíakonungi sem reyndist mestur mildingur hátignanna .
" Hér rifjar Þórarinn upp að í tengslum við þýðingu og útgáfu allra Íslendingasagnanna á Norðurlandamálin hafi honum verið falið að yrkja drápur og flytja þær Danadrottningu og konungum Noregs og Svíþjóðar .
Var ekki sérstakt að vera í þeim gömlu virðingarsporum íslenskra skálda ? " Þetta var mjög skemmtilegt , " segir hann .
" Þjóðhöfðingjarnir höfðu verið fengnir til að skrifa hver sinn formála og svo þegar til stóð í kynningarskyni að afhenda hverju fyrir sig kassann með dótinu í , þá fékk einhver þá ágætu hugmynd , til að þetta vekti kannski meiri athygli , að fá íslenskt skáld til að mæra þjóðhöfðingjana á staðnum .
Leitað var til mín og byrjað á Danadrottningu á vori , svo komu kóngarnir seinna um haustið .
" – Settirðu þig í hátíðlegar stellingar ? " Já já , og það gekk allt vel fyrir sig .
Þetta voru dróttkvæðar drápur , nokkuð snúið form , ekki ólíkt því að leysa krossgátur .
Ég ákvað fyrirfram hversu mörg erindin skyldu vera og um hvað drápan fyrir hvern og einn fjallaði og svo fengu allir það sama , lögð var áhersla á að þarna sé þessi forni arfur kominn á nýju formi .
En ég þurfti að troða boðskapnum í erindin , og svo hverju í sína spennitreyju .
Og auðvitað mæra drottningu og kónga , bara ekki allt of mikið , því eins og Snorri sagði verður oflof háð .
" Nýtt efni á heimasíðu Þórarinn hefur nú , með aðstoð Halldórs sonar síns sem er tölvunarfræðingur og tónlistarmaður , opnað heimasíðu : thorarinn.eldjarn.is .
Á síðunni eru flokkar helstu verka Þórarins , smásögur , skáldsögur , ljóðabækur og þýðingar , tilvitnanir í skrif hans og segir hann að á næstunni bætist við ýmiskonar efni , ritdómar og slíkt .
" Þá ætla ég að birta allskyns ræður , erindi og ávörp , hitt og þetta sem ég á í rosalegum sarpi og þetta er ágætur vettvangur til að birta það á , " segir hann og bætir við að fólk geri síauknar kröfur um að upplýsingar sem þessar séu aðgengilegar á netinu .
" Þá ætla ég jafnvel að birta á vefnum nýtt efni , kasta fram stökum og kommentera á hitt og þetta .
Nú get ég líka vísað á vefinn þegar menntaskólanemar hringja , segjast vera að skrifa ritgerð og vantar upplýsingar .
" 