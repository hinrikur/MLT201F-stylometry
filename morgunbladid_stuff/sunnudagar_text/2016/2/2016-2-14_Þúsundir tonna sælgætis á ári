Algengt er að fólk kaupi sér bland í poka á laugardögum , bæði börn og fullorðnir .
Sumir gæta hófs en stundum er býsna vel í lagt , svo ekki sé fastar að orði kveðið .
Smávegis mæra lítur sakleysislega út , en þegar að er gáð kemur í ljós að í 300 grömmum – sem virkar ekki mikið – eru 75 sykurmolar .
Í sælgæti í 500 gr poka , sem þykir lítið þegar nammibarinn er sóttur heim á laugardögum að sögn þeirra sem til þekkja , eru 125 sykurmolar ! Eitur þá en ekki nú ? Fjallað er um mikla sykurneyslu Íslendinga í fjölmiðlum reglulega ; bent á að með einhverjum ráðum verði að draga úr , heilsu þjóðarinnar sé stefnt í hættu og bent á sykursýki 2 , ýmsa hjarta- og æðasjúkdóma og þar fram eftir götunum .
Þar til umræðan fer næst af stað breytist hins vegar sorglega lítið til batnaðar og tonn eftir tonn hverfur áfram ofan í landann .
Fyrir nokkrum misserum var frá því greint að heildarframboð sælgætis hérlendis árlega væri sex þúsund tonn .
Enginn getur fullyrt hve mikið er borðað af því magni , en gera verður ráð fyrir að stærstum hluta sé sporðrennt .
Laufey Hrólfsdóttir , sem er í doktorsnámi í næringarfræði í Háskóla Íslands , bendir á öfgana sem voru áberandi í nýliðinni viku og þeirri næstu þar á undan .
" Í síðustu viku var mikið rætt um sykur í mat , hve hann væri mikið eitur og að hann leyndist í matvælum út um allt .
Mikið var talað um samfélagslega ábyrgð og þulin upp nöfn á tugum heita yfir leyndan sykur í mat , " segir hún í samtali við Sunnudagsblað Morgunblaðsins .
Hvað gerist svo ? " Viku síðar kemur öskudagurinn , krakkar koma heim með sælgæti í kílóavís og þá er ekkert falið ; allt uppi á borðum og allir vita af sælgætinu – sem er stútfullt af sykri – enda alls staðar myndir á Facebook og Snapchat ! Þá er allt í lagi og bara gaman .
Hvaða skilaboð erum við að senda börnunum okkar ? " spyr Laufey .
Hún er búsett á Akureyri , sem löngum hefur verið höfuðstaður öskudagsins á Íslandi .
Laufey tekur sem dæmi að ef barn á aldrinum 6 til 9 ára fær 2 kg af sælgæti á öskudaginn dugi sá skammtur í heilt ár , miðað við ráðlagðan skammt ! Viltu eyðileggja daginn ? Davíð Kristinsson heilsufrömuður býr einnig á Akureyri .
Honum blöskraði ástandið í liðinni viku , tjáði sig á Facebook og hlaut bæði hrós og miklar skammir fyrir .
Hann fullyrðir að algengt sé að börn hafi um 4 kíló sælgætis upp úr krafsinu og þau duglegustu sem hann veit um komu heim með 8 og hálft kíló .
" Ég hef engan áhuga á að leggja niður eða eyðileggja öskudaginn , eins og sumir sökuðu mig um á Facebook , þvert á móti ; ég vildi bara benda á vitleysuna sem viðgengst .
Er ekki allt í lagi að draga aðeins úr því sem hvert barn fær á hverjum stað eða gefa eitthvað annað en sælgæti alls staðar .
Ég gaf krökkunum til dæmis harðfisk , það var mjög vinsælt og töluvert meira magn en ég var með í fyrra fór út á mun skemmri tíma vegna þess að þegar það fréttist að hjá mér væri harðfiskur streymdu liðin hingað .
" Rannsóknir meðal íslenskra barna hafa sýnt að 60-85% þess viðbætta sykurs sem þau neyta koma úr gosi , sælgæti , ís , kökum og kexi ; sá sykur sem bætt er við í matvæli við framleiðslu .
" Ef við ætlum að minnka sykurinn í fæði barnanna okkar þá eru það þessi matvæli sem skipta langmestu máli , " segir Laufey , sem ekki er síður hrifin af öskudeginum en Davíð , en þykir sælgæti sem börnin fá óhóflega mikið .
" Búningarnir , söngurinn og smá gotterí er skemmtileg hefð og flestum krökkum finnst þetta einn skemmtilegasti dagur ársins .
Það er á ábyrgð okkar foreldra að gefa þeim hóflega skammta en það er líka á valdi fyrirtækja að taka samfélagslega ábyrgð og bjóða upp á annað í bland .
Þannig gætu krakkar fengið , í bland við smá gotterí , popp , harðfisk , límmiða , blýanta , spil , smádót , jafnvel hnetur eða grænmeti í poka .
" Heilsan mikilvægust Laufey segir flesta hljóta að vera sammála um það að heilsan sé það mikilvægasta í lífinu .
" Sykur í hófi er ekki eitur en óhófleg neysla getur svo sannarlega haft áhrif á heilsu barnanna okkar , " segir hún og hvetur foreldra , skólastjórnendur , matvælaframleiðendur og verslunareigendur til að vinna saman að því að minnka sykurneyslu barna – á öskudeginum sem og aðra daga ársins .
Of mikill viðbættur sykur Hver Íslendingar lætur ofan í sig 50 kg af viðbættum sykri á ári , að sögn Laufeyjar Hrólfsdóttur næringarfræðings .
Hver Íslendingur neytir tæpra 19 kílóa af sælgæti á ári .
Er þá miðað við hvern einasta haus en ungbörn eru ekki í þeim hópi sem úða í sig sælgæti og margir innbyrða lítið sem ekki neitt , þannig að ljóst er að margir borða miklum mun meira .
Ráðlegt er að viðbættur sykur sé undir 10% af heildarorku dagsins .
Á heimasíðu Landlæknis má sjá að skv. nýjustu landskönnun fá ungir karlmenn , 18-30 ára , um 12% orkunnar úr viðbættum sykri og konur á sama aldri um 11,3% .
" Neysla á sykurríkum vörum , þ.m.t. gosdrykkjum , eykur líkur á þyngdaraukningu og tannskemmdum .
Mikil neysla á sykruðum gos- og svaladrykkjum getur auk þess aukið líkur á sykursýki af tegund 2 , " segir á heimasíðu embættis Landlæknis .
" Hryllilega sorglegt " Rannsýnir sýna að hjá börnum er viðbættur sykur undir mörkum sem talin eru hæfileg en er orðinn allt of mikill hjá unglingum , að sögn Laufeyar Hrólfsdóttur .
" Hjá unglingum er þetta sérstaklega slæmt varðandi gosdrykki og ljóst að grípa þarf inn í miklu fyrr en gert er .
Ég held að við þurfum að einbeita okkur að leikskólastiginu .
" Annað slæmt dæmi : " Í landskönnun á sex ára börnum 2011 kom í ljós að 19% fengu ráðlagðan skammt af ávöxtum og grænmeti sem er hryllilega sorglegt , en 25-30% af orkunni komu úr næringarsnauðum matvælum ; sælgæti , ís , kexi og kökum .
" 