Hvernig spratt hugmyndin að vísindatónleikum fram ? Mér datt bara allt í einu í hug einn daginn að senda Sinfó tölvupóst og athuga hvort þau væru til í einhvers konar samstarf .
Mér hefur alltaf þótt Sinfóníuhljómsveit Íslands vera svo spennandi og hugsaði með sjálfum mér að í versta falli myndu þau bara segja nei .
Þau voru hins vegar ekki lengi að slá til og einu og hálfu ári seinna erum við stödd í Eldborg með Vísindatónleika Ævars og Sinfó .
Það er gríðarlegur heiður að fá að vinna með þessum flottu listamönnum .
Hvað er skemmtilegast við vinnuna þína ? Hversu fjölbreytt hún er .
Einn dag hangi ég á hvolfi í segulskóm , þann næsta stend ég á Eldborgarsviði Hörpu með Sinfóníuhljómsveit Íslands .
Hvernig tilfinning er það að vinna með börnum ? Hún er góð .
Þau halda manni á tánum , því þau eru hreinskilnir áhorfendur .
Ef þú missir þau fer það ekki á milli mála og þess vegna er eins gott að standa sig .
Hvernig er að tvinna saman Sinfóníuhljómsveit Íslands og vísindi ? Það er enginn vandi .
Bæði er til fjöldinn allur af tónverkum sem tengjast vísindunum á einn eða annan hátt og svo eru auðvitað heilmikil vísindi á bak við það að smíða og spila á hljóðfæri og semja tónlist .
Vísindin eru alls staðar .
Ertu alltaf með nýjar uppgötvanir uppi í erminni ? Alls ekki , en sem betur fer þekki ég fólk sem er miklu klárara en ég og er alltaf til í að deila hugmyndum sínum með mér .
Og ef þau verða uppiskroppa er netið ávallt innan handar .
Hver er uppáhaldsvísindatryllirinn þinn ? Ég er með tvö uppáhöld á tónleikunum ; stefið úr Jurassic Park sem og lokalagið okkar , stefið úr Back to the Future .
Þetta er tónlist sem ég hlustaði oft á þegar ég var yngri og eru auk þess alveg stórkostlega flott tónverk .
