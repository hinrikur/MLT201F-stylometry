Notendafjöldi á Twitter hefur staðið í stað síðustu mánuði , í fyrsta skipti síðan samskiptamiðlinum var hleypt af stað .
Fjöldi þeirra sem eru virkir notendur og nota miðilinn að minnsta kosti mánaðarlega hafa verið 320 milljónir alveg frá því í október og veldur þetta stofnanda síðunnar áhyggjum , að miðillinn hafi toppað sig .
Miklar væntingar hafa verið bundnar við Twitter og að hann næði útbreiðslu um allan heim en síðasta ár fóru fjárfestar að efast , ekki síst þegar framkvæmdastjóri Twitter til fimm ára , Dick Costolo hætti síðasta sumar .
Þannig hafa hlutabréf í fyrirtækinu lækkað , og tóku dýfu núna um 10% eftir að stöðnuð notkun á miðlinum var kunngjörð .
Ýmsir netspekúlantar hafa samkvæmt tæknihluta The Telegraph sagt að aðdráttarafl Twitter sé ekki nógu mikið og það þurfi að gera vettvanginn aðgengilegri fyrir nýja notendur og meira aðlaðandi .
Stjórnendur Twitter virðast sammála þessu og hafa hug á að gera bragarbót á ýmsu .
Síðastliðinn miðvikudag var tilkynnt að Twitter myndi kynna nýja útgáfu af aðalviðmóti síðunnar þannig að það væru ekki einungis nýjustu póstar sem birtust efst á fréttaveitunni heldur gætu vinsælar færslur hangið þar uppi sem " helstu færslur " líkt og á Facebook .
Það væri líka skemmtilegra fyrir þá sem skrifuðu hnyttnar færslur að þær dyttu ekki niður í svartholtið strax .
Þetta virðist þó vera að falla misjafnlega í kramið hjá notendum , sem margir hverjir telja það einmitt vera það sem Twitter hefur fram yfir Facebook ; að taka púlsinn á því sem er að gerast mínútu frá mínútu en hanga ekki á gömlum færslum .
