F á lög hafa verið sungin meira af æsku þessa lands á fyrstu vikum ársins en " Allir með " , lokalagið úr Áramótaskaupinu með Steinda jr. , Agli Ólafssyni og félögum , og óhætt að fullyrða að það hafi náð óvenjumiklum vinsældum af lagi úr skemmtiþætti að vera .
" Allir með " hefur til að mynda komist á topp vinsældalista bæði Bylgunnar og FM 95,7 og er nú í fjórða sæti vinsældalista Rásar 2 .
Steindi segir ekki annað hafa komið til greina en að hafa lokalagið frumsamið en það er eftir Stop Wait Go-hópinn sem líka samdi textann í samvinnu við Steinda .
" Það er heilög stund þegar lokalagið í Skaupinu fer í gang og varla hægt að hugsa sér betra tækifæri til að koma tónlist á framfæri ; öll þjóðin er að horfa .
Þess vegna fer vel á því að hafa lagið frumsamið , " segir hann .
Steindi segir höfundana hafa lagt upp með að lagið gæti lifað lengur en þessa einu kvöldstund og það hafi greinilega tekist .
" Markmiðið var að gera lag sem myndi fá spilun í útvarpi og á skemmtistöðum .
Sjálfur kíkti ég út á lífið um daginn og heyrði lagið spilað .
Það var mjög góð tilfinning og ég lét mér ekki nægja að syngja með , heldur dustaði líka rykið af dansskónum .
Það var sjón að sjá , " segir hann hlæjandi .
Steindi viðurkennir að þjappa hafi þurft miklu efni saman á aðeins þremur mínútum en útgangspunktur lagsins var að góðærið væri komið aftur .
" Við eyddum miklum tíma í þetta og segja má að ég hafi verið með lagið í eyrunum í heilan mánuð ; heima , í bílnum og í símanum .
Þegar ég geri svona lög fer ég alltaf fimm til sex sinnum í stúdíó og breyti einhverju , " segir hann .
Að hans mati voru félagarnir í Stop Wait Go réttu mennirnir til að semja lagið enda hafi þeir einstakt nef fyrir grípandi laglínum .
" Við vorum líka sammála um að enginn yrði betri í viðlagið en Egill Ólafsson og sem betur fer tók hann okkur strax vel .
Fyrir utan sönginn var frábært að hafa Egil líka í lokaatriðinu enda er hann ógeðslega góður leikari .
" Arnar Eggert Thoroddsen , doktorsnemi í tónlistarfræðum , kveðst í auknum mæli vera farinn að skoða vinsældir dægurlaga út frá forminu og tækninni .
Nýir hlutir , eins og Spotify og YouTube , séu tvímælalaust til þess fallnir að halda lögum lengur á lífi en áður þekktist .
" Auðvelt er að giska á að lög úr Skaupinu og öðrum gamanþáttum hefðu fengið lengra líf á sínum tíma hefði þessi tækni verið komin fram á sjónarsviðið , " segir hann .
Vinsældir Steinda Arnar Eggert segir einnig vert að taka tillit til gríðarlegra vinsælda Steinda jr .
meðal yngstu kynslóða þessa lands .
Flest sem hann geri veki athygli af þeim sökum .
Honum þykir innlegg Egils Ólafssonar skemmtilegt en efast þó um að það hafi haft úrslitaáhrif á vinsældir lagsins .
Egill höfði meira til eldri hlustenda .
" Það má heldur ekki gleyma því að vel var lagt í atriðið sjálft , sem var alveg ljómandi skemmtilegt og skar sig frá öðru efni í Skaupinu .
Allt hefur þetta áhrif .
" Áramótaskaupið á að vera ádeila og Arnari Eggerti þykir " Allir með " ganga prýðilega upp í því sambandi .
Óvenjumargt sé dregið saman á aðeins þremur mínútum .
" Ef maður fer í meiri djúpsjávarköfun þá á Skaupið að vera ádeila , menn eiga að pota í stjórnvöld og helst stinga á kýlum .
Séu menn klárir eru þeir með beitt vopn á hendi og það á ljómandi vel við í þessu tilviki .
" Hann segir lokalag Áramótaskaupsins 2008 , " Skrúðkrimmar " , hafa verið einstaklega beitt að þessu leyti en þar var lagt út af lagi Michaels Jacksons , " Smooth Criminal " , og bankamenn og útrásarvíkingar fengu á baukinn .
" Það lag varð svolítið vinsælt og var nokkuð lengi í umræðunni .
" " Skrúðkrimmar " var ekki frumsamið lag , eins og " Allir með " .
Arnar Eggert segir alltaf metnaðarfullt að tefla frumsömdu efni fram í þessu sambandi en viðurkennir þó að lagið höfði ekki sérstaklega til hans .
" Höfundar lagsins , þeir félagar í Stop Wait Go , eru afkastamiklir og klárir í sínu fagi .
Þetta lag er samt ekkert sérlega merkilegt .
Það verður að segjast eins og er .
Annars er ekkert að marka mig ; ég er bara einfalt popphænsn .
Ef ég hefði lagið í eyrunum nokkuð stöðugt í einhverja daga myndi ég ábyggilega úrskurða það meistaraverk , " segir hann kímileitur .
