Þau voru töffarar af Guðs náð .
Grjótharðir laganna verðir sem sópuðu bófum af götum Los Angeles .
Hver man ekki eftir Rick Hunter og Dee Dee McCall úr Hunter-þáttunum , einu svalasta lögreglupari sem sögur fara af í sjónvarpi ? Hann var hávaxinn og harður í horn að taka ; ókrýndur ameríkumeistari í handbremsubeygjum .
Hún íðilfögur og ísköld .
Fred Dryer og Stepfanie Kramer voru lítt þekktir leikarar þegar þau voru ráðin í hlutverk Hunters og McCall árið 1984 .
Hann var reyndar kunnur ruðningskappi .
Lék sem varnarmaður með New York Giants og Los Angeles Rams um þrettán ára skeið við góðan orðstír .
Setti til að mynda met , sem stendur enn , þegar hann náði að fella leikstjórnanda hins liðsins í tvígang í endamarkinu í sama leiknum og skora þannig stig .
Dryer kom á sínum tíma til álita í hlutverk Sams Malones í Staupasteini en Ted Danson hreppti sem kunnugt er hnossið .
Kramer helgaði sig ung leiklistinni og hafði spreytt sig í nokkrum smærri hlutverkum þegar stóra tækifærið kom með Hunter-þáttunum .
Hafði ekki roð við Joð Err Hunter fór að vísu illa af stað .
NBC setti þáttinn upphaflega til höfuðs Dallas á CBS á föstudagskvöldum en enginn hafði roð við Joð gamla Err á þessum tíma .
Áhorf var því lítið , auk þess sem sumum þótti þátturinn of ofbeldisfullur .
Gripið var til þess ráðs að flytja Hunter yfir á laugardaga og smám saman náði þátturinn vopnum sínum .
Vinsældirnar jukust jafnt og þétt og þegar framleiðslu var hætt , 1991 , voru seríurnar orðnar sjö .
Kramer vék reyndar af ( víg ) velli eftir sjöttu seríuna til að sinna hinni ástríðunni sinni , söng .
Fjórum árum síðar sneri Dryer aftur sem Hunter í sjónvarpsmynd og tvær myndir til viðbótar voru gerðar í byrjun þessarar aldar .
Þá var Kramer komin um borð aftur .
Árið 2003 reyndu menn síðan að endurvekja seríuna ; gerðir voru fimm nýir þættir en aðeins þrír þeirra fóru í loftið .
Hunter átti ekki lengur hljómgrunn .
Fyrsta plata Kramer kom ekki út fyrr en 1999 .
Í millitíðinni gekk hún í heilagt hjónaband og eignaðist dóttur .
Hún skildi árið 2001 og hefur ekki gifst aftur .
Önnur plata kom út 2008 .
Í seinni tíð hefur Kramer ýmist unnið fyrir sér sem söngkona eða leikkona .
Mest hafa það verið gestahlutverk í sjónvarpsþáttum eða hlutverk í kvikmyndum utan Hollywood-senunnar .
Þá hefur hún spreytt sig á handritsskrifum .
Stepfanie Kramer mun fagna sextugsafmæli sínu í sumar .
Dryer er tíu árum eldri , verður sjötugur í sumar .
Hann var giftur Playboykanínunni Tracy Vaccaro frá 1983-88 og á með henni eina dóttur .
Í seinni tíð hefur hann einkum leikið í þáttum og myndum sem hafa siglt undir radarinn .
