Franski hljómsveitarstjórinn Benjamin Levy er hingað kominn til að stjórna flutningi Íslensku óperunnar á Don Giovanni eftir Mozart í Hörpu .
Hann ber íslensku þjóðinni vel söguna , segir hana vingjarnlega og samheldna , og hefur engar áhyggjur af óperunni sem listformi .
Hún tali ennþá sterkt til okkar .
Þá sækir hann innblástur víða , meðal annars til Amy Winehouse .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Eins og góðra gestgjafa er siður bíður Benjamin Levy eftir mér á tröppum hússins sem Íslenska óperan hefur útvegað honum meðan á dvöl hans í Reykjavík stendur .
Eða er hann bara í smók ? Gildir einu .
Þessi lágvaxni og fíngerði Frakki tekur glaðlega á móti mér og skellir upp úr þegar ég upplýsi hann um að ég hafi upphaflega farið húsavillt .
Eitthvað fannst mér ótrúlegt að hann byggi í sjoppu .
Allt um það .
Levy er gyðinganafn og í ljós kemur að hann heyrir til tveimur rótgrónum frönskum gyðingaættum .
Forfeður hans komu fyrir margt löngu frá Austur-Evrópu .
Spurður hvort hann eigi ættingja í Ísrael hristir Levy höfuðið .
" Amma mín , sem féll frá fyrir skemmstu blessunin , var stundum spurð hvers vegna fjölskyldan hefði ekki flutt til Ísraels eftir stríð .
Hún svaraði alltaf með annarri spurningu : Hvers vegna ættum við að flytja til lands kameldýrsins ? " Hann hlær .
Hin fullkomna ópera Levy er í sinni fyrstu heimsókn á Íslandi en hann er hingað kominn til að stjórna flutningi á óperu Wolfgangs Amadeusar Mozarts , Don Giovanni , í Eldborgarsal Hörpu .
Frumsýning verður 27. febrúar næstkomandi .
Hann segir Don Giovanni í sérstöku uppáhaldi hjá sér .
Annað sé ekki hægt .
" Don Giovanni er hin fullkomna ópera , sannkallað meistaraverk , og auðvelt að skilja hvers vegna vinsældir hennar hafa dugað fram á þennan dag .
Don Giovanni er frábært dæmi um það hvernig tónlist og líbrettó geta unnið saman .
Hvort styður annað , sem gefur verkinu fyllingu .
Carmen eftir Bizet er annað gott dæmi um þetta .
Líbrettóið að Perluköfurunum eftir Bizet var ekki eins vel heppnað og fyrir vikið er sú ópera ekki eins vinsæl og Carmen .
Líbrettóið er algjört lykilatriði í þessu sambandi .
" Hann segir augljóst að Mozart hafi verið vanur að semja fyrir leikhús og samvinna hans og Ítalans Lorenzos Da Ponte , sem samdi líbrettóið , hafi verið rómuð .
Don Giovanni var frumsýnd í Prag 1787 undir stjórn Mozarts sjálfs og féll strax í frjóa jörð .
Eigi að síður gerðu Mozart og Da Ponte þónokkrar breytingar á verkinu fyrir næstu frumsýningu , sem var í Vínarborg árið eftir .
Kemur stöðugt á óvart Spurður hvers vegna Mozart njóti enn svona mikillar hylli , meira en tvö hundruð árum eftir dauða hans , svarar Levy því til að hann hafi einfaldlega verið snillingur sem hafi haft hæfileika til að tala langt út fyrir sinn samtíma .
" Það má líkja tónlist Mozarts við gott ilmvatn .
Það fer aldrei úr tísku .
Höfðar stöðugt til okkar og heillar okkur .
Fjölbreytnin í tónlist Mozarts vegur líka þungt .
Það ægir svo mörgu saman .
Og andrúmsloftið .
Það er engu líkt .
Mozart hafði líka þá náðargáfu að geta stöðugt komið manni á óvart ; alveg sama hversu vel maður þekkir tónlistina .
Maður er alltaf að heyra eitthvað nýtt .
Það gerir verk hans svo áhugaverð og spennandi .
" Þetta er í annað sinn sem Levy stjórnar Don Giovanni á sviði og í fyrsta skipti utan heimalandsins .
Hann er ekki alveg klár á því hvers vegna hann er hingað kominn .
" Það er góð spurning , " segir hann og skellir upp úr .
" Ég held að nýi óperustjórinn ykkar , Steinunn Birna Ragnarsdóttir , " byrjar hann og framburðurinn er glettilega góður , " hafi bara fundið mig á netinu og sett sig í samband við umboðsmanninn minn .
Ég veit alltént ekki til þess að neinn hafi bent á mig .
Mér fannst þetta strax mjög spennandi tækifæri og þurfti ekki að hugsa mig um tvisvar .
" Frábærir söngvarar Levy gerir sér grein fyrir því að Íslenska óperan er ekki stórt óperuhús á evrópskan mælikvarða en metnaðurinn kom honum þægilega óvart .
" Steinunn Birna er mjög metnaðarfull og heillandi kona sem brennur greinilega fyrir það sem hún er að gera .
" Hann ber söngvurunum líka vel söguna .
" Ég hafði ekki unnið með neinum þeirra áður en þeir eru frábærir .
Ég hafði til dæmis aldrei heyrt Þóru Einarsdóttur , sem fer með hlutverk Zerlinu , getið .
Hún er fáránlega góð og ætti heima í hvaða óperuhúsi sem er í Evrópu .
Vonandi á ég eftir að vinna með þessu fólki aftur í framtíðinni .
" Með önnur hlutverk fara Oddur Arnþór Jónsson , sem er sjálfur Don Giovanni , Tomislav Lavoie , Hallveig Rúnarsdóttir , Elmar Gilbertsson , Jóhann Smári Sævarsson , Hanna Dóra Sturludóttir og Ágúst Ólafsson .
Levy segir ánægjulegt hversu mikinn metnað söngvararnir hafi fyrir hönd Íslensku óperunnar og sumir þeirra komi um langan veg til að taka þátt í uppfærslunni .
Knappari tími Oft er talað um alheimsvæðingu óperunnar en reynsla Levys er eigi að síður sú að ennþá séu ansi margir múrar uppi og erfitt fyrir jafnvel færasta fólk að brjótast gegnum þá .
" Það eru margir um hituna og oft og tíðum er þetta hreinlega spurning um heppni en eftir að hafa starfað hér mun ég með góðri samvisku tala máli íslenskra söngvara .
Evrópa hefði bæði gagn og gaman af því að kynnast þeim betur .
" Levy kom til landsins um miðjan janúar og hefur að mestu verið hér síðan .
Þurfti rétt að skreppa af landi brott vegna annarra skuldbindinga .
Hann segir æfingar hafa gengið ljómandi vel og allt sé á áætlun .
" Þetta er að vísu heldur knappari æfingatími en ég á að venjast en það ætti ekki að koma að sök .
Hópurinn er samstilltur og reiðubúinn að færa fórnir til þess að sýningin megi verða sem allra best .
" Levy viðurkennir að hafa ekki vitað mikið um íslenskt tónlistarlíf áður en hann réð sig til starfa hjá Óperunni .
" Ég hafði heyrt um Sinfóníuhljómsveit Íslands og Hörpu en gott orð fer af bæði hljómsveitinni og húsinu í Evrópu .
Meira vissi ég í raun ekki .
Það hef ég bætt mér upp meðan á dvöl minni hefur staðið og núna er ég til dæmis byrjaður að hlusta á Jón Leifs sem er mjög óhefðbundið og magnað tónskáld .
" Þægilegir í umgengni Levy kann mjög vel við sig á Íslandi og segir Íslendinga upp til hópa vingjarnlega og hlýja .
" Íslendingar eru mjög þægilegir í umgengni , vel menntaðir og bera gesti á höndum sér .
Það er eitthvað annað en landar mínir .
Ég skammast mín oft þegar þeir byrja að rífast og skammast á veitingastöðum , " segir hann , baðar út öngum og lætur nokkur vel valin frönsk blótsyrði fjúka til að leggja áherslu á mál sitt .
" Þetta er mjög leiðinleg ímynd sem erfitt er að hrista af sér .
Sem gyðingur er ég heldur ekki alltaf hrifinn af því sem Ísraelsstjórn segir og gerir .
En það er önnur saga og óþarfi að blanda pólitík inn í þetta samtal .
" Hann notar orðið samstaða um upplifun sína af Íslendingum .
" Ég veit ekki alveg hvernig ég á að koma orðum að því en þetta litla samfélag ykkar er greinilega mjög þétt , friðsælt og samheldið .
Kannski vegna þess að Ísland er eyja ? Ég veit það ekki .
Ég hef líka starfað í Svíþjóð , Noregi og Finnlandi og upplifi þetta ekki eins sterkt þar .
" Spurður hvort hann geti hugsað sér að koma aftur og vinna meira á Íslandi er Levy fljótur til svars : " Ekki spurning .
Vonandi á ég eftir að koma sem fyrst aftur .
" Var ekki undrabarn Benjamin Levy er um fertugt .
Faðir hans er lyfjafræðingur og móðirin sjúkraþjálfari .
Bæði hafa þó yndi af tónlist , einkum faðirinn , og Levy ákvað ungur að feta þá braut .
" Ég var ekki undrabarn í réttum skilningi þess orðs .
Var ekki orðinn alspilandi sex ára , eins og dæmi eru um .
Ætli ég hafi ekki verið fimmtán ára þegar ég ákvað að leggja tónlistina fyrir mig .
Ég lærði á fiðlu og strax á fyrstu hljómsveitaræfingunni minni rann upp fyrir mér ljós .
Þetta er það sem mig langar að gera í lífinu ! Eftir það varð ekki aftur snúið .
Það er ekki bara tónlistin sem heillar mig , heldur ekki síður hópvinnan .
Þar sem hjartað og viljinn ráða för .
Það er eitthvað dásamlegt við það að vinna með stórum hópi að sama markmiði og einstaklega gefandi þegar allt smellur saman .
" Levy á þrjú systkini og tvö þeirra hafa líka helgað sig listinni .
Systir hans er dansari , annar bróðirinn leikari og hinn bróðirinn lyfjafræðingur .
Levy ólst upp í París og lærði bæði til hljómsveitarstjóra þar og í Lyon .
Síðar lá leið hans í American Academy of Conducting í Aspen í Bandaríkjunum , þar sem kennarar hans voru David Zinman , Yuri Temirkanov og Jorma Panula .
Sá síðastnefndi er mörgum Íslendingur kunnur enda á hann snaran þátt í uppeldi margra af fremstu hljómsveitarstjórum Finna , svo sem Esa-Pekka Salonen , Mikko Franck , Sakari Oramo , Jukka-Pekka Saraste og Osmo okkar Vänskä .
Að vera trúr tónskáldinu Levy kveðst hafa verið meira hjá Zinman en Panula en ber lof á hinn aldna Finna .
Panula er orðinn hálfníræður en Levy veit samt ekki annað en hann sé ennþá að kenna .
" Það mun hann örugglega gera meðan hann stendur í fæturna , " segir hann .
Feril sinn hóf Levy sem aðstoðarmaður hljómsveitarstjórans Marcs Minkowskis og sinnti verkefnum í Frakklandi , Þýskalandi , Ítalíu og víðar .
" Ég lærði mjög margt af Minkowski og verð honum ævinlega þakklátur .
" Meðal þess sem Minkowski lagði áherslu á var að hljómsveitarstjóri yrði að vera trúr tónskáldinu sem hann væri að gera skil hverju sinni .
" Tungumál tónlistarinnar er nátengt tímanum sem hún var samin á .
Þetta þarf hljómsveitarstjóri ætíð að hafa í huga , að mínu viti .
Þegar tónverk er flutt þarf að velja og hafna , til dæmis er varðar tempó , stíl og lengd nótna .
Hvað tíðkaðist til dæmis þegar Mozart samdi Don Giovanni ? Margt hefur breyst síðan þá ; bogar og strengir eru til dæmis öðruvísi og aðrar áherslur varðandi tempóið .
" Hann er nefnilega dáinn Hann stekkur skyndilega inn í svefnherbergi og sækir nóturnar að verkinu .
Flettir í ofboði , finnur gott dæmi og útskýrir áherslur varðandi tempóið og lengd tónanna .
Fyrst eins og Mozart hefði sjálfur viljað hafa það og síðan eins og það er gjarnan flutt í seinni tíð .
Verst að geta ekki látið tóndæmi fylgja þessu skrifi , lesandi góður ! Ekki á hverjum degi sem maður fær prívat flutning á Don Giovanni .
Því næst grípur Levy fartölvuna á lofti og finnur á svipstundu túlkun bandaríska hljómsveitarstjórans Lorins Maazels á sama kafla í Don Giovanni .
" Það er allt í lagi að gagnrýna Maazel .
Hann er nefnilega dáinn og getur ekki svarað fyrir sig , " segir hann sposkur .
Levy fylgir nótunum með fingrunum og bendir á , að Maazel sé í raun að túlka Mozart með aðferðum nítjándu aldarinnar en ekki þeirrar átjándu , þegar tónskáldið var uppi .
" Þess vegna eru þetta algjör svik við Mozart .
Það er ekki góð latína að lesa átjándu aldar texta með orðaforða nítjándu aldarinnar .
Merkingin hafði breyst og tempóið er of hægt .
Þú flytur ekki Mozart eins og þú flytur nítjándu aldar tónskáld eins og Bruckner og Tsjajkovskíj .
Þeir tilheyra ekki sömu veröld .
Maazel var svo sem ekki einn um þetta ; Herbert von Karajan féll líka í sömu gryfju .
Mozart hefði án efa brugðið að heyra óperuna sína flutta með þessum áherslum en það er ekki þar með sagt að hann hefði orðið vonsvikinn .
Óperan er áfram frábær , bara öðruvísi frábær .
" Hann finnur annað tóndæmi .
" Þetta er René Jacobs .
Rétt tempó .
" Og okkar maður svífur .
Þarf að þjóna sögunni Levy stjórnar ekki bara óperum , hann stjórnar jöfnum höndum sinfóníuhljómsveitum og kammersveitum , en kveðst þurfa að setja sig í ákveðnar stellingar þegar ópera er annars vegar .
" Það er í mörg horn að líta þegar maður stjórnar flutningi á óperu ; það er ekki bara tónlistin , heldur þarf maður líka að þjóna sögunni .
Að stjórna óperu er eins og að fljúga breiðþotu .
" Svo þarf auðvitað að hafa samráð við leikstjórann og segir Levy þá samvinnu hafa gengið vel hér en leikstjóri uppfærslunnar á Don Giovanni er Kolbrún Halldórsdóttir .
" Bakgrunnur hennar er í leikhúsi frekar en tónlist , sem er öðruvísi en ég er vanur , en það hefur komið vel út .
Ég er ánægður með samstarfið við Kolbrúnu .
" Framboðið er mikið þegar kemur að afþreyingu og listum en Levy hefur engar áhyggjur af óperunni .
Hún hafi lifað langan dag með manninum og komi til með að gera það áfram .
" Óperan er ennþá mjög nútímalegt listform og talar ennþá mjög sterkt til okkar .
Tónlistin er sígild ; eins sögurnar , flestar hverjar .
Sjáðu bara Don Giovanni – hún er uppfull af kynlífi .
" Hann hlær .
" Það er ekki bara kynlíf .
Sagan hverfist líka um völd , ást , tælingu og samband kynjanna .
Gæti það verið nútímalegra ? " Þar sem Levy þekkir best til er aðsókn á óperusýningar almennt mjög góð ; til dæmis í París , þar sem alltaf er uppselt .
Eins sé áhugi á sinfónískri tónlist síst á undanhaldi .
Hann þekkir eigi að síður þá staðreynd að óperur höfði frekar til eldra fólks en yngra .
" Óperuhús eru mörg hver dugleg að höfða til barna og unglinga .
Bjóða þeim jafnvel á sýningar eða gefa þeim góðan afslátt .
Þetta skiptir máli upp á framtíðina .
Óperuhúsin mættu þó að ósekju gera meira til að ná til fólks á aldrinum tuttugu til fjörutíu ára .
Þegar fólk er orðið nógu gamalt til að taka sínar eigin ákvarðanir þarf það að vilja fara í óperuna eða á sinfóníuna á sínum forsendum .
Einmitt þess vegna hef ég tekið þátt í mjög sniðugu verkefni heima í Frakklandi sem við köllum " Hljómsveitarsmiðjuna " og gengur út á að bjóða ungu fólki á tónleika og nota tækifærið til að kynna starf hljómsveitarinnar og þátt hvers og eins hljóðfæris .
Hvaða hlutverk hefur fiðlan ? Hvaða hlutverk hefur flautan ? Sjálfur hef ég oft fengið þessa spurningu : Benjamin , út á hvað gengur sinfóníuhljómsveit eiginlega ? Því ber mér að svara .
" Fuck Me Pumps Spurður hvort hann hafi yndi af einhverri annarri tónlist en klassískri upplýsir Levy að hann sé mikill djassgeggjari .
Þá höfði eitt og annað í dægurtónlist til hans .
Aftur grípur hann til fartölvunnar .
" Nú verðurðu hissa ! " segir hann sposkur meðan hann leitar að lagi á YouTube .
Og hvað er atarna ? Fuck Me Pumps með Amy heitinni Winehouse .
" Hlustaðu á þessa fraseringu .
Hún er dásamleg .
Fraseringin skiptir svo miklu máli í tónlist .
Þetta er Mozart-frasering , " heldur hann áfram og leggur aftur augun .
Levy gengur ekki svo langt að segja að Winehouse hafi átt erindi í óperuna en hún hafi augljóslega verið leiftrandi músíkölsk .
Blessuð sé minning hennar ! Að lokum setur hann á svið viðtal við sjálfan sig .
" Hvað veitir þér innblástur , maestro ? " " Fuck Me Pumps ! " Hann hlær með bakföllum .
