Flosa Jóni Ófeigssyni , stjórnarmanni í Félagi áhugafólks um Söngvakeppni evrópskra sjónvarpsstöðva , FÁSES , líst vel á lögin sem keppa til úrslita í Söngvakeppni Sjónvarpsins í Laugardalshöll í kvöld , laugardag .
Breiddin sé mikil og keppendur góð blanda af reynsluboltum og nýliðum .
" Það er raunar óvenjumikið af nýjum andlitum núna , sem er skemmtilegt , " segir Flosi .
Kvöldið leggst að vonum vel í Flosa sem ber lof á Ríkissjónvarpið fyrir að hafa keppnina eins veglega og raun ber vitni í tilefni af þrjátíu ára þátttökuafmæli Íslands .
" RÚV hefur lagt mikið í " sjóvið " sem er vel til fundið enda um að ræða vinsælasta sjónvarpsefni Íslands , " segir hann .
Flosi leggur áherslu á að lagið og flutningurinn sé auðvitað aðalatriðið en eigi að síður sé gaman að sjá hversu mikla áherslu keppendur séu farnir að leggja á atriði sín , svo sem varðandi tæknilegar útfærslur og lýsingu .
" Keppendur eru í auknum mæli farnir að hugsa um meira en að syngja á sviði ; eru meðvitaðir um að þeir eru í beinni útsendingu í sjónvarpi .
Þegar lög eru jöfn að gæðum getur þetta ráðið úrslitum .
Skemmst er að minnast sænska sigurlagsins frá í fyrra ; tæknileg útfærsla spillti örugglega ekki fyrir því atriði .
" Spurður hvaða lag hann telji sigurstranglegast í kvöld koma vöflur á Flosa .
" Ég á mér uppáhaldslög , tvö eða þrjú .
Upp á síðkastið höfum við í FÁSES hins vegar verið að kynnast keppendum býsna vel , þannig að manni þykir eiginlega orðið vænt um öll lögin .
Þetta eru allt mjög frambærileg lög og flytjendur og útilokað fyrir mig að gera upp á milli þeirra .
" Ekki nóg að lagið sé gott Fulltrúi Íslands í lokakeppninni þarf að hafa margt til brunns að bera .
" Það er ekki nóg að vera með gott lag og syngja vel .
Fulltrúi okkar þarf líka að geta höndlað það að vera Eurovision-stjarna í tvær heilar vikur áður en lokakeppnin fer fram .
Þetta er ekki fyrir alla , mikið áreiti og fjölmiðlaathygli .
Þetta á misvel við fólk og ágætt að hafa það í huga þegar framlag Íslands er kosið .
Kjósendur verða að spyrja sig : Hefur keppandinn taugarnar ? " Hann segir reyndari keppendur og keppendur sem hafa tekið þátt í Eurovision áður , eins og Gretu Salóme og Ernu Hrönn , standa betur að vígi hvað þetta varðar en alls ekki megi vanmeta yngra fólkið .
Þá hafi lagahöfundurinn Þórunn Erna Clausen farið áður .
Flosi segir erfitt að segja til um það á þessari stundu hvaða möguleika lögin sex ættu í lokakeppninni enda hafi aðeins um helmingur þátttökuþjóðanna valið sitt framlag .
Margar sterkar þjóðir séu eftir .
" Ég myndi samt halda að öll lögin sex ættu góða möguleika , alla vega á því að komast upp úr undankeppninni .
" Annars segir hann einu gilda hvaða lag vinnur , hann muni styðja okkar framlag í blíðu og stríðu .
" Það er yndislegt hvað framlag Íslands fær alltaf góðan meðbyr .
Við stöndum með okkar fólki .
" Flosi verður að sjálfsögðu í Laugardalshöllinni í kvöld , ásamt félögum sínum í FÁSES .
Hópurinn ætlar að hittast í fyrirpartíi milli klukkan 17 og 19 og ganga síðan fylktu liði í Höllina .
" Við ætlum að sjá til þess að öll lögin fái góðan stuðning .
Að hver einasti flytjandi fái kikk .
" Þess utan hlakkar Flosi mikið til að sjá erlendu gestina , Loreen og Söndru Kim .
" Það er þvílíkur fengur að fá þær hingað heim .
" 100 manns á lokakeppnina Félagar í FÁSES eru ríflega fimm hundruð talsins og er klúbburinn kominn á topp fimm yfir stærstu Eurovision-klúbbana í álfunni .
Félagið var stofnað árið 2011 og fagnar því fimm ára afmæli í ár .
" Við verðum með lítið afmæli í stóra Eurovision-afmæli þjóðarinnar , " segir Flosi .
Hann hefur sótt lokakeppnina frá árinu 2010 og lætur sig að sjálfsögðu ekki vanta í Stokkhólmi .
Alls fara eitt hundrað manns utan á vegum FÁSES .
Sem er met .
Þá gerir Flosi fastlega ráð fyrir því að fleiri Íslendingar fari utan á eigin vegum .
