Smáhesturinn verður alltaf ofsakátur þegar hann uppgötvar eitthvað nýtt og ferskt – og hann verður ennþá kátari þegar þetta nýja og ferska sem hann uppgötvar er framleitt fyrir venjulegt launafólk .
Síðasta sumar heimsótti smáhesturinn arabíska veðhlaupahestinn til Lundúnaborgar .
Sá arabíski hefur í gegnum tíðina gert óhóflegt grín að klæðaburði smáhestsins ( sem er náttúrlega út í hött eins og allir vita ) .
Hann segir að sá litli klæði sig alltaf pínulítið eins og nýríkur merkjavöruplebbi .
Smáhesturinn er ekkert að reyna að halda fram sakleysi sínu og játar að hann sogast ósjálfrátt að glitri , gulli , gimsteinum , glansefnum og perlufestum .
Sumir fæðast bara svona og hefur þetta ekkert með uppeldi að gera .
Ef klæðaburður hefði eitthvað með uppeldi að gera væri smáhesturinn alltaf í Cottonfield-gallabuxum – hann myndi ekki láta sjá sig í neinu öðru .
Smáhestinum getur þó sárnað pínulítið þegar arabíski veðhlaupahesturinn talar um að hann hafi sama fatasmekk og aldraðar húsmæður og kallar Furstenberg kerlingarkjóla .
Það er nú kannski aðeins of langt gengið .
Ef smáhesturinn væri karl myndi hann líklega sporta sig um bæinn með gullkeðjur um hálsinn og skyrtan væri að sjálfsögðu hneppt niður á nafla .
Tanið væri vel pródúserað og hárið án efa stífblásið og lakkað .
Arabíski veðhlaupahesturinn klæðir sig hins vegar alltaf eins og samkynhneigður auglýsingastofueigandi .
Hann er yfirleitt í þröngum gallabuxum og bol eða gallaskyrtu , líkt og strákarnir sem hann vinnur með , og það hvarflar ekki að honum að breyta um stíl .
Þess vegna var svo dásamlegt að smáhesturinn og arabíski veðhlaupahesturinn gátu sameinast yfir töfrum & other stories í Lundúnum , en fyrrnefnd verslun er staðsett víða um heim .
Í þessari verslun , sem er í eigu sömu aðila og H & M , er hugsað um venjulegu konuna , móðurina sem er komin yfir 25 ára aldur sem vill vera trendí og smart .
Þessar konur eru búnar að átta sig á því að lífið snýst um svolítið meira en fatakaup og útlit en þær vilja samt vera með puttann á púlsinum .
Hún vill örlítið betri efni en í H & M og er til í að borga aðeins meira , án þess að þurfa að safna dósum í hverfinu sínu að næturlagi til að hafa efni á skárri fötum .
Á meðan smáhesturinn keypti sér nokkrar silkiskyrtur sem hann notar við allt gullið og lakkskóna keypti arabíski veðhlaupahesturinn fleiri gallaskyrtur og rifnar gallabuxur .
Hönnuðir & other stories eru alls ekki á því að konur séu eins og aumingjar í rifnum gallabuxum og ef þú varst ekki búin að klippa göt á hnén á svörtu gallabuxunum þínum þá er það alls ekki of seint eins og sést á myndunum .
Rifin hné eru nefnilega klæðileg , hvort sem þú ert eins og smáhestur í laginu ( svolítið lítill og þykkur ) eða eins og arabískur veðhlaupahestur ! martamaria@mbl.is 