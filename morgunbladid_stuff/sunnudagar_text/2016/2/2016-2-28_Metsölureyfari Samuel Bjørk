Norski tónlistarmaðurinn , myndlistarmaðurinn og rithöfundurinn Frode Sander Øien hefur sent frá sér fjölda leikrita og tvær skáldsögur .
Á síðasta ári skrifaði hann sinn fyrsta reyfara undir listamannsheitinu Samuel Bjørk og sá reyfari , Ég ferðast ein , kom út í vikulokin í íslenskri þýðingu Ingibjargar Eyþórsdóttur .
Í bókinni , sem selst hefur metsölu víða um heim , segir frá því er lík af ungri stúlku finnst úti í skógi og eina vísbending lögreglunnar er miði sem hangir um háls stúlkunnar þar sem stendur : " Ég ferðast ein " .
Rannsóknarlögreglumaðurinn Holger Munch tekur málið að sér og leitar eftir aðstoð Miu Krüger , sem hefur einangrað sig frá umheiminum .
