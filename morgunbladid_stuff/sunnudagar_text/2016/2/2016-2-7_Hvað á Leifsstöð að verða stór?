Þeir sem koma til Þingvalla á álagstímum skilja hvers vegna talað er um að æskilegt væri að draga úr umferð þangað þegar svo ber undir .
Til stendur að selja okkur aðgang að þjóðgarðinum með einhvers konar bílastæðagjaldi en óvíst er hver fælingarmáttur þess yrði .
Hugmyndir um gjaldtöku á öðrum ferðamannastöðum hafa verið viðraðar .
Þá fyrst færi fælingin að segja til sín þegar alls staðar væri rukkað .
Landinn yrði þar með að láta sig hafa takmarkanir á aðgengi að náttúru eigin lands .
Ekki er hægt að mismuna eftir þjóðerni , svo mikið vitum við .
En finnast ekki aðrar lausnir ? Eitt er víst , að vandinn hverfur ekki .
Alla vega ekki á meðan ferðaskrifstofur og flugfélög auglýsa Ísland allt hvað af tekur .
Ég efast um að nokkurt land sé eins mikið auglýst og Ísland er um þessar mundir .
Fleiri , fleiri , meira , meira .
Og síðan er hamast við að hótelvæða landið .
Þótt hótelin spretti upp eins og gorkúlur hafa menn vart undan í hótelsmíðinni .
Og allra síst geta menn hlaupið nógu hratt í Leifsstöð .
Á sjónvarpsskjá var okkur nýlega birt risaflæmi sem átti að sýna fyrirhugaðan vöxt flughafnarinnar .
Svæðið var gríðarstórt .
Og til að manna mannvirkið og annast þjónustu þar þótti fyrirsjáanlegt að flytja þyrfti inn nokkur þúsund manns .
Og síðan koll af kolli .
Fljótlega yrði að fjölga stöðumælavörðum á Þingvöllum , takmarka umferð í Landmannalaugar og Þórsmörk og til að komast að Herðubreið þyrfti að sækja um með þriggja ára fyrirvara .
Jafnvel okkur , sem fögnum ferðamennsku sem eftirsóknarverðum atvinnuvegi , hrýs hugur við þessari þróun .
Ferðatengdur iðnaður sem hlúir að landinu og menningunni , bæði arfleifðinni og einnig því sem nú lifir og dafnar með lista- og safnafólki okkar , getur snúist upp í andhverfu sína , orðið að ömurlegum gróðapolli sem fúskarar göslast í .
Og hæglega kæmust þeir upp með það , því Ísland yrði með þessu móti einnota .
Þangað kæmi ferðalangurinn bara einu sinni .
En þá væri bara að auglýsa meira .
Markaðurinn er ótæmandi .
En þarf ekki aðeins að hægja á þessu gangverki ? Að við látum okkur nægja milljón ferðamenn á ári enn um sinn en stefnum ekki , alla vega ekki strax , á tvær eða þrjár .
Gæti komið til greina að í Leifsstöð væri tekin ákvörðun um að hægja á stækkun og fjölgun afgreiðslusvæða ? " Því miður , allt uppbókað ! Það er opið á Akureyri , Egilsstöðum og Ísafirði , en hér er fullt .
" Í stað þess að loka Þingvöllum og selja aðgang að Gullfossi , þá væri hemlað í Reykjanesbæ .
Ef til vill þykir mörgum goðgá að hugsa á þennan veg .
Ferðafyrirtækjunum verði skilyrðislaust að þjóna .
En eiga duttlungar þeirra og gróðamöguleikar að ráða för , jafnvel á kostnað náttúru og þeirra gæða sem við viljum vera þekkt fyrir ? 