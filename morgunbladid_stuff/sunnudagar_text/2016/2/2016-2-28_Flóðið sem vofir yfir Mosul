Umhverfið er nú friðsælt , fljótið mikla , Tígris , sígur hægt sína leið " með tímans göngulagi " , á bökkum þess og hæðum í grenndinni eru mannlausir sumarbústaðir og braggar verkamanna , einnig mannlausir .
En norðan við stífluna miklu er lónið .
Þar eru þegar mest er um 11 milljarðar rúmmetra af vatni sem á uppruna sinn norður í fjöllum Tyrklands , í um 110 km fjarlægð .
Nú óttast margir að stíflan geti brostið og flóðvatnið á fáeinum stundum valdið gífurlegum usla .
Í versta falli geti allt að 20 metra há aldan banað hálfri milljón manna í Mosul og fleiri borgum neðar í ánni .
Enn fleiri yrðu heimilislausir .
Mest er hættan í vorleysingum sem senn hefjast á svæðinu .
Kúrdar ráða yfir stíflunni og lóninu en Mosul-búar þurfa því ekki bara að sætta sig við yfirráð hryðjuverkamannanna í Ríki íslams , IS , heldur ógn sem gæti umturnað lífi þeirra með innan við tveggja stunda fyrirvara .
Um 1,7 milljónir manna búa í Mosul , sem er um 50 km sunnan við stífluna .
Íbúunum hefur ekki verið kynnt áætlun sem mun hafa gerð um brottflutning ef stíflan brestur .
Aldan gæti einnig náð allt að fimm metra hæð í höfuðborginni Bagdad og í fleiri borgum en þá væri fyrirvarinn meiri .
" Það er eitt sem við vitum með vissu – ef þessi stífla væri í Bandaríkjunum værum við búin að tæma lónið bak við hana , " segir Sean MacFarland undirhershöfðingi , sem stýrir fámennu herliði Bandaríkjamanna í Írak .
Þegar árið 2006 sagði í skýrslu verkfræðinga Bandaríkjahers að mannvirkið væri " hættulegasta stífla í heimi " .
Saddam Hussein lét reisa hana snemma á níunda áratugnum , ekki síst til að tryggja yfirráð stjórnar súnní-araba á svæði sem kúrdíska þjóðarbrotið í norðri hefur lengi álitið hluta af sínu .
Verktakar frá Ítalíu og þýska fyrirtækið Hochtief sáu um framkvæmdir við stífluna sem er sú stærsta í landinu .
Sérfræðingar vöruðu við því að reisa stífluna á svæði þar sem jarðvegurinn er að mestu leyti leir og gifs sem breytist í leðju þegar efnið sýgur í sig vatn .
En aðrir fullyrtu að hægt væri að styrkja mannvirkið með því að dæla stöðugt steinsteypublöndu inn í glufurnar sem myndast stöðugt í undirlagið .
Það hefur óspart verið gert , frá upphafi alls um 50 þúsund tonnum af steypu .
Glufur og holrúm munu nú fara stækkandi , það sést á myndum úr jarðsjám .
Stríð og spilling En átökin , spillingin og stjórnleysið í Írak síðustu áratugi valda því að oft hefur viðhaldi lítið eða ekkert verið sinnt .
Liðsmenn IS náðu Mosul á sitt vald og réðu auk þess í nokkra daga árið 2014 yfir stíflunni , þá notuðu þeir tækifærið til að stela öllum tækjabúnaði sem þeir fundu .
Flestir starfsmenn stíflunnar flúðu og sumir komast hvorki lönd né strönd , eru í reynd fangar IS í Mosul .
Vatnið er afar mikilvægt fyrir þetta þurra svæði , það er ekki aðeins notað til að framleiða rafmagn heldur til áveitu .
Embættismenn ráðamanna í Bagdad gera lítið úr hættunni á flóði , benda á að ekki sjáist sprungur í stífluveggnum .
Talsmenn Kúrda segja að baráttan við IS hafi forgang .
Vegna hvatningar alþjóðastofnana hefur þó verið ákveðið að semja við ítalska verktakann Trevi Group um lágmarksviðgerðir , lán fékkst frá Alþjóðabankanum upp á 200 milljónir dollara .
En það boðar ekki gott að heimildarmenn fullyrða að stjórnvöld trassi nú að greiða starfsmönnum á svæðinu laun .
