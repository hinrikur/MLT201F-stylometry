Ástæða þess að við erum að flytja þetta verk núna er að það kom upp í hendurnar á okkur , en nótur að eldri stórsveitarverkum hafa margar hverjar verið ófáanlegar þar til nýlega .
Nú þegar verkið er orðið aðgengilegt er mjög spennandi að flytja það , enda mjög spennandi músík , " segir Sigurður Flosason um Far East Suite eftir Duke Ellington sem Stórsveit Reykjavíkur frumflytur á Íslandi á tónleikum í Silfurbergi Hörpu á morgun , sunnudag , kl. 20 .
Sigurður er bæði stjórnandi og kynnir á tónleikunum .
" Far East Suite er níu laga svíta sem hann samdi , eins og oft áður , í samvinnu við sinn nánasta samstarfsmann , þ.e. Billy Strayhorn , " segir Sigurður og bendir á að tónlistin sé innblásin af hljómleikaferð stórsveitar Ellingtons um Austurlönd á árunum 1963 og ' 64 .
" Þó svítan heiti Far East Suite hefði hún með réttu kannski átt að heita Near East Suite , því hljómsveitin var í Líbanon , Íran , Írak og nálægum löndum árið 1963 .
Ferðina fóru þeir á vegum bandaríska utanríkisráðuneytisins , en hún tók skjótan enda þegar John .
F. Kennedy var skotinn í henni miðri .
Þetta tengist því mjög dramatískum atburðum í mannkynssögunni .
Árið eftir fóru þeir í tónleikaferð til Japan .
En þessar tvær ferðir liggja undir og maður greinir áhrif þaðan í músíkinni .
Þetta er því allt fremur óvenjulegt og spennandi .
Svo spillir ekki fyrir hvað músíkin er heillandi og skemmtileg .
" Aðspurður segir Sigurður flutning svítunnar taka rétt rúman klukkutíma með kynningum , en hún er flutt án hlés .
" Duke Ellington er einn af mikilvirkustu og áhrifamestu höfundum djasstónlistar .
Á seinni hluta ferils síns fór hann að skrifa lengri verk , þ.e. svítur , sem er ekki algengt í djassmúsík .
Það er því gaman að geta flutt eina þeirra í heild .
Fyrir okkur í Stórsveitinni er það að spila Ellington eins og þegar Sinfónían spilar Mozart eða Beethoven .
Tónlist hans er stór partur af klassísku efnisskránni í stórsveitarheiminum .
Við höfum ekki gert Ellington mjög mikil skil áður og langt er síðan við héldum heila tónleika með músík eftir hann .
Það er því mjög gaman að geta gert það núna þegar nóturnar eru loks orðnar aðgengilegar og vonandi að áhorfendur nýti sér það tækifæri .
" silja@mbl.is 