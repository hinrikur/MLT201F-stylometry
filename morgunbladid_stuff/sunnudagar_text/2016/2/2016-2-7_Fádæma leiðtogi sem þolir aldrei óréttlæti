Nánustu ættingjar og vinir kalla hann Dadda , strákinn úr Efstasundi í Reykjavík sem hefur þjálfað þýska landsliðið í handbolta síðustu misseri .
Hann var ráðinn í starfið eftir glæsilegan árangur sem þjálfari félagsliða í Japan , Austurríki og Þýskalandi sem og landsliðs Austurríkis .
Viðmælendur blaðamanns eru sammála um að Dagur Sigurðsson sé afar heilsteyptur maður með mjög ríka réttlætiskennd .
Snemma kom í ljós að hann er óvenjuhæfur leiðtogi , félagslega sterkur og óhræddur að fara ótroðnar slóðir .
Dagur hefur mjög sterka nærveru .
Nokkrir nefndu það .
" Það fer ekki framhjá neinum þegar hann gengur í salinn , " segir gamall vinur .
Hann er mjög skapmikill og þolir til dæmis ekki að tapa , sem reyndist honum erfitt á yngri árum – ekki síst þegar honum fannst dómarar óréttlátir .
Átti þá til að gráta hástöfum .
" Það var stundum eins og hann hefði misst nákominn ættingja , " segir samherji í yngri flokkum Vals .
Tilfinningarnar hlupu stundum með Dag í gönur .
" Brotin hurð í KR-heimilinu kemur fljótt upp í hugann , " segir einn vina hans þegar hann hugsar til baka .
Einn sagði að Dagur hefði ítrekað verið sendur heim af æfingum því hann þoldi ekki að tapa í upphitun .
" Ég man eftir einu skipti þegar hann brjálaðist í bandíleik ! " segir gamall samherji hans .
Þjálfarinn Viggó Sigurðsson segir svipaða sögu frá því þeir unnu saman í Þýskalandi : " Hann þolir ekki órættlæti .
Það var í áramótafótbolta sem hann trompaðist ; ég var að dæma og viðurkenni að ég gerði mistök .
Sleppti augljósri vítaspyrnu sem hann átti að fá og hann talaði ekki við mig í langan tíma ! " Enn betri í fótbolta ? Dagur er fæddur 3. apríl 1973 og fagnar því 43. afmælisdeginum á árinu .
Foreldrar hans voru báðir miklar íþróttakempur ; Sigurður Dagsson stóð í marki knattspyrnuliðs Vals og tók á sínum tíma þátt í 18 landsleikjum , þar af tveimur sem fyrirliði .
Ragnheiður Lárusdóttir Blöndal gerði garðinn frægan með handboltaliði Vals og varð margfaldur meistari .
Dagur lék með drengjalandsliðum Íslands bæði í handbolta og fótbolta .
Ýmsir telja hann hafa verið betri sem fótboltamann en hann taldi sig eiga meiri möguleika í handboltanum , skv. gömlu viðtali .
" Það hafði einnig áhrif á ákvörðun mína að Lárus bróðir valdi knattspyrnuna eins og pabbi og þá varð ég að fara í handboltann eins og mamma ! " sagði Dagur í Morgunblaðinu árið 1992 , þá 19 ára nemi í Verzlunarskóla Íslands og löngu orðinn leikstjórnandi meistaraflokksliðs Vals .
Lárus bróðir Dags og Óskar Bjarni Óskarsson , handboltaþjálfari og æskuvinur hans , segjast báðir hafa reiknað með að Dagur snéri sér að fótboltanum þegar hann þurfti að velja á milli greinanna tveggja .
" Hann var yfirburðamaður í handbolta í yngri flokkunum en líka frábær í fóbolta sem miðvörður eða aftasti miðjumaður .
Hann hafði svo mikla yfirsýn og leikskilning .
Mér fannst alltaf synd að hann varð ekki fótboltamaður en þarf hugsanlega að fara að draga það til baka ! " segir Lárus .
Móðir Dags telur að hann hafi valið handboltann vegna félagsskaparins .
Óskar segir handboltahópinn hafa verið einstakan .
" Þetta var hópur nörda héðan og þaðan , margir úr Valshverfinu en Dagur kom úr Langholtsskóla og Óli Stef .
úr Hagaskóla .
Dagur var leiðtoginn og við fylgdum honum í einu og öllu , " segir Óskar Bjarni .
" Hann var mesti töffarinn en alltaf heill og mjög flottur íþróttamaður .
Gott dæmi um hvað hann var traustur er ferð sem 2. flokkur Vals fór einu sinni til Vestmannaeyja .
Theodór Guðfinnsson , sem þjálfaði okkur í mörg ár , komst ekki með en sagðist svo sem ekki þurfa að vera á staðnum því hann treysti okkur fullkomlega .
Fyrirliðinn fór fyrir hópnum og við unnum keppnina .
" Allir eru sammála um að Dagur sé mikil félagsvera , þó að hann sé líka dulur og þyki mjög gott að vera utan sviðsljóssins .
Hann er vinmargur og vinir hans eru úr ýmsum áttum .
Þegar Dagur og fjölskylda koma heim í júní ár hvert og dvelja í mánuð , er hver einasti dagur skipulagður , að sögn Jóns Halldórssonar , vinar hans úr Val , sem titlaður er forseti Urriðans , veiðifélags sem þeir félagar stofnuðu á sínum tíma .
Dagur er líka í spilaklúbbnum Þresti með Óskari Bjarna og fleirum .
" Við þekktumst úr yngri flokkum Vals þó hann sé þremur árum yngri en ég en stóra skrefið í okkar vináttu stigum við sumarið 1992 , þegar Dagur var 19 ára , " sagði Jón við blaðamann .
" Ég hafði áður farið til Bandaríkjanna og unnið þar í sumarbúðum og um jólin 1991 , þegar við unnum í jólatréssölu í Valsheimilinu , sagði ég honum frá hvað það hefði verið rosalega skemmtilegt og við ákváðum fljótlega að fara út sumarið eftir .
Tveimur dögum áður en við fórum hringdi svo Þorbergur Aðalsteinsson landsliðsþjálfari og kallaði í Dag í æfingahóp liðsins fyrir Ólympíuleikana í Barcelona .
Það hljómaði að sjálfsögðu spennandi en það lýsir karakter Dags vel að hann stóð á sínu : Nei , ég ætla með Nonna til Ameríku .
Fer bara seinna á Ólympíuleika .
Hann þorir að fara eigin leiðir .
" Urriðinn var stofnaður eftir sumarið í Bandaríkjunum og hefur því verið við lýði í 24 ár .
" Dagur er að sjálfsögðu leiðtogi í þeim hópi eins og öðrum og saga félagsskaparins er til í lögum og textum sem hann hefur samið .
" Jón segir að fyrst og fremst sé Dagur þó mjög traustur vinur og skemmtilegur maður , sem þorir að sigla á móti straumnum .
" Hann er með risastórt hjarta og þolir ekki óréttlæti .
Er litríkur , með sterkar skoðanir og bakkar helst ekki með þær .
Er mjög fastur fyrir og fylgir sinni hugmyndafræði sama hvað gengur á því hann trúir alltaf á það sem hann er að gera .
Við erum saman með stöng í veiðifélaginu og herbergisfélagar og stundum eins og hjón ; tökumst á , en förum aldrei að sofa ósáttir .
Stundum hefur þurft að ræða málin fyrir svefninn og þó að við séum ekki sammála situr aldrei neitt eftir .
" Margir nefna Ingibjörgu Pálmadóttur , konu Dags , í sömu andrá .
Þau séu í raun eitt ; hafi verið saman í bekk í grunnskóla og kærustupar frá unglingsaldri .
" Dagur var ekkert að flækja málin heldur náði sér í kærustu í þarnæsta húsi í Efstasundinu , " sagði einn vinur hans .
" Þau eru frábær saman og miklir vinir vina sinna .
Ef eitthvað bjátar á hjá einhverjum eru þau fyrst til að hafa samband .
" Árangur Dags sem þjálfara kemur engum á óvart sem til þekkir .
Handboltakempurnar og þjálfararnir Þorbjörn Jensson , Viggó Sigurðsson , Patrekur Jóhannesson og Óskar Bjarni Óskarsson , æskuvinur hans , eru á einu máli um það .
" Á Evrópumótinu gekk allt upp hjá Þjóðverjum og það var Degi að þakka .
Ég var snemma sannfærður um að hann yrði þjálfari og það toppþjálfari , " segir Viggó Sigurðsson , sem þjálfaði Dag bæði hjá þýska félaginu Wuppertal og landsliði Íslands .
Bætti því við að Dagur væri mjög skipulagður og óhræddur við að taka óvæntar og erfiðar ákvarðanir .
Þorbjörn Jensson , þjálfari Dags hjá Val og einnig landsliðinu , nefnir líka síðastnefnda atriðið : " Það hefur örugglega verið svakalega erfitt fyrir hann að skilja Silvio Heinewetter eftir fyrir EM – frábæran markmann sem var hjá honum í Fuchse – og velja Andreas Wolff í staðinn .
Svo var Wolff besti markmaður mótsins þannig að Dagur hafði rétt fyrir sér eins og svo oft áður .
" Snemma mjög klókur Þorbjörn segir að Dagur hafi snemma orðið mjög klókur í handboltanum og þau klókindi hafa aukist mjög með tímanum .
Þorbjörn nefnir það sem Dagur hafði afrekað sem þjálfari áður en hann tók við landsliðinu .
" Hann náði mjög fínum árangri í Austurríki , byggði svo upp lið Fuchse Berlín með ungum strákum og allir sjá hvað hann hefur gert núna .
" Robert Hanning , framkvæmdastjóri Fuchse Berlin og einn varaforseta þýska handboltasambandsins , ber ábyrgð á því að Dagur er þjálfari í Þýskalandi .
Þegar forráðamenn Fuchse ákváðu fyrir nokkrum árum að hefja alvöru uppbyggingu segist Hanning hafa viljað ráða þjálfara frá Norðurlöndunum .
" Ég vildi fá einhvern sem skildi leikinn vel , helst einhvern sem hefði verið góður miðjumaður sem keppandi , " segir Hanning við Sunnudagsblað Morgunblaðsins .
Hann velti þó fyrir sér öllum helstu þjálfurum heims þar til sex voru á listanum .
Hinn íslenski landsliðsþjálfari Austurríkis var einn þeirra ...
" Ég hringdi í Dag , sendi honum myndband og flaug svo til Íslands .
Á leiðinni af flugvellinum að heimili hans ræddum við um handbolta , um Fuchse og hvað þyrfti að gera til að búa til gott lið .
Ég sagði fljótlega við Dag : þú getur í raun keyrt mig strax aftur út á flugvöll .
Við þurfum ekki að ræða nánar saman því ég ætla að ráða þig ! " Robert , alltaf kallaður Bob , sagði viðræður um kaup og kjör ekki hafa tekið nema fimm mínútur og fljótlega hófst ævintýrið .
" Við byggðum liðið upp saman og á milli okkar var alltaf fullkomið traust .
Við ræddum alla hluti og það kom sér vel að hann var ekki bara vel að sér um handbolta heldur þekkti líka til viðskiptalífsins og hvernig best væri að byggja félagið upp frá þeirri hlið .
Það sama átti við um mig ; auk þess að vera framkvæmdastjóri félagsins hafði ég lengi þjálfað .
" Hanning og Dagur komu sér upp góðri aðferð til að ræða málin ; notuðu litina í götuvitanum .
Hann nefnir dæmi af því ef hugmynd kom upp að næla í ákveðinn leikmann : " Ef annar hvor okkar sagði rautt við hugmyndinni var hún ekki rædd frekar .
Ef gult varð fyrir valinu var málið rætt áfram en grænt merkti að við semdum við leikmanninn án frekari bollalegginga .
" Þannig stjórnuðu þeir félaginu í sex ár og aldrei bar skugga á samstarfið , segir Hanning .
Frá litareglunni var ein undantekning ; þegar Fuchse bauðst að semja við spænska landsliðsmanninn Iker Romero , sem þá lék með Barcelona .
" Rautt var mat okkar beggja fyrst í stað en svo fór ég og ræddi við Iker og skipti um skoðun .
Þegar ég sagði Degi frá því varð hann undrandi og stuttar vangaveltur sagði hann : mitt svar er meira en grænt .
Við sömdum við Romero og það er ein besta ákvörðun í sögu Fuchse .
" Einn sá besti í heimi Hanning segir að fyrir tveimur árum hafi danska handboltasambandið lýst yfir áhuga á að ráða Dag sem landsliðsþjálfara .
" Hann var með samning við Fuchse , ég sagði honum að hann gæti farið þrátt fyrir það , en að kannski væri betra fyrri hann að bíða í eitt ár .
" Ekki vill Hanning þó upplýsa hvort það hafi verið vegna þess að þá strax hafi hann verið farinn að undirbúa jarðveginn og viljað að Dagur tæki við liði Þýskalands .
" Danir réðu Gumma [ Guðmund Guðmundsson ] sem er líka mjög góður þjálfari en ég er á því að Dagur sé orðinn einn besti þjálfari í heimi .
" Áður en Dagur var ráðinn þjálfari Þýskalands ræddi Hanning um starfið við Alfreð Gíslason og Svíann Ljubomir Vrajnes , auk Dags .
" Um málið urðu harðar umræður hjá handboltasambandinu en ég var viss um að best yrði ráða Dag ; vissi að við yrðum að fara í mikla uppbyggingu , ekki ósvipaða og hjá Fuchse á sínum tíma , og hann hentaði vel í það verkefni .
" Hanning fékk sitt fram og enginn þorir að andmæla því í dag að ákvörðunin hafi verið rétt .
" Ég sem varaforseti ræddi við bæði forseta þýsku deildarinnar og forráðamenn liðanna og í þeim hópi voru allir á einu máli um að ráða Dag .
" Þeir þjálfarar Dags sem blaðamaður ræddi við eru allir á einu máli um hve gríðarlega góður leikmaður hann var .
" Þegar hann kom í meistaraflokkinn til mín , 17 ára , hafði hann þjálfað yngri flokka , bæði stelpur og stráka , með mjög góðum árangri .
Hann sýndi snemma mjög góða takta sem miðjumaður í sókninnni – leikstjórnandi – og var mikill leiðtogi , " segir Þorbjörn Jensson , þjálfari Vals á þeim tíma .
" Það var mjög gott að eiga við Dag , hann hafði mjög góðan skilning á leiknum og það var hann sem tók af skarið þegar þurfti .
" Þorbjörn nefnir dæmi um hve félagslega sterkur Dagur var ungur að árum .
" Íslensk íþróttafélög berjast oft í bökkum og eitt árið átti Valur engan pening .
Við sögðum við leikmennina : Í vetur skuluð þið sýna hvað þið getið til að komast svo til erlendra liða , en þið verðið að spila fyrir ekki neitt .
Um leið og ég hafði sleppt orðinu stóð Dagur upp , skrifaði undir samning og fór .
Það sýndi hvað hann er tryggur félagsmaður .
Mönnum leist ekkert of vel á þetta en eftir að hann skrifaði undir gerðu hinir það líka .
" Dagur lék undir stjórn Viggós Sigurðssonar hjá Wuppertal í Þýskalandi og einnig með landsliðinu .
" Hann var algjör draumaleikmaður , hafði snemma yfirburða leikskilning og var framlenging þjálfarans inn á völlinn .
Hann er án efa einn allra besti miðjumaður sem ég hef þjálfað , " segir Viggó .
Hann segir Dag hafa verið til fyrirmyndar í öllu .
" Margir leikmenn eru góðir en á ögurstundu var alltaf hægt að treysta á Dag ; hann skilaði sínu 100% í erfiðu leikjunum og þar skilur á milli hvort menn eru góðir eða frábærir .
Nú er það sama að gerast með hann sem þjálfara .
Hann er sigurvegari .
" Kennarinn Viggó er ekki í vafa : " Ég gef Degi 10 í einkunn ! " Viggó nefnir áhugavert dæmi : Á undirbúningstímabili lét ég menn alltaf hlaupa tólf sinnum 400 metra og ég sé í gamalli dagbók að Dagur hljóp alltaf undir 70 sekúndum , sem er afburðagott , og síðasta hringinn fór hann á 57 sekúndum ! Það lék enginn eftir á mínum ferli sem þjálfari .
" Ragnheiður , móðir Dags , segir hann hafa verið ljúfan dreng en skapmikinn , og margir fleiri nefndu það .
" Hann var fljótur upp en líka fljótur niður , " rifjar hún upp .
Sigurður faðir Dags er kennari og í hálfan annan áratug bjó fjölskyldan allt sumarið í sumarbústað í Mosfellsbænum , rétt hjá foreldrum Ragnheiðar .
" Við byrjuðum á þessu þegar Dagur var fjögurra eða fimm ára .
Fluttum upp eftir í lok maí og í bæinn aftur á haustin .
Fyrstu árin vorum við hvorki með síma né sjónvarp en það skipti strákana engu máli og dvölin í bústaðnum þjappaði fjölskyldunni mjög saman .
Mamma sagði að þegar dyrnar hjá okkur voru opnaðar hefði oft komið bolti út fyrst og svo strákarnir á eftir .
Þeir voru allaf í boltaleik .
" Ragnheiður man eftir atviki þegar Dagur reiddist ákaflega ; ekki ólíklegt að slest hafi upp á vinskap bræðranna .
" Hann reiddist og rauk út og við vorum ekkert að æsa okkur yfir því .
Héldum að hann hefði hlaupið niður í bústað til ömmu sinnar og kæmi fljótlega aftur .
Þegar hátt í tveir klukkutímar voru liðnir og drengurinn fannst ekki fórum við á Reykjalund þar sem hægt var að hringja í símaboxi fyrir sjúklingana og þá kom í ljós að hann var kominn heim í Efstasund .
Það var dágóður spölur fyrir 10 ára strák að hjóla ! " Dagur afi bjó í kjallaranum þannig að ungi nafninn komst alltaf inn .
" Þar sat hann og beið eftir því að einhver saknaði hans .
Ég var í sjokki og tók hann í gegn fyrir uppátækið , en þetta sýnir hvað hann var – og er – ákveðinn .
" Ævintýramaður Í kjölfar glæstra sigra með Val hélt Dagur í víking 23 ára ; flutti til Þýskalands með Ingibjörgu sinni og fór að leika með Wuppertal ásamt vini sínum úr Val , Ólafi Stefánssyni , undir stjórn Viggós Sigurðssonar .
Liðið lék í næst efstu deild en komst upp strax í fyrstu tilraun , mjög óvænt , að sögn Viggós .
" Dagur stjórnaði leik liðsins og var alveg frábær .
Það var fyrst og fremst honum og Óla að þakka að við fórum upp .
" Eftir þrjú ár í Þýskalandi tók Dagur óvænta ákvörðun .
" Ég man þegar hann hringdi heim og tilkynnti okkar foreldrunum að hann þyrfti að tilkynna okkur svolítið og við yrðum örugglega alveg bit ! Þá var hann að segja okkur að hann ætlaði til Japans , og það til Hiroshima .
" Ragnheiður rifjar upp að Dagur hafði möguleika á að fara til annars þýsks liðs " en hann er mikill ævintýramaður .
Að auki var hann orðinn slæmur í hnjánum og vissi að ef hann færi í deild þar sem álagið væri ekki eins mikið og í Þýskalandi gæti hann örugglega spilað þremur eða fjórum árum lengur .
" Dagur var spilandi þjálfari Wakanuga frá Hiroshima í þrjú ár og fór síðan til Bregenz í Austurríki .
Var líka leikmaður og þjálfari þar og sló rækilega í gegn .
Liðið varð t.d. landsmeistari fjögur ár í röð og komst fyrst austurrískra liða í riðlakeppni Meistaradeilar Evrópu .
Austurríki var skyndilega komið á handboltakortið eftir áratuga fjarveru .
Í framhaldinu bauðst honum að taka við þjálfun austurríska landsliðsins og kom því líka rækilega á kortið .
Það var þá sem Þjóðverjinn Hanning kom til skjalanna og nældi í Dag .
Patrekur Jóhannesson er nú landsliðsþjálfari Austurríkis en þeir Dagur léku saman í yngri landsliðum Íslands og fjölmarga A-landsleiki .
" Hann gerði rosalega góða hluti í Bregenz og átti svo mjög góðan tíma sem landsliðsþjálfari , breytti miklu og ekki síst hugarfari allra sem er svo gríðarlega mikilvægt , " segir Patrekur .
" Hann hefur ákveðnar skoðanir , sem er mikill kostur , og augljóst að hann hefur náð að smita sína menn í Þýskalandi .
Þannig var hann alltaf sem leikmaður , bæði með Val og landsliðinu og góður árangur hans sem þjálfara kemur mér alls ekki á óvart .
Hann hefur skýra sýn og fer alltaf sínar leiðir þó þær geti verið erfiðar .
" Patrekur nefnir að það loði við íslenska handboltamenn og þjálfara að þeir hafi óbilandi trú á sér .
Nefnir Alfreð Gíslason , Guðmund Guðmundsson og sjálfan sig , auk Dags .
" Stundum hefur maður farið flatt á því en þetta getur reynst góður eiginleiki og hugarfarið getur skipt sköpum .
Dagur hefur til dæmis sjálfur sagt að hann kom því inn hjá Þjóðverjum að fara í alla leiki til að vinna , líka æfingaleiki .
Hann er sigurvegari og nær að smita aðra af því .
" Fjölskyldan Dags er samheldin .
" Við vorum mjög góðir vinir í æsku , " segir Lárus bróðir Dags .
" Á unglingsárunum fannst mér hann svo ekkert rosalega kúl og segja má að leiðir hafi skilið í nokkur ár en það var ekki lengi ; fljótlega eftir að hann kláraði Verzló fórum við saman í bisness .
" Þá opnuðu þeir kaffihúsið Kofa Tómasar frænda á horni Skólavörðustígs og Laugavegar í samstarfi við foreldra sína .
" Við fengum hugmyndina og lán , en pabbi og mamma gengust í ábyrgð .
Þau hafa alltaf staðið þétt við bakið á okkur , bæði í íþróttunum og viðskiptum .
" Bræðurnir stofnuðu saman félagið Sigur , sem heldur nú utan um eignarhlut í Bílanausti , þar sem Lárus er nú framkvæmdastjóri , og hlut í KEX hosteli .
Dagur var 21 árs þegar þeir opnuðu Kofann og hafði enn ekki smakkað áfengi en var duglegur aftan við barborðið .
" Það var ekki fyrr en eftir að þau Ingibjörg fluttu til Þýskalands að Dagur fór að smakka bjór , þá 23 ára gamall .
Þegar komið var með bjórkassa inn í búningsklefa eftir sigurleik trúðu Þjóðverjarnir ekki sínum eigin augum og hann fékkst til að smakka , " segir móðirin .
Foreldrarnir fylgdust vitaskuld gaumgæfilega með Evrópumótinu í Póllandi .
" Okkur Sigga finnst best að vera bara tvö ein heima í stofu og horfa á leikinn .
Við vorum reyndar öll heima hjá Lárusi þegar Þjóðverjar spiluðu við Svíana og ætluðum aldeilis að hafa það gott en leikurinn byrjaði illa og okkar menn voru fjórum mörkum undir í hálfleik .
Strax í upphafi breytti hann vörninni algjörlega , okkur leist alls ekki á það og stemningin í stofunni var ekki mikil en svo urðum við óskaplega ánægð þegar leikurinn breyttist .
Það er ótrúlegt hvernig maður getur farið að halda með allt öðru landi en okkar eigin .
Fyrst var það Austurríki og nú Þýskaland , en auðvitað er eðlilegt að halda með börnunum sínum ! " 