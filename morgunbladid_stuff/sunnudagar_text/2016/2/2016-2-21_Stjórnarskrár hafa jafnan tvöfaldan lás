Eftir bankakreppuna blossaði upp reiði víða um heim og var ekki að undra .
Til voru þeir hér á landi sem litu á þá óánægju alla sem fundið fé fyrir sig og ýttu því undir hana , sem mest þeir máttu .
Annarleg notkun Fljótlega varð ljóst að ekki var efst á blaði að nýta nýfenginn byr í þágu hinna reiðu og vonsviknu , heldur allt gert til að beina honum í réttan farveg .
Óánægja og vonbrigði fjöldans var nýtt til að fleyta fram gælumálum sem höfðu haft lítið fylgi .
Allir skattar og gjöld voru hækkuð upp í rjáfur , þótt það væri eins og ákvörðun um að binda hendur og fætur þeirra sem þegar lágu flatir eftir fárið .
Svo var öll geta íslenska stjórnkerfisins nýtt , þegar hennar var mest þörf í annað , til svikasamninga um Icesave , sem meira að segja Árni Páll , með hálfvelgju þó , viðurkennir nú að hafi verið alvarleg mistök .
Samhliða var ýtt úr vör , undirbúningslítið og með " flóknum baktjaldasamningum " , hraðferli um að koma vankaðri þjóðinni í Evrópusambandið .
Því að vitað var að óvönkuð léti þjóðin aldrei plata sig þangað inn .
Ákvörðun um að selja skyldi drjúgan hluta fullveldis landsins undir ofurvald ESB gat ekki með nokkrum hætti verið réttlætt sem eðlileg viðbrögð við bankahruni á Íslandi .
Hin velkunna háværa klíka og viðhengi hennar hafði vissulega hamrað á því " að of veikar reglur um fjármálafyrirtæki " hefðu átt hlut í því að hrun varð .
Það samhengi hefur aldrei verið sannað enda fráleitt .
Þær reglur sem um er að tefla eiga allar rót í kröfum Evrópusambandsins um slíka reglusetningu .
Hvar sem íslensk yfirvöld komu því við var reynt að hafa aðhaldið á ysta kanti þess sem tilskipanir ESB leyfðu .
Uppblásin atlaga að stjórnarskrá Íslands , lýðveldisstjórnarskránni svonefndu , hafði enn minni tengingu við atburðina sem höfðu orðið .
Enginn vitiborinn maður hefur reynt að tengja stjórnarskrána við bankahrunið og hinir hafa ekki fært nein skiljanleg rök fyrir slíkum kenningum .
Svínað á stjórnarskrá En á hinn bóginn tengjast þessi tvö mál , aðild að ESB og stjórnarskráin .
Og það er næsta sérkennilegt að þeir sem töldu sig mestu áhugamenn um að umturna stjórnarskrá Íslands hafa jafnframt verið ákafamenn um aðild Íslands að ESB .
Og hvað er svo sérkennilegt við það ? Það ætti að vera augljóst , því að aðild Íslands að Evrópusambandinu getur aldrei komið til að óbreyttri stjórnarskrá .
Um það er ekki lögfræðilegur ágreiningur .
Það var lögfræðilegur ágreiningur um það hvort EES ( samningur um hið Evrópska efnahagssvæði ) stæðist gagnvart stjórnarskránni .
Tvö yfirgripsmikil álit voru birt um það álitamál og studdist þáverandi þingmeirihluti við annað en mestur hluti stjórnarandstöðunnar við hitt .
Þrátt fyrir ólíka niðurstöðu í þessum álitum mátti út úr þeim báðum lesa og gagnálykta að enginn ágreiningur væri um það , að aðild Íslands að ESB væri óhugsandi að óbreyttri stjórnarskrá .
Þingmenn undirrita drengskaparheit gagnvart stjórnarskránni .
Það er forsenda fyrir því að hefja þingstörf .
Í því heiti felst auðvitað ekki að þeir muni aldrei standa að breytingum á stjórnarskránni .
En þeir heita því hins vegar , að viðlögðum drengskap , að virða stjórnarskrána í hvívetna .
Þeir skuldbinda sig til að samþykkja aldrei neitt , né aðhafast nokkuð sem stangaðist á við fyrirmæli og eftir atvikum anda stjórnarskrárinnar .
Það var því mjög ósvífið að leggja í för undir yfirskrift aðildarumsóknar , til að breyta fjölda reglna og laga landsins í átt að regluverki Evrópusambandsins , vitandi að slík aðild stæðist ekki gildandi ákvæði stjórnarskrárinnar .
Það er auðvitað gild pólitísk afstaða að vilja að Ísland gerist aðili að ESB .
En ætli menn sér að berjast fyrir slíku hlýtur fyrsta skrefið að vera að afla fylgis við breytingu á stjórnarskránni .
Það er ekki trúverðugt þegar þeir menn sem láta eins og kollvörpun á íslensku stjórnarskránni sé forsenda framfara í landinu ganga hiklaust á svig við þá sömu stjórnarskrá .
Ríkari vernd lagaákvæða Það sem greinir stjórnarskrá lands frá öðrum lagafyrirmælum er það , að gerðar eru mun ríkari kröfur um breytingar á stjórnarskrá en öðrum lagaákvæðum .
Það má halda því fram að íslenska stjórnarskráin geri mun mildari kröfur í þessum efnum en er raunin í öðrum löndum .
Það er þannig mun flóknara að breyta bandarísku stjórnarskránni en þeirri íslensku .
Þó hefur þeirri bandarísku nokkrum sinnum verið breytt .
Hér á landi eru breytt ákvæði felld inn í meginmál stjórnarskrár , en í Bandaríkjunum er jafnan fjallað um samþykktar breytingatillögur sem fyrstu , aðra og þriðju viðbót og svo framvegis .
Þar sem enga sérstaka nauðsyn bar til þess að breyta lýðveldisstjórnarskránni vegna bankahruns og aðeins mjög óljós og ruglingslegur texti lá fyrir um nýja stjórnarskrá , eftir nokkurt húllumhæ , kom verulega á óvart , að í lok kjörtímabilsins var með atbeina þáverandi stjórnarandstöðu samþykkt breytingartillaga til bráðabrigða á stjórnarskránni til að auðveldara yrði að breyta á henni á þessu kjörtímabili .
Þar með var hægt að samþykkja breytingu á stjórnarskrá á einu kjörtímabili ( í þetta eina sinn ) en ekki á tveimur sem er meginregla íslensku stjórnarskrárinnar .
Þarna umgengust menn stjórnarskrána af óboðlegri léttúð í þeim tilgangi einum að auðvelda þinglok seinasta kjörtímabils ! Þegar þannig er gengið um helgustu hluti hverrar löggjafarsamkundu er ekki að undra þótt álit almennings á henni sé í sögulegu lágmarki .
Hæstiréttur Bandaríkjanna og stjórnarskrá Hæstiréttur Bandaríkjanna fer nær alfarið með mál sem falla undir sjónarhorn stjórnarskráinnar .
Rétturinn ákveður sjálfur hvaða mál hann tekur til meðferðar .
Hin dómstigin tvö afgreiða önnur mál endanlega .
Af þessum ástæðum þykir skipta miklu hver séu grundvallarsjónarmið hvers dómara um það , hvaða túlkunarkostir varðandi stjórnarskrána séu tækir .
Um það efni hafa orðið til tvær fylkingar i Bandaríkjunum .
Og eins og ætíð þykir áhangendum mikilvægt að fá sínum málstað jákvæða yfirskrift .
Antonin Scalia , sem lést fyrir skömmu , er af öllum viðurkenndur sem afburðamaður á sviði lögfræði .
Starfsfélagar hans , hinir dómararnir 8 , hafa hvergi legið á því , að ekki sé ágreiningur um það mat .
En það þýddi þó ekki að þeir hefðu allir ætíð eina skoðun á því , við hvað ætti að miða þegar lagt væri mat á hvernig deilumál féllu að stjórnarskránni .
Að setja lög eða túlka þau Í stórum dráttum má segja að þeir dómarar sem forsetar úr röðum repúblikana tilnefndu séu þeirrar skoðunar að " dómstólar túlki lög " sem löggjafarþing setji .
Dómstólum sé hvergi í skrifuðum textum fært löggjafarhlutverk og þeir geti ekki einhliða tekið sér það .
Dómarar megi ekki lesa í stjórnarskrána annað en það sem þar er skrifað .
Hinir , oftast dómarar tilnefndir af forsetum úr röðum demókrata , nálgast túlkunina " opnari huga " .
Þeir segja í grófum dráttum að stjórnarskráin " sé lifandi plagg " og óhjákvæmilegt sé í þjóðfélagi sem sé gjörbreytt frá því að einstök stjórnarskrárákvæði voru sett , að ákvæði hennar séu túlkuð þannig að falli að breyttum háttum og tíðaranda .
Scalia gat að nokkru viðurkennt það .
En það fór í verra þegar dómarar úr þessum hópi töldu það falla undir túlkun að ganga gegn auðskildu orðalagi í texta stjórnarskárinnar og jafnvel dæma eftir orðalagi sem væri ekki í stjórnarskránni , en ætti að mati viðkomandi dómara að vera þar , ef t.d. væri miðað við breyttan tíðaranda í landinu .
Scalia fordæmdi þá sem seildust svo langt .
Þurfi þjóðfélagið breytingu þá er sú leið vörðuð En hann og þeir sem honum voru sammála undirstrikuðu að þeir hefðu ekkert við það að athuga að stjórnarskrá landsins væri breytt af réttum aðilum og í samræmi við leikreglur stjórnarskrárinnar og þeir mundu glaðir dæma í samræmi við hina nýju texta .
Nokkra furðu má telja hversu mikla athygli andlát Antonins Scalia dómara hefur fengið í Bandaríkjunum og raunar víðar .
Meginástæða þess er vafalítið sú , að Scalia skrifaði og talaði mál sem flestum var auðvelt að skilja og rök hans höfðu gjarnan þann eiginleika að virðast liggja í augum uppi .
Þegar hann útlistaði álit sitt fór hann aldrei eins og köttur í kringum heitan graut og því síður eins og grautur í kringum heitan kött , eins og sumir riddarar íslenskra " umræðustjórnmála " eru frægir fyrir .
Atkvæði hans , einkum þegar hann hafði orðið undir í réttinum , eru í senn leiftrandi beitt og skemmtileg .
Athyglisvert er , hve oft kemur fram í eftirmælum um Scalia þessa dagana , hversu mikla eftirtekt og oft aðdáun bandarískir laganemar sýni atkvæðum þessa næstum áttræða dómara .
Í almennri umræðu vestra er meint persónuleg afstaða dómara í Hæstarétti til stjórnmálalegra átakamála fyrirferðarmikil .
Fróðlegt var því að sjá viðtalsbút spyrjanda CNN við Antonin Scalia .
Spyrjandinn spurði ( efnislega ) af töluverðum ákafa hvernig dómarinn gæti fundið sig í að réttlæta dauðarefsingu .
Scalia svaraði því til , að málið hefði verið borið upp við Hæstarétt Bandaríkjanna og spurningin verið sú , hvort stjórnaskráin heimilaði eða hindraði að einstök ríki Bandaríkjanna gætu ákvarðað dauðarefsingu í lögum sínum .
Það léki enginn vafi á því , að stjórnarskráin gæfi ríkjunum slíkan rétt .
Ekki var spurt um persónulega afstöðu dómaranna , enda hefði hún ekki komist á dagskrá .
En Scalia bætti því við , mörgum á óvart : " Ég get svo sem upplýst að persónulega er ég á móti dauðarefsingum , en það skiptir engu .
" Það kom einnig fram í viðtölum við Scalia að það gæti engin áhrif haft á niðurstöðu um hvað fælist í stjórnarskránni , hver áhrif þeirrar niðurstöðu yrðu eða hvernig dómurum eða öðrum hugnuðust þau .
Hreinskilinn og hlýr Scalia var ekki að hlífa samdómurum sínum þegar hann tætti í sig rök þeirra í atkvæðum sínum og þóttu þeir textar hans iðulega litríkir .
Því var eftirtektarvert hve vel liðinn Scalia var í réttinum .
Á óformlegum samkundum dómaranna var Scalia hrókur alls fagnaðar , söngfugl , sögumaður og skemmtikraftur .
Og verulega athygli vakti þegar upplýst var eftir fráfall hans að helsti félagi hans úr röðum dómaranna , utan réttarins , hefði verið " vinstrisinnaðasti " dómarinn , Ruth Bader Ginsburg .
Hún og maður hennar ( sem nú er látinn ) og Scalia-hjónin fóru í sumarfrí saman og sóttu tónleika , listræna viðburði og áttu kvöldstundir á heimilum beggja .
Eftir vinum Scalia var haft , að næst á eftir hinum augljósu yfirburðum hans , bæði um gáfur , dómgreind og þekkingu , þá hafi óþrjótandi lífsgleði verið megineinkenni hans .
Eftir Scalia hefur verið haft síðustu dagana að gætu menn ekki átt gott samstarf við aðra dómara réttarins væri þeim hollast að finna sér annað starf hið snarasta .
Hvað situr eftir En þegar horft er framhjá klisjum um pólitískar áherslur í Hæstarétti Bandaríkjanna , sem stundum eru litaðar skrítnum og einfeldningslegum litum , þá koma áherslur Antonins Scalia aftur til umræðu .
Því að fullyrt er , að hvað sem stjórnmálalegum sjónarmiðum leið , þá hafi honum tekist að gjörbreyta aðferðafræði réttarins og hvernig nálgast bæri niðurstöður og til hvaða þátta ætti helst að horfa þegar byggt væri undir úrlausnir réttarins .
Þarna liggi hinn varanlegi árangur hans ekki síst .
Nú er baráttan hafin um eftirmann Scalia dómara .
Kannski hefði farið betur á því að bíða með átök og deilur um það , hvernig forsetinn annars vegar og þingið hins vegar eigi að takast á við það verkefni þar til ekkjan og 9 börn og 36 barnabörn hennar og dómarans hefðu náð að fylgja þessum bonus pater síðasta spölinn .
Sérstaklega þegar horft er til þess , hversu óhönduglegir byrjunarleikir þeirrar skákar hafa orðið .
Reyndar telja margir að Scalia sjálfur hefði vísast séð margar spaugilegar hliðar á því , eins og svo mörgu öðru .
