Morgunblaðið efndi í lok febrúar fyrir níutíu árum til söfnunar fyrir einfættan mann í Reykjavík svo kaupa mætti handa honum gervifót .
Bað blaðið lesendur sína að láta lítið eitt af hendi rakna en áætlað verð á fætinum var kr. 500 til 600 .
Í frétt blaðsins kom fram að maðurinn hefði misst annan fótinn fyrir ofan mitt læri í vinnuslysi tuttugu árum áður .
" Síðan hefir hann hökt á hækju , en lengst af farið allra sinna ferða , því maðurinn er harðger , þrekmikill og viljasterkur , " sagði í frétt blaðsins .
" En svo er nú komið , að hann getur ekki lengur gengið utan húss .
Hækjan , sem hann hefir gengið við , hefir á þessum langa tíma sært hann svo í handarkrikanum , að nú er tekið að grafa þar , og getur hann því ekki notað hana .
En afleiðingin af því er sú , að hann getur sig ekki hreyft að kalla má .
Þó er þrótturinn og fjörið enn svo , þótt maðurinn sje orðinn 60 ára , að hann skríður heldur á höndum og einum fæti um í herbergi sínu , heldur en að liggja í rúminu .
Og til þess má hann ekki hugsa að leggjast í rúmið , svo andlega þróttmikill og líkamlega heilbrigður sem hann er að öðru leyti en fótamissinum .
" Ennfremur kom fram að maðurinn hefði ofan af fyrir sér með því að skera tóbak .
Þrátt fyrir sárið undir hendinni og stöðuga útferð úr því , saxaði hann venjulega tvo rjólbita fyrir hádegi dag hvern .
Að lokum kvaðst blaðið ekki trúa öðru en lesendur myndu skjóta saman í fótinn handa " gamla manninum " .
