Kvikmyndin " Fyrir framan annað fólk " verður frumsýnd á föstudag .
Hermir þar af manni sem þarf að stíga út fyrir þægindarammann þegar ástin knýr dyra .
Bakgrunnur aðalleikaranna , Hafdísar Helgu Helgadóttur og Snorra Engilberts , er ólíkur .
Annað særði eðlisfræðikennarann sinn djúpu sári þegar það valdi leiklistina en hitt gerði það af þörf fyrir viðurkenningu vegna námserfiðleika .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Við erum ekki búin að sjá hana ennþá , " segir Hafdís Helga Helgadóttir og skellir upp úr þegar spurt er hvernig kvikmynd " Fyrir framan annað fólk " sé .
Hún fer með annað aðalhlutverkanna í myndinni sem Óskar Jónasson leikstýrir .
" En við lásum handritið , allavega þann hluta sem sneri að okkur , " bætir Snorri Engilberts kíminn við en hann leikur hina söguhetjuna í myndinni .
Snorri og Hafdís eru sammála um að " Fyrir framan annað fólk " megi skilgreina sem rómantíska gamanmynd með dramatísku ívafi .
" Segja má að þessi mynd sé einskonar óður til mannlegs breyskleika , " segir Hafdís .
" Fyrir framan annað fólk " fjallar um Húbert , ungan grafískan hönnuð , sem fellur marflatur fyrir Hönnu , ungri konu sem hann hittir í samkvæmi .
Húbert þessi er hlédrægur og óframfærinn að upplagi og til að brjóta ísinn gagnvart Hönnu fer hann að herma eftir yfirmanni sínum á auglýsingastofunni , þar sem hann starfar , en sá er óforbetranlegur kvennabósi og með öll helstu " múvin " á hreinu .
Yfirmanninn leikur Hilmir Snær Guðnason .
Alls ekki að leita að öðru sambandi Hanna er ábyrgðarfullur grunnskólakennari og einkabarn .
Hún er að jafna sig eftir erfið sambandsslit og alls ekki að leita að nýju sambandi og gerir Húberti strax grein fyrir því .
Það auðveldar honum sannarlega ekki leikinn .
Eins og gengur taka málin fljótt óvænta stefnu með ófyrirsjáanlegum afleiðingum .
" Húbert er svolítið eyland og sjálfum sér nægur , " segir Snorri .
" Eldsneytið , ástin , verður til þess að hann langar allt í einu til að breyta þessu .
Hann er engin ládeyða andlega enda þótt hann hafi ekki verkfærin til að koma því út .
Húbert pælir mikið í smáatriðum og á það til að gleyma sér í einum eyrnasnepli .
" Óskar Jónasson leikstýrir ekki aðeins myndinni , hann skrifaði einnig handritið ásamt Kristjáni Þórði Hrafnssyni .
Framleiðandi er True North og er þetta í fyrsta skipti sem fyrirtækið framleiðir kvikmynd frá grunni .
Hafdís og Snorri bera Óskari afar vel söguna .
" Það er meiriháttar að vinna með Óskari .
Hann er svo ofboðslega vandaður maður ; með hjarta úr gulli , " segir Snorri og Hafdís bætir við að það skíni í gegn í öllu sem hann gerir .
" Það er engin meðvirkni hjá Óskari og egóið er víðsfjarri .
Sem er yndislegt .
" Þau segja vinnuferlið hafa verið langt , allar senur æfðar vel fyrirfram og fyrir vikið hafi vinnan á tökustað verið mun auðveldari .
" Þetta var mjög afslappað á settinu og andinn góður , eins og mér skilst að hann sé alltaf hjá Óskari , " segir Snorri .
" Þetta gekk eins og í sögu , " bætir Hafdís við .
" Það væri kannski meira krassandi að segja frá því ef allt hefði farið í handaskolum .
En þannig var það bara ekki .
" Hún hlær .
" Sýna menn ekki stundum mistök í lok mynda ? " spyr Snorri .
" Sá partur af þessari mynd verður þá mjög stuttur .
" Hafdís segir leikstjórann hafa verið opinn fyrir hugmyndum leikaranna um persónur sínar ; þau hafi til að mynda haft áhrif á textann á vinnsluferlinu og fyrir vikið eigi þau meira í persónunum en ella .
Af öðrum leikurum í myndinni má nefna Svandísi Dóru Einarsdóttur , Ingvar E. Sigurðsson og Pálma Gestsson , auk þess sem Bubbi Morthens kemur talsvert við sögu , sem hann sjálfur .
Snorri hefur unnið með Pálma í Þjóðleikhúsinu og þóttist hafa himin höndum tekið þegar í ljós kom að karakterinn í myndinni fengist við eftirhermur .
" Pálmi er auðvitað algjör reynslubolti og þess vegna fékk ég hann til að hjálpa mér fyrir prufurnar .
Samt held ég að það hafi meira verið eins og ég að herma eftir Pálma Gestssyni herma eftir einhverjum öðrum .
" Hann hlær .
Uppsprettan alltaf sú sama Hafdís útskrifaðist úr leiklistardeild Listháskóla Íslands árið 2013 .
Þá var hún orðin ólétt og tók sér í framhaldinu gott frí til að sinna nýfæddum syni sínum .
Hún kveðst hafa fengið hlutverkið í " Fyrir framan annað fólk " um leið og hún var tilbúin að sleppa hendinni af þeim stutta .
" Óskar fékk mig fyrst til að koma og leiklesa fyrir sig en þá var aðeins um uppkast að handriti að ræða .
Seinna bað hann mig svo að koma í formlega prufu og sem betur fer fékk ég hlutverkið , " segir hún en þess má geta að margar leikkonur komu til álita .
Hafdísi þykir ekki síðra að leika í kvikmyndum en á sviði enda þótt nálgunin sé býsna ólík .
" Grunnvinnan og uppsprettan er alltaf sú sama en maður þarf að læra öðruvísi tækni fyrir kvikmyndirnar .
Námið í Listaháskólanum er meira sviðsmiðað , " segir hún .
Snorri brautskráðist úr leiklistardeild Listaháskóla Íslands árið 2012 og hefur verið fastráðinn við Þjóðleikhúsið síðan .
Ekki er sjálfgefið að komast strax að við atvinnuleikhús og Snorri kveðst afar þakklátur fyrir það tækifæri .
" Mér líður mjög vel í Þjóðleikhúsinu .
" Hann segir tvennt ólíkt að leika á sviði og í kvikmynd .
Fyrir það fyrsta fari stór hluti dagsins á kvikmyndasetti í að bíða – og gæta þess að vera ekki fyrir öðrum .
" Það eru engin hjólhýsi handa okkur , eins og í Hollywood , þannig að við verðum bara að finna okkur stað til að vera ekki fyrir meðan við bíðum eftir að röðin komi að okkur , " segir hann sposkur .
" Þetta snýst umfram allt um að halda einbeitingu sem er bæði skemmtilegt og krefjandi .
" Nokkur ár eru síðan Snorri lék síðast í kvikmynd , síðast var hann í Gauragangi og Sumarlandinu .
Hafdís hóf sinn kvikmyndaferil níu ára gömul í Íslenska draumnum , lék þar dóttur hins seinheppna athafnamanns Tóta .
Hún viðurkennir að það hlutverk hafi vakið áhuga hennar á leiklist og á unglingsárum lék hún í nokkrum sýningum í Þjóðleikhúsinu og síðar í kvikmyndinni XL .
" Það er of mikið sagt að ég hafi verið staðráðin í að verða leikkona en ég stefndi sannarlega að því .
Maður veit aldrei hvað getur gerst ; ég gat til dæmis ekki verið viss um að ég kæmist inn í skólann .
" Snorri kveðst hafa ákveðið að verða leikari í gagnfræðaskóla , þegar kom í ljós að hann var afleitur námsmaður .
" Það var dálítið vandræðalegt en eldri bræður mínir tveir voru frábærir námsmenn ; annar er vélaverkfræðingur og flugstjóri og hinn þvagfæraskurðlæknir .
Ég var hins vegar bæði lesblindur og með athyglisbrest , þannig að námið lá alls ekki vel fyrir mér .
" Hann þagnar stutta stund en upplýsir síðan í óspurðum fréttum : " Svo er ég bara með eitt nýra ! " – Nú , fæddistu þannig ? " Já .
" Eins ótrúlega og það hljómar hefur Hafdís líka grun um að hún sé bara með eitt nýra .
" Ég hef ekki látið skoða það en mamma er bara með eitt nýra og það gæti verið arfgengt .
" Það sem kemur ekki upp í samtölum ! Særði eðlisfræðikennarann Öfugt við Snorra var Hafdís mjög góður námsmaður og vildu margir að hún færi í læknisfræði að loknu stúdentsprófi .
" Ég held meira að segja að pabbi sé ekki ennþá búinn að gefa upp alla von , " segir hún hlæjandi .
" En að öllu gríni slepptu nýt ég mikils stuðnings fjölskyldunnar .
Svo get ég alltaf leikið lækni við tækifæri ! " Hún rifjar upp að eðlisfræðikennarinn hennar í framhaldsskóla hafi tekið valið sérstaklega nærri sér .
" Vonandi er það þó fyrirgefið núna , " segir hún hlæjandi .
Snorri kveðst hafa valið leiklistina af einhverri brjóstumkennanlegri þörf fyrir viðurkenningu .
" Og hvar fær maður meiri viðurkenningu en fyrir framan fimm hundruð manns á sviði ? Ég var í samkvæmisdönsum þegar ég var yngri og kynntist þar tilfinningunni sem fylgir klappinu .
Minnimáttarkennd mín vegna námsörðugleika minna hvarf þá eins og dögg fyrir sólu og mér leið vel .
Í dag eru aðrar forsendur og heilbrigðari sem halda mér í þessum bransa .
" Talið berst að íslenskri kvikmyndagerð almennt og Snorri og Hafdís eru sammála um að hún lifi góðu lífi .
Aðsóknin mætti þó vera betri .
Þau benda á að margar íslenskar myndir hafi skarað fram úr á erlendum kvikmyndahátíðum undanfarin ár en ekki endilega fengið sérlega góða aðsókn hér heima .
" Kannski förum við frekar í bíó til að sjá myndir sem gerðar eru sérstaklega fyrir bíó , með tilkomumiklum tæknibrellum og öðru slíku , en íslenskir kvikmyndagerðarmenn eru ekki mikið að gera svoleiðis myndir .
Þeir leggja meira upp úr listræna þættinum .
Þetta virðist af einhverjum ástæðum höfða betur til útlendinga en Íslendinga , " segir Snorri .
Hann yfirfærir þetta á tónlistina .
Íslenskir tónlistarmenn semji gjarnan tónlist sem þeir vilji semja , án tillits til mögulegra vinsælda , og þess vegna vegni þeim eins vel og raun ber vitni .
Spurð að lokum fyrir hverja " Fyrir framan annað fólk " sé , og hvers vegna fólk ætti að sjá myndina , svarar Hafdís því til að hún sé fyrir alla .
" Kannski er það klisja en þetta er mynd fyrir alla .
Sagan er sammannleg og margir ættu að geta tengt við hana .
Þetta er notaleg og hlý mynd um persónulegu áskoranirnar í lífinu .
" Snorri er sammála þessu og bætir við að tekist sé á við téðar áskoranir á frumlegan hátt í myndinni .
" Þessi mynd á erindi við alla sem vilja lyfta sér upp og mun örugglega bæta þennan heim ; þó ekki væri nema pínulítið .
" 