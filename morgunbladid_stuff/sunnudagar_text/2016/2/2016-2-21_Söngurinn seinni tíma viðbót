Í raun má segja að þetta séu tvennir tónleikar í einum .
Í desember hélt ég tónleika á Akureyri sem lýsa mætti sem vetrar- , svefns- og myrkurstónleikum .
Og nú í byrjun febrúar hélt ég tónleika á Akureyri með nokkurs konar vorverkum , en við erum núna einmitt stödd á mörkum vetrar og vors , " segir Steinunn Arnbjörg Stefánsdóttir sem á tónleikum í Mengi í kvöld , laugardag , kl. 21 mun leika öndvegisverk fyrir einleiksselló frá 18. og 20. öld , þ.e. allemöndur og saraböndur úr þremur svítum eftir Johann Sebastian Bach , svítu eftir Gaspar Cassadó og serenöðu eftir Hans Werner Henze auk þess sem hún syngur lögin " Vökuró " eftir Jórunni Viðar og " In darkness let me dwell " eftir John Dowland við eigin sellóundirleiksútsetningar .
" Ég hef spilað tvisvar áður í Mengi og líkaði það mjög vel .
Þarna ríkir bæði góður andi og hljómburður , auk þess sem afar vel er að öllu staðið .
" Best að matbúa og spila Steinunn er sprenglærður sellóleikari en hún hóf snemma sellónám hjá Hauki Hannessyni .
Hún lauk einleikaraprófi frá Tónlistarskólanum í Reykjavík vorið 2000 og hélt í framhaldinu til Frakklands þar sem hún hefur búið síðan þar til hún flutti aftur til Akureyrar sl. sumar .
Hún nam sellóleik við Konservatoríið í Boulogne-Billancourt , en sérhæfði sig því næst í barokksellóleik við Parísarkonservatoríið þaðan sem hún lauk prófi með láði vorið 2006 .
Hún hefur leikið með ýmsum barokkhópum og -hljómsveitum í Frakklandi og stofnaði kammerhópinn Corpo di Strumenti ásamt Mathurin Matharel og Brice Sailly , en þau leika reglulega á ýmsum hátíðum bæði hérlendis og í Frakklandi .
" Söngurinn er seinni tíma viðbót .
Ég lærði gregorssöng við Konservatoríið í Frakklandi , en annars hef ég bara lært af reynslunni , " segir Steinunn sem meðan hún bjó í Frakklandi gerði töluvert af því að leika undir með söngvurum í barokktónlist .
" Ég upplifi hljóðfærið nánast eins og framlengingu á röddinni .
Þess vegna finnst mér svo gaman að syngja samhliða sellóleiknum , en ég syng yfirleitt alltaf eitthvað á tónleikum mínum .
Söngur og trommuleikur er frumtónlistin og að mínu mati eitthvað sem allir mega gera óháð því hvort þeir eru lærðir eða ekki , " segir Steinunn og tekur fram að hún hafi að undanförnu notið leiðsagnar franska söngvarans Mathiasar Spoerry sem einnig býr og starfar á Akureyri .
Sem fyrr segir flutti Steinunn heim til Íslands í júlí sl. ásamt frönskum eiginmanni sínum eftir fimmtán ára búsetu í Frakklandi .
" Við ætlum að prófa að vera hér í eitt ár og sjá svo til .
Ég fékk mér hlustastarf á Kaffi Ilmi og um áramótin byrjaði ég síðan að spila með Sinfóníuhljómsveit Norðurlands .
Það fer mjög vel saman að hafa til mat og spila á selló .
Þetta er það tvennt sem mér finnst skemmtilegast að gera , þ.e. vera í eldhúsinu að matbúa og spila tónlist .
" silja@mbl.is 