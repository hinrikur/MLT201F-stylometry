Gömlu málmbrýnin í Metallica komu við sögu í hinum nýju dramaþáttum Billions á dögunum .
Aðalpersóna þáttanna , Bobby Axelrod , sem fer fyrir risavöxnum vogunarsjóði í Bandaríkjunum , er gamall aðdáandi sveitarinnar og ákveður í þættinum að bjóða nokkrum æskuvinum sínum með sér á tónleika í Kanada .
Kemst hann , eins og að drekka vatn , inn í upphitunarherbergi Metallica fyrir tónleikana og skiptist á orðum við söngvarann , James Hetfield .
Axelrod er taugaspenntur maður að upplagi og spyr Hetfield hvað hann geri til að slaka á .
" Ég spila , maður , " svarar Hetfield sultuslakur .
" Ég spila ! " Það er enski leikarinn Damian Lewis sem fer með hlutverk Axelrods og fór vel á með honum og hljómsveitinni , ef marka má ljósmyndir á samfélagsmiðlum .
Það er engin tilviljun að Metallica skyldi koma fram í Billions því tveir af höfundum þáttanna , Brian Koppelman og David Levien , eru grjótharðir aðdáendur hljómsveitarinnar .
" Þetta var einn af bestu dögum lífs okkar , " sagði Koppelman að tökum loknum .
" Við vorum með leikurunum okkar að taka upp Metallica að spila Master of Puppets .
Við David erum ekki mikið fyrir " fimmur " en þarna hlóðum við í eina .
" Annars þræðir James Hetfield sjónvarpsþættina um þessar mundir ; kom líka við sögu í teiknimyndaþættinum American Dad ! fyrr í mánuðinum .
Harðneitaði raunar þar að vera " The James Hetfield " .
