Það getur verið stressandi að leigja bíl , hvað þá í útlöndum þar sem vegirnir eru ókunnugir og umferðin kannski með allt öðru móti en heima á Íslandi .
Þá tekur alltaf smá tíma að venjast nýjum bíl , læra á alla hnappana og stillingarnar .
Er þá ótalið allt vesenið við afgreiðsluborðið : viltu hitt og viltu þetta ? Tryggja dekkin ? Fyrirframgreiða þjóðvegaaðstoð ? GPS-tæki ? Þúsundkall hér og þúsundkall þar ? Hér eru nokkur góð ráð og reglur til að tryggja ánægjulega bílaleiguupplifun : Ásgeir Ingvarsson ai@mbl.is 1 Áður en ferðast er skaltu ganga úr skugga um hvaða tryggingar þú ert þegar með .
Mörg betri greiðslukort gefa ókeypis bílaleigutryggingu þegar borgað er með kortinu .
Þá getur verið að tryggingapakki fjölskyldunnar nái líka yfir tjón sem verður við akstur bílaleigubíla .
Skoðaðu skilmálana vandlega og hringdu í tryggingafélagið ef eitthvað er óljóst .
Þannig gæti tryggingin ekki verið gild í ákveðnum löndum , ef bíllinn er leigður í mjög langan tíma , ef mjög hraðskreiður bíll er tekinn á leigu eða ef leigður er húsbíll .
2 Fáðu á hreint hjá bílaleigunni hvaða trygging fylgir með í verðinu og hverju þú mátt sleppa .
Ef þú færð þegar góða tryggingu með greiðslukortinu eða fjölskyldutryggingunni þá er óþarfi að borga bílaleigunni aukalega fyrir sömu vernd .
3 Vertu með meira en næga innistæðu á debetkortinu eða rúma heimild á kreditkortinu .
Bílaleigur bæta oft tryggingu eða viðbótarheimild ofan á sjálft leiguverðið og endurgreiða nokkrum dögum eftir að bílnum er skilað .
Ef ekki er næg heimild gæti gerst að leigan fer ekki í gegn , þó að nóg sé á kortinu fyrir uppgefnu leiguverði .
Er líka gott að vera með tvö greiðslukort meðferðis til öryggis .
Kreditkortin ganga víðast hvar en íslensk debetkort eru ekki alltaf tekin gild .
4 Ekki aka án leiðsögutækis .
GPS-tækin eru ómissandi á framandi slóðum .
Í betri snjallsímum er ágætis leiðsöguforrit sem getur komið í stað dýru GPS-tækjanna sem bílaleigurnar bjóða viðskiptavinum sínum .
Ekki gleyma þá snúrunni til að hlaða símann á meðan ekið er og passaðu líka upp á gagnanotkunina til að fá ekki háan símreikning við heimkomuna .
Sum leiðsöguforritin eiga að geta virkað án niðurhals yfir 3G- og 4G-kerfið .
5 Gerðu verðsamanburð og skoðaðu móttöku- og skilareglur bílaleigunnar vel .
Á sumum stöðum er bara opið part úr degi , og sumstaðar er ekki hægt að skilja bílnum ( og lyklunum ) utan þess tíma .
Auðveldast er að leigja og skila bílum á flugvöllum , þar sem skrifstofur bílaleiganna eru yfirleitt opnar allan sólarhringinn en önnur útibú geta verið með hefðbundinn afgreiðslutíma og rukkað hátt gjald ef fólk vill fá bílinn í hendurnar eða skila honum seint eða snemma .
6 Oft ( en ekki alltaf ) er tekið aukagjald fyrir það ef bíll er sóttur á einum stað og skilað á öðrum .
7 Bílaleigurnar eru ekki alltaf á besta stað .
Á stærri flugvöllum er algengt að bílaleigusvæðið sé drjúgan spöl frá flugstöðinni .
Það kallar því á smá ferðalag ( oft er frí rúta í boði ) að leigja bílinn .
Gerðu ráð fyrir þessum viðbótartíma bæði við komu og eins þegar bílnum er skilað .
Enginn vill missa af flugi vegna þess að það tók hálftíma að fara frá bílaleigustæðinu yfir að innritunarborðinu .
8 Þegar gengið er frá samningnum við bílaleiguna skaltu skoða skilmálana vel .
Hver er t.d. reglan um greiðslu sjálfvirkra vegatolla ? Hverjir mega aka bílnum ? Er tankurinn fullur ? 9 Skoðaðu bílinn vel áður en þú sest inn í hann .
Skimaðu eftir rispum og dældum .
Vestanhafs virðast bílaleigur almennt hafa litlar áhyggjur af minniháttar skemmdum en í Evrópu eru þeir strangari .
Láttu starfsmann vita strax af skemmdunum , að innan sem utan , taktu af þeim myndir með snjallsímanum og láttu merkja inn á leigusamninginn eins og við á .
10 Ræstu bílinn og láttu hann ganga í smá stund .
Hljómar allt eðlilega ? Virkar vélin vel ? Eru ljósin í lagi ? 11 Komdu þér vel fyrir í ökumannssætinu .
Það liggur ekkert á .
Stilltu stýri , bak og sæti , og settu speglana í rétta stöðu .
Áttaðu þig á tökkunum fyrir loftkælinguna og útvarpið .
Hvar er handbremsan ? Hvar er gírskiptingin ? Hvernig kveikirðu á vinnukonunum og gefur stefnuljós ? Hvar stillirðu ljósin ? Hvernig opnarðu gluggana ? Hvernig fer blæjuþakið upp og niður ? 12 Áttaðu þig á leiðinni á áfangastað áður en haldið er af stað frá bílaleigunni .
Ef ferðin byrjar á stórum flugvelli getur oft þurft að fara í gegnum mikið völundarhús áður en komið er út á þjóðvegina .
13 Skoðaðu bensínmælinn .
Þar er lítil mynd af bensíndælu , og píla öðrum hvorum megin .
Þessi píla segir til um á hvaða hlið bílsins bensínlokið er að finna .
14 Slakaðu á og aktu hægt og rólega inn í umferðina .
Ef þú villist eða missir af beygju skaltu bara halda þínu striki .
Þú getur alltaf fundið góðan stað til að stoppa og ná aftur áttum , eða taka beygju og komast aftur á þann veg sem þú ætlaðir þér .
15 Í stórborgunum úti í heimi getur oft verið heljarinnar hausverkur að finna laus bílastæði .
Iðulega er öruggast og ódýrast að leggja bílnum í næsta bílastæðahúsi .
Þar er a.m.k. einhver vöktun í gangi og litlar líkur á að brjóta óvart torskildar bílastæðareglur með tilheyrandi sektum og drátttarbílaævintýrum .
Reyndu annars að leggja bílnum þar sem þú getur séð til hans , og þar sem lýsing er góð .
Ekki skilja eftir nein verðmæti sem gætu freistað þjófa .
16 Íslensk kort virka ekki alltaf við dæluna á erlendum bensínstöðvum og þarf þá að borga inni við kassa .
Gott er að hafa meðferðis reiðufé , til öryggis , og tvær tegundir af kortum .
17 Hafðu reiðufé og klink við höndina til að borga vegatolla .
Sumstaðar er bara hægt að borga vegtollana í reiðufé og jafnvel bara í klinki af ákveðinni stærð .
18 Fylltu á tankinn þegar fjórðungur er eftir í honum .
Ekki bíða eftir að bensínljósið fari að loga .
Það á sérstaklega við úti á þjóðvegunum að getur verið langur akstur að næstu bensínstöð og í stórborgunum getur líka tekið tíma að finna bensínstöðina í flóknu gatnakerfi þar sem umferðin hreyfist löturhægt .
19 Þegar kemur að því að skila bílnum gildir að vera tímanlega á ferðinni .
Skilatíminn er tilgreindur í leigusamningnum og getur verið dýrt að vera jafnvel bara hálftíma of seinn .
Þá verður að muna að gera ráð fyrir tíma til að fylla tankinn skömmu áður en bílnum er skilað .
Ef bílaleigan þarf að fylla leggjast nokkur hundruð prósent ofan á bensínverðið .
Þú átt að skila tankinum eins og hann var í byrjun .
Ef þú fékkst hálfan tank í hendurnar en skilar bílnum fullum þá endurgreiðir bílaleigan ekki viðbótarbensínið .
Eins getur stundum þurft að ryksuga eða hreinsa bílinn ef hann hefur verið útbíaður .
Annars gæti bílaleigan bætt við hreinsunarþóknun .
