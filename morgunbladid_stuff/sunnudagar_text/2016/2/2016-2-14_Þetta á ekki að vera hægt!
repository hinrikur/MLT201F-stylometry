Leicester City , eða " Refirnir " eins og liðið er kallað , hefur heldur betur stolið senunni í ensku knattspyrnunni á þessum vetri .
Þegar aðeins þrettán umferðir eru óleiknar hefur þetta litla félag komið sér makindalega fyrir á toppi úrvalsdeildarinnar , fimm stigum á undan næstu liðum .
Hefði einhver spáð þessu fyrir mótið hefði hann umsvifalaust verið lokaður inni á stofnun – og lyklinum hent í hafið .
Þetta á ekki að vera hægt .
Um það eru allir sammála .
Haldi lærisveinar Claudios Ranieris út og verði enskir meistarar yrði það mesta afrekið í 128 ára sögu ensku knattspyrnunnar .
Án nokkurs vafa .
Sumir tala um Nottingham Forest 1977-78 í þessu sambandi en það er ekki sambærilegt .
Gjáin milli ríkustu liðanna og hinna er margfalt meiri nú en þá .
Það sýnir sig best í því að fjögur auðugustu félögin , Manchester United , Manchester City , Chelsea og Arsenal , hafa unnið öll mót nema eitt síðan úrvalsdeildin var sett á laggirnar árið 1992 .
Það var bara Blackburn Rovers sem laumaði sér inn á milli 1995 – en það var í krafti auðs þáverandi eiganda félagsins , Jacks Walkers .
Hann hafði farið mikinn á leikmannamarkaði árin á undan og meðal annars greitt metfé fyrir markakónginn Alan Shearer .
Slíku hefur ekki verið að heilsa hjá Leicester City .
Fyrir eitt stykki Raheem Sterling , sem Manchester City keypti frá Liverpool í sumar , má fá 49 Jamie Vardya og meira en 10 Riyad Mahreza .
Stundum er sagt í gríni að ekkert lið vilji vinna meistaratitilinn í ár en sannleikurinn er sá að Leicester hefur verið í meistaraformi ; til að mynda aðeins tapað tveimur leikjum af 25 .
Frábærir útisigrar á bæði Tottenham Hotspur og Manchester City að undanförnu staðfesta ásetning liðsins og um helgina heimsækir Leicester enn eitt toppbaráttuliðið , Arsenal .
Vinni þeir þann leik blasir mun léttari dagskrá við , þar til í lokaumferðunum , og sérfræðingarnir hljóta að neyðast til að fara að taka liðið alvarlega .
Ekki þarf að taka fram að allir aðrir en stuðningsmenn Arsenal , Tottenham og Manchester City verða á bandi Leicester á lokasprettinum enda hefði enska knattspyrnan einstaklega gott af því að eignast svo óvæntan meistara .
Lögmál yrði brotið .
orri@mbl.is Besti árangur 2. sæti Félagið Leicester City var stofnað árið 1884 og besti árangur liðsins í efstu deild er annað sæti , 1928-29 .
Fyrir tveimur árum komst liðið upp í úrvalsdeildina eftir tíu ára fjarveru en virtist ætla beint niður aftur á síðustu leiktíð .
Var aðeins með 19 stig eftir 29 fyrstu leikina .
Leicester vann á hinn bóginn sjö af níu síðustu leikjum sínum og endaði í 14. sæti með 41 stig .
Ekkert lið í sögu úrvalsdeildarinnar hefur bjargað sér með slíkum tilþrifum frá falli .
Eini bikarinn sem Leicester City hefur hampað er deildarbikarinn ; í þrígang ( 1964 , 1997 og 2000 ) .
Átti að vera úr sér genginn Stjórinn Eftir skúlaskeiðið mikla síðastliðið vor kom brottrekstur Nigels Pearsons úr starfi knattspyrnustjóra Leicester City mörgum í opna skjöldu .
Enn fleiri hleyptu líklega brúnum þegar arftakinn var kynntur , Claudio Ranieri .
Ríflega sextugur Ítali sem litlu hafði skilað á löngum ferli hjá fimmtán félögum og landsliðum .
Síðast hafði hann gert stutt stopp hjá gríska landsliðinu , þar sem ósigur gegn frændum vorum Færeyingum reyndist banabiti hans síðla árs 2014 .
Ranieri hefur aldrei stýrt liði til meistaratignar .
Til að gera langa sögu stutta hefur allt gengið upp við stjórn Ranieris á Leicester-liðinu í vetur , ekki síst snarpar skyndisóknir en ekkert lið hefur skorað meira í úrvalsdeildinni .
Kom úr Þorskhernum Markahrókurinn Jamie Vardy , miðherji Leicester City , hefur slegið rækilega í gegn í vetur og kemur sterklega til álita sem leikmaður ársins í Englandi .
Vardy , sem varð 29 ára í síðasta mánuði , kom frá Fleetwood Town sumarið 2012 , sem þá var utan deilda .
Kaupverð var ekki gefið upp en talið er að það hafi verið ein milljón sterlingspunda .
Vardy gerði 31 mark í 36 leikjum fyrir Þorskherinn ( e. Cod Army ) , eins og Fleetwood-liðið er kallað .
Það kann að gleðja einhver gömul hjörtu að Fleetwood Town leikur heimaleiki sína á Highbury .
Vardy náði sér engan veginn á strik fyrsta veturinn hjá Leicester og gengu sumir stuðningsmenn liðsins svo nærri honum á samfélagsmiðlum að hann íhugaði að leggja skóna á hilluna .
Nigel Pearson , þáverandi knattspyrnustjóri , taldi honum hughvarf og upp frá því hefur Vardy vaxið við hverja raun .
Sló til að mynda met fyrr í vetur þegar hann skoraði í ellefu deildarleikjum í röð .
Vardy er ættarnafn stjúpföður hans en blóðfaðirinn yfirgaf fjölskylduna meðan drengurinn var mjög ungur .
Breska blaðið Mail on Sunday hafði uppi á föðurnum í fyrra og þá kom í ljós að hann hafði ekki hugmynd um að sonur sinn léki knattspyrnu .
Vardy komst í sviðsljósið þegar hann var staðinn að því fara niðrandi orðum um Japana nokkurn í sumarfríi sínu í fyrra .
Hann baðst í framhaldinu afsökunar , var sektaður af Leicester og sendur á námskeið í mannasiðum .
