Eftir langt og strangt tímabil þar sem svarti liturinn hefur ráðið ríkjum taka blómamunstur , " ethnic " og grafísk munstur við í öllu sínu veldi .
Íslenska konan krossleggur auðvitað hendur og herpir saman varirnar því hún heldur því auðvitað fram að hún geti sko ekki klætt sig svona .
" Maður verður náttúrlega eins og fíll í dótabúð , " segir spariguggan og fer í svart frá toppi til táar því það er svo ógurlega grennandi ...
Það þarf engar doktorsgráður í sjónvísindum til þess að sjá að þetta eru úreltar pælingar .
Litir , það er að segja ef þeir eru notaðir rétt , geta gert svo mikið fyrir heildarmyndina sem svartur getur aldrei framkallað – alveg sama hvað við reynum .
Réttir litir keyra upp lífsgleðina , geta lyft andanum upp og þyngt ánægjuvogina svo um munar .
Svo er það einfaldlega þannig að þegar konur eru komnar í " rétta " litinn sem passar við þeirra húðlit þá líta þær svo miklu betur út og enginn er að pæla í einu kíló hér eða öðru kílói þar .
Það þarf auðvitað ekki að nefna það en auðvitað eiga konur að lifa lífi sínu þannig að þær þurfi ekki að fela sig inni í fötum – þær eiga að rétta út faðminn , vera beinar í baki og segja hátt og skýrt við heiminn : " Hér kem ég ! " Ef konur eru umkringdar neikvæðu fólki , sem talar þær niður og heldur því fram að þær séu ekki nógu góðar , er bara eitt ráð .
Og það er að skipta um lið og umvefja sig fólki sem er statt á sama stað í tilverunni .
Það er gert til að tryggja að þær geti haldið partíinu áfram í stað þess að verða bitrar og leiðinlegar .
Ef konur ætla að mastera blómamunstrin eða " ethnic " -munstrin skiptir höfuðmáli að vita hvaða líkamspart ber að leggja mesta áherslu á og velja sér kjóla út frá því .
Þær sem eru beinar í vextinum geta valið sér víða beina kjóla en þær sem eru með þrýstinn rass og mitti ættu að velja sér blómakjól sem er tekinn saman í mittið eða farið í pils og blússu úr svipuðu efni .
Svo má alltaf skella á sig einu belti til að búa til mitti eða leggja áherslu á mittið .
Bæði sumarlína Dolce & Gabbana og Chanel sýna hvernig hægt er að nota þessi trend á sjarmerandi hátt .
Slæður koma líka sterkar inn fyrir vorið enda passa þær aldeilis vel við alla blómakjólana .
Smáhesturinn var staddur í Stokkhólmi í vikunni þar sem hann drakk í sig heitustu tískustrauma og stefnur .
Hann fór meðal annars á glæsilega tískusýningu Indiska sem haldin var í Berns , sem er í hjarta Stokkhólms .
Á þeirri sýningu sást afar vel hvernig leika má sér með munstur og liti og hvernig konur verða eins og gyðjur í síðum maxi-kjólum með böndum og dúskum .
Maxi-kjólar og sandalar eru kannski ekki það sem við erum að vinna með akkúrat þessa stundina í snjónum og slabbinu en góðu fréttirnar eru að einhvern tímann kemur vor og sumar og þá verður sko gaman .
Áður en hitastigið hækkar og allt það er hægt að fara í munstur við munstur , klæða sig í þykkar sokkabuxur innanundir og smeygja sér í há stígvel .
Bugun er nefnilega aldrei í boði – allavega ekki hjá forystukonum .
martamaria@mbl.is 