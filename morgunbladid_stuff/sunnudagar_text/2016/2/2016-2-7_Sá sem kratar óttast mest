Marco Rubio , öldungadeildarþingmaður frá Flórída , hefur um nokkurt skeið verið kallaður " frambjóðandinn sem demókratar óttast mest " vegna forsetakosninganna í haust og eftir góðan árangur hans í fyrsta forvali Repúblíkanaflokksins í Iowa í byrjun vikunnar hringja ugglaust einhverjar viðvörunarbjöllur á vinstri væng bandarískra stjórnmála .
Rubio varð að vísu þriðji , á eftir Ted Cruz , öldungadeildarþingmanni frá Texas , og auðkýfingnum umdeilda Donald Trump , en fékk mun meira fylgi en búist hafði verið við , eða 23% atkvæða .
Cruz sigraði með 28% en Trump , sem borið hafði ægishjálm yfir aðra frambjóðendur í skoðanakönnunum , fékk 24% .
Kosningabarátta Rubios hefur öðlast nýtt líf í framhaldinu og spennandi verður að sjá hvort hann nær að fylgja þessum góða árangri eftir í New Hampshire eftir helgina .
Geri hann það er óhætt að fullyrða að Marco Rubio verði kominn af fullum þunga í slaginn um útnefningu flokksins .
Ekki lengur innundir hjá teboðshreyfingunni ? Það er ekki að ósekju að demókratar eru sagðir óttast Rubio meira en Cruz og Trump .
Sá síðarnefndi þykir of öfgafullur og óútreiknanlegur til að eiga raunhæfa möguleika á að verða úthlutað lyklunum að Hvíta húsinu og Cruz er svo langt til hægri að hann gæti átt erfitt með að höfða til miðjufylgisins sem oftar en ekki ræður úrslitum í forsetakosningum vestra .
Sama hefur raunar verið sagt um Bernie Sanders , sem keppir við Hillary Clinton um útnefningu Demókrataflokksins .
Hann þykir of langt til vinstri til að eiga hljómgrunn inni á miðjunni .
Fyrir vikið yrði slagur milli Cruz og Sanders í meira lagi áhugaverður .
Og veisla fyrir stjórnmálafræðinga .
Rubio er reyndar enginn miðjumaður sjálfur .
Þvert á móti sótti hann í sama bakland og Cruz , þegar hann náði kjöri til öldungadeildarinnar árið 2010 ; hina umdeildu og íhaldssömu teboðshreyfingu .
Brestir komu þó í það bræðralag árið 2013 þegar Rubio tók þátt í að semja lagafrumvarp um breytingar á innflytjendalöggjöfinni , meðal annars til að gera ólöglegum innflytjendum kleift að fá dvalarleyfi .
Það þykir ekki góð latína í teboðum .
Rubio er ungur , aðeins 44 ára , og þykir búa yfir umtalsverðum kjörþokka .
Það gera bæði Cruz og Trump reyndar líka , hvor á sinn hátt .
Rubio er sagður hafa mikið sjálfstraust , söng til dæmis My Way hástöfum í eigin brúðkaupi , og þykir rökfastur og afbragðsræðumaður .
Fyrir liggur að frambjóðandi Demókrataflokksins verður roskinn , Clinton er 68 ára og Sanders 74 , þannig að mögulega munu kosningarnar að einhverju leyti snúast um val milli æskuþróttar og reynslu .
Í því sambandi er rétt að hafa í huga að Ted Cruz er aðeins árinu eldri en Marco Rubio .
orri@mbl.is Yrði þriðji yngstur Uppruni Marco Rubio fæddist í Miami 28. maí 1971 og yrði því 45 ára þegar hann tæki við embætti forseta Bandaríkjanna .
Aðeins Theodore Roosevelt ( 42 ára ) og John F. Kennedy ( 43 ára ) hafa verið yngri .
Foreldrar Rubios eru frá Kúbu en fluttu til Bandaríkjanna árið 1956 , þremur árum fyrir byltinguna .
Hvorugt þeirra hafði bandarískt ríkisfang fyrr en eftir að Marco fæddist .
Hann er þriðji í röðinni af fjórum systkinum .
Eiginmaður eldri systur hans sat inni í tólf ár fyrir aðild sína að umsvifamiklum fíkniefnahring en hefur gengið laus í sextán ár .
Las lögfræði Ferillinn Marco Rubio lauk lagaprófi frá Miami Law School árið 1996 .
Hann gekk ungur í Repúblíkanaflokkinn og starfaði meðal annars við forsetaframboð Bobs Doles árið 1996 .
28 ára gamall tók hann sæti á ríkisþingi Flórída og fimm árum seinna var hann orðinn forseti þess þings .
Árið 2008 yfirgaf hann þingið og stofnaði eigin lögmannsstofu , auk þess að sinna kennslu .
Frá árinu 2011 hefur Rubio setið í öldungadeild Bandaríkjaþings fyrir Flórída .
Orðrómur um hugsanlegt forsetaframboð hans fór á kreik strax 2012 og Rubio staðfesti að hann ætlaði fram í apríl í fyrra .
Klappstýra og " einstæð " móðir FJÖLSKYLDUHAGIR Marco Rubio gekk að eiga Jeanette Dousdebes árið 1998 .
Hann mun hafa beðið hennar á útsýnispalli Empire State-byggingarinnar í New York .
Hún er þremur árum yngri en hann , fædd árið 1974 , en þau kynntust meðan Jeanette var enn í gagnfræðaskóla í Flórída .
Jeanette starfaði um tíma sem gjaldkeri í banka en síðar sem klappstýra hjá ruðningsliðinu Miami Dolphins .
Jeanette er af kólumbísku foreldri og fyrir vikið hefur framboð Rubios vakið mikla athygli í Suður-Ameríku og ekki síður meðal Bandaríkjamanna sem eiga ættir að rekja þangað .
Eftir að þau giftu sig hóf Jeanette nám í tískuhönnun en lauk ekki náminu .
Valdi frekar að helga sig uppeldi barna þeirra fjögurra , en þau heita Daniella , Amanda , Dominick og Anthony .
Haft hefur verið eftir Jeanette að það að vera gift stjórnmálamanni sé um margt líkt því að vera einstæð móðir .
Jeanette er sögð feimin og hlédræg og hefur aldrei flutt ræðu á opinberum vettvangi .
Þess utan mun hún ekki hafa mikinn áhuga á stjórnmálum .
