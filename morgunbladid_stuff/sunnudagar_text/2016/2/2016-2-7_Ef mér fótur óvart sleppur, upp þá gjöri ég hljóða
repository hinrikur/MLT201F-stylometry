Árni Páll er persónuleg ímynd þess að Samfylkingin sé ófrumlegur einsmálsflokkur .
Og síðustu misserin hefur ekki verið mikið ris yfir þeirri mynd sem blasir við af formanninum : Einsmálsformaður , sem hangir á einu atkvæði , einangraður í einsmálsflokki , sem ekki virðist lengur nýtur til eins eða neins .
Samfylkingin hrundi gjörsamlega eftir að Jóhanna Sigurðardóttir hafði leitt flokkinn í eitt kjörtímabil .
Nú hefur flokkurinn senn setið í stjórnarandstöðu í þrjú ár .
Stjórnarflokkarnir eru ekki að koma vel frá könnunum , en það hefur ekki hjálpað Samfylkingunni .
Þvert á móti .
Fylgið er komið ofan í 9% .
Hvað er orðið um okkar arf ? Fyrir utan gorkúluflokkinn Þjóðvaka stóðu þrír meginflokkar að Samfylkingu .
Allt voru það vinstriflokkar .
Alþýðuflokkur , Alþýðubandalag og Kvennalisti .
Hver og einn þeirra var stærri þegar sameining varð en Samfylkingin er nú .
Áhrif gamla Alþýðuflokksins urðu fljótt útundan í hinu nýja samstarfi .
Það kann að vera hluti af vanda þess nú .
Samfylkingin átti að tryggja að eftirleiðis myndu " tveir turnar " skaga upp úr hinu pólitíska landslagi , hún og Sjálfstæðisflokkurinn .
Henni gekk seint að skáka Sjálfstæðisflokknum , en náði því þó einu sinni .
Það gerði hún með því að hlaupa undan allri ábyrgð á stjórnarsamstarfi sem staðið hafði frá vormánuðum 2007 og draga upp mynd af sjálfri sér sem hvítþvegnum engli .
Illur fengur illa forgengur segir þar .
Það sannaðist á Samfylkingunni .
Þó má merkilegt heita hversu henni tókst vel upp í þessum þvotti um skeið , sérstaklega þegar hugsað er til þess að enginn flokkur á Íslandi hafði baðaði sig eins upp úr stuðningi og vináttu við " útrásargengið " og Samfylkingin gerði og það án þess að skammast sín fyrir það .
Heilt bréf mætti skrifa um þau ósköp öll en látið er nægja að minna á alræmt kosningabandalag Samfylkingar og fjölmiðlaveldis Baugs vorið 2003 .
Það hjálpaði auðvitað við hvítþvottinn að Samfylkingin hefur frá stofnun sinni búið við öflugt og ósvífið flokksmálgagn , svokallaða Fréttastofu " RÚV " .
Þótt ekki sé hægt að saka flokksmálgagnið um að hafa dregið af sér upp á síðkastið hefur stuðningur þess ekki dugað á endasprettinum .
Ein ástæða þess er sjálfsagt sú að trúverðugleiki flokksmálgagnsins sjálfs beið hnekki með glórulausri framgöngu þess í Icesave-málum .
Hamagangur " RÚV " og misnotkun gekk ekki aðeins gegn grundvallar hagsmunum íslenskrar þjóðar , heldur einnig gegn viðhorfum hennar , hvað sem áróðursherferðinni leið .
Misnotkun stofnunar , sem heita á óhlutdrægt ríkisfyrirtæki , í því máli og í aðalmáli Samfylkingar að öðru leyti , blindum átrúnaði á Evrópusambandið , hefur orðið til þess að fjöldinn hefur vara á sér gagnvart áróðri úr þessari átt .
Árni Páll Árnason hefur verið formaður Samfylkingar seinustu árin .
Honum hefur ekki tekist að byggja upp trúverðugleika , hvorki sinn eða flokksins .
Árni Páll er persónuleg ímynd þess að Samfylkingin sé ófrumlegur einsmálsflokkur .
Og síðustu misserin hefur ekki verið mikið ris yfir þeirri mynd sem blasir við af formanninum : Einsmálsformaður , sem hangir á einu atkvæði , einangraður í einsmálsflokki , sem ekki virðist lengur nýtur til eins eða neins .
Og er það ekki dæmigert fyrir það hversu losaralegur þessi flokkur er orðinn að eftir seinustu skoðanakönnun , sem var ekki mikið ömurlegri en aðrar , þá heimtaði hávaðafólk þar að þegar yrði stofnað til fundar til að setja formanninn af ? Enginn tók 15 sekúndur til að kanna hvað lög sama flokks segðu um slíka kröfu .
Árni ekki rót vandans Ingibjörg Sólrún Gísladóttir var öflugasti leiðtogi Samfylkingar , en hlaut frá að hverfa , þegar óhjákvæmilegt varð að hún tækist á við óvænt alvarleg veikindi .
Eftir að þeirri baráttu lauk farsællega hefur hún fengist við störf erlendis .
Ingibjörg Sólrún var spurð um þá kröfu félaga í Samfylkingu að formaður yrði látinn taka poka sinn vegna lítils gengis flokksins .
Efnislega svaraði Ingibjörg Sólrún því til að ekki yrði allur vandinn hengdur á þann snagann , hann væri djúpstæðari en svo .
Formaðurinn fyrrverandi fór ekki frekar út í það en benti á að vandi íslenskra jafnaðarmanna væri ekki einstæður .
Þannig ættu skoðanasystkini í löndum Evrópu í áþekkum vandræðum um þessar mundir .
Það er að hluta til rétt , en ekki einhlítt .
ESB er vandi Evrópu Evrópusambandið með það sem menn kalla " Evrópuhugsjónina " um leið og þeir neita , gegn betri vitund , að hún snúist um sameiningu í eitt ríki , býr nú við mikið andstreymi .
Þau tvö fyrirbæri , sem sögð voru stærstu eðalsteinarnir í krúnu ESB , evran og Schengen-samstarfið gengu ekki upp .
Grundvöllur beggja var ekki réttilega lagður .
Hæfileikaskortur og úrræðaleysi búrókrata í Brussel beinlínis útvarpa getuleysinu , sem þeir hafa svo lengi verið grunaðir um .
Frægt varð þegar þau Merkel og Hollande lýstu hvað eftir annað hátíðlega yfir : Falli evran , fellur Evrópa .
( Evrópu og ESB vísvitandi ruglað saman ) .
Eftir að Juncker , forseti framkvæmdastjórnarinnar , hafði náð á þremur mánuðum að flytja 270 flóttamenn af 160.000 , sem ákveðið hafði verið að flytja með valdi á milli landa , stundi hann : Falli Schengen , fellur evran og geri hún það þá fellur Evrópa .
Trúarsetningin hafði þar með lengst .
Juncker kunni sennilega ekki við að segja það sem hann í raun meinti : Falli Schengen , fellur evran og geri þau það verð ég felldur sem formaður framkvæmdastjórnarinnar .
Evrópusambandið stendur nú naktara frammi fyrir íbúum álfunnar en beri keisarinn sem barnið gerði hlægilegan í ævintýrinu .
" Hugsjónin " reyndist blanda af tálsýn og blekkingum .
Jafnaðarmenn í Evrópu voru ekki þeir einu sem selt höfðu sálu sína þessum hugsjónum .
Nær öll flokkselíta svæðisins var samsek um það .
Lengi var sá þráður spunninn og hafður sem helsta réttlæting Evrópusambands að það hefði tryggt frið í Evrópu .
Látið var eins og að varnarbandalagið Nató hefði aldrei verið stofnað .
Látið var eins og Bandaríkjamenn hefðu ekki haft 100.000 manns undir vopnum í Evrópu í áratugi eftir að heimsstyrjöldinni síðari lauk .
Strikað var yfir það að þegar eldar kviknuðu og líkin hlóðust upp á Balkanskaganum , í sjálfum bakgarði Evrópusambandsins , gat ESB ekki gert neitt annað en halda neyðarfundi sem það gerir ágætlega .
Þannig horfði ESB út um glugga sína aðgerðalaust á hundruð þúsunda farast í borgarastyrjöld nágrannanna .
Þessum hryllingi lauk ekki fyrr en Bill Clinton bandaríkjaforseti var úrkula vonar um að ESB tæki sér tak og og ákvað að skakka leikinn .
Hinn raunverulegi forsendubrestur Schengen-samstarfið byggði á öruggum ytri landamærum , sem allir vissu þó að minntu meir á gatasigti en gaddavír .
Þegar efnahagskreppan bættist svo ofan á allt annað opnuðust augu margra í Evrópu .
Sú kreppa kom hins vegar Seðlabanka evrunnar algjörlega í opna skjöldu .
Sameiginleg mynt ólíkra þjóða magnaði svo upp kreppuna í mörgum löndum myntsvæðisins .
Í raunninni er það svo að þeir flokkar sem voru í ríkisstjórn þegar kreppan dundi yfir fóru illa út úr því .
Flokkur Berlusconís tapaði á Ítalíu .
Stjórnarflokkurinn á Írlandi hrundi .
Hægriflokkurinn ( ásamt hinum elítuflokknum , krötum ) tapaði í Grikklandi .
En þar komst vinstriflokkur að .
Vinstrimenn unnu hins vegar síðustu kosningar á Spáni og Portúgal .
Flokkar hægra megin við miðju komust loks aftur til valda í Póllandi fyrir fáeinum mánuðum .
Ríkisstjórn breska Íhaldsfokksins bætti við sig og fékk hreinan meirihluta ( þingmanna , ekki kjósenda ) í kosningum fyrir tæpu ári .
Það var ekki vegna þess að Kratar væru almennt í mótvindi .
Í Bretlandi voru þeir einfaldlega með misheppnaðan leiðtoga , Ed Miliband .
Eftir tap Milibands færðist flokkurinn óvænt enn meir til vinstri , nú undir forystu Corbyns .
Það á raunar ekki við um þingflokkinn sem dregur enn dám af sjónarmiðum Tony Blairs .
Grasrótin á hins vegar ekki samleið með þingflokknum svo líklega endar þetta með ósköpum .
Glatað tækifæri Framangreint mat , að vandi Samfylkingarinnar sé ekki aðeins bundinn við persónu formannsins og standi mun dýpra , er örugglega rétt .
Samfylkingin , sem sýndi sína ómerkilegustu hlið þegar hún stóð frammi fyrir sundraðri þjóð að fást við afleiðingar kreppu , átti eftir að bæta um betur í þeim efnum .
Flokkurinn og þáverandi formaður fengu óvenjulegt tækifæri vorið 2009 .
Þjóðin var í sárum .
En þá gerðist það sem var óhugsandi .
Jóhanna og Steingrímur litu svo á að það væri meginhlutverk þeirra að strá salti í þau sár , hvenær sem færi gæfust .
Hvar sem þau komu því við var efnt til átaka .
Þau gerðu þjóðina agndofa , þegar þau í þrígang tóku málstað kröfuhafa og gróðapunga fram yfir lífshagsmuni Íslendinga sjálfra .
Fyrir atbeina forseta Íslands fékk þjóðin þó tækifæri til að grípa inn í .
Eitt eitraðasta pólitíska bitbein í íslensku þjóðlífi var spurningin um aðild að Evrópusambandinu .
Þau Jóhanna og Steingrímur tóku þetta sundrungarefni upp á sína arma þegar þjóðin þráði og þurfti á samstöðu að halda .
Án nokkurra röksemda , sem glóra var í , var ákveðið að kollvarpa sjálfri Stjórnarskrá landsins , þeirri sömu sem þjóðin hafði glaðbeitt fagnað á Þingvöllum við Öxará hinn 17. júní 1944 .
Þannig mætti lengi telja .
Ekki nokkur maður í þingflokki Samfylkingarinnar talaði gegn þeim sem æddu um með eldspýtustokkana og kveiktu ófriðarbál hvar sem þeir fundu þurran þráð .
Í þingflokki Vinstri grænna leyndust hins vegar nokkrar heiðarlegar og hugrakkar manneskjur .
Það fólk hreyfði andmælum , fyrst aðeins í sínum hópi en svo utan hans .
Ekki var nóg með að á þau orð væri alls ekki hlustað .
Það var rokið í þetta fólk með offorsi og ekki linnt látum fyrr en því hafði verið bolað úr flokknum .
Núverandi formaður Samfylkingar , bæði áður og eftir að hann fékk sitt embætti , hafði ekkert fram að færa annað en " málið eina " .
Aðeins umsóknin ein , sagði hann , mun gjörbreyta efnahagslegri stöðu Íslands ! Þótt ekki væri heil brú í því hélt hann slíkum himnaríkishrópum áfram löngu eftir að svo var komið að ESB logaði stafna á milli og allir sáu eldana nema hann .
Ekki var að undra þótt efasemdaraddir um leiðtogahæfileika formannsins tækju að heyrast .
Yfir hafið Í Bandaríkjunum er staðan í stjórnmálum athyglisverð .
Sá , sem er nú líklegasta forsetaefni repúblikana ( hvað sem verður ) , býr aðeins við eina pólitíska skoðun .
Skoðunin heitir raunar Trump , eins og frambjóðandinn sjálfur , þotan hans , turnarnir og golfvellirnir hans .
Trump hefur á liðnum árum stutt opinberlega mörg sjónarmið demókrata , svo sem í heilbrigðismálum , innflytjendamálum og jafnvel í fóstureyðingarmálum , sem eru sem fyrr mikilvægt pólitískt deiluefni þar vestra .
Og hann hefur löngum stutt frambjóðendur þeirra með háum framlögum .
Síðustu mánuði hefur hann vissulega breytt um kúrs , eins og ekkert sé sjálfsagðara .
Það virðist ekkert skaða atkvæðasöfnun hans .
Enda lýsti Trump því yfir nýlega að þótt hann myrti mann fyrir allra augum á miðri Manhattan þá myndi það ekki hafa nein áhrif á stuðning fólks við sig ! Hinum megin línunnar er staðan einnig sérkennileg .
Obama forseti lætur senn af embætti .
Margir telja að forsetinn sé sá vinstrisinnaðisti sem setið hefur Hvíta húsið .
Bandaríkjamenn nota gjarnan orðið " liberal " yfir vinstrimenn .
Bernie Sanders var þannig talinn eini sósíalistinn á Bandaríkjaþingi en þar er að auki stór hópur " liberala .
" Sjálfsagt nær orðið " vinstri " ekki öllum blæbrigðum orðsins " liberal " í bandarísku merkingunni .
Þegar sjónvarpsmaðurinn frægi og freki á Fox , Bill O ' Reilley , bar fram þá spurningu við Obama í einkaviðtali í Hvíta húsinu hvort hann væri ekki örugglega langmesti " liberalinn " sem setið hefði á forsetastóli tókst forsetanum að gera O ' Reilley kjaftstopp , sem fáum hefur tekist .
Nei , ég er ekki mesti liberalinn , sagði Obama , það var Richard Nixon ! En nú keppa þau um það tvö , Hillary Clinton og Bernie Sanders að taka við kyndli Obama .
Bernie Sanders , sem verður orðinn 75 ára á kjördag , fer fram með mjög sósíalíska stefnu á bandarískan mælikvarða .
Hann hefur fengið mun meiri stuðning en nokkur hafði spáð honum .
Það sem vekur hvað mesta athygli er að Sanders hefur mun meiri stuðning hjá ungum konum en keppinauturinn ! Hillary , sem verður orðin 69 ára þegar kjördagur rennur upp , fer ekki fram með stefnu hægra megin við stefnu Obama , stefnu sem hefði þá minnt á það sem Bill Clinton flaggaði helst fyrir aldarfjórðungi .
Vel má vera að verði Hillary forsetaefni þá muni hún fljótt færa sig verulega til hægri í baráttunni við Repúblikana , rétt eins og væntanlegur frambjóðandi þeirra mun örugglega færa sig frá hægri inn að miðjunni .
Nú keppir Hillary á bilinu sem er á milli stefnu Obama og Sanders , á jaðrinum vinstra megin .
Engum dylst að frú Clinton er flinkur og frambærilegur frambjóðandi .
En skoðanakannanir sýna að hún berst við erfiðan vanda .
Bandaríkjamenn hafa álit á henni , gáfum hennar og dugnaði , en mikill meirihluti þeirra segist ekki treysta henni .
Slíkur hjalli getur orðið erfiður .
Bréfritari fékk góð tækifæri til að kynnast Hillary Clinton og hitti hana oft , bæði hér heima og erlendis .
Henni er stundum lýst sem fráhrindandi og kaldri .
Persónuleg kynni af henni gengu þvert á þá lýsingu .
Hún virtist glaðlynd og aðlaðandi og beinlínis viðkunnanleg .
Sami vandi Samfylkingin býr við mikinn trúverðugleikavanda .
Ekkert í fari þessa flokks er glaðlegt , aðlaðandi og viðkunnanlegt um þessar mundir .
Það er ekki æskilegt að flokkur sem helgað hefur sér reit á mikilvægum bletti íslenskra stjórnmála sé svo veikur , eins og Samfylkingin er nú .
Formannsmálið er ekki eina vandamál flokksins og sennilega ekki það stærsta heldur .
En það getur hins vegar verið að ekki verði tekið rösklega á mikilvægustu þáttunum nema byrjað sé á því að leysa formannsvandamálið .
En það er ekki vandalaust .
Það er reyndar mjög auðvelt að fara úr öskunni í eldinn í þeim efnum .
