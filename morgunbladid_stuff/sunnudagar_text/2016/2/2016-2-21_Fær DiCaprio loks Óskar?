Leonardo DiCaprio Spekingar í kvikmyndaheiminum hallast margir að því að bandaríki leikarinn Leonardo Wilhelm DiCaprio hampi loks Óskarsverðlaunastyttu eftir rúma viku .
Þá fer árleg uppskeruhátíð bandarísku kvikmyndaakademíunnar fram í 88. skipti í Hollywood-hverfi Los Angeles , fæðingarborgar leikarans en hann leit dagsins ljós fyrsta sinni 11. nóvember 1974 og er því á 42. ári .
DiCaprio fer á kostum í myndinni Revenant , í leikstjórn mexíkóans Alejandro González Inaárritu ; leikur leiðsögumann loðdýraveiðimanna árið 1823 í Bandaríkjunum .
Okkar maður lendir þar í ótrúlegum hildarleik .
Leikarinn birtist fyrst á skjánum fimm ára í barnaþættinum Romper Room en nærveru hans var ekki óskað lengi því hann þótti hafa of truflandi áhrif á aðra .
Fyrstu skref DiCaprios í leiklist steig hann í auglýsingagerð , eins og svo margir aðrir – í þeirri fyrstu , 14 ára , auglýsti hann Matchbox bíla – og leikur í sjónvarpsþáttum fylgdi í kjölfarið ; hann kom m.a. fram í þeim vinsælu þáttum Roseanne og lék í nokkrum þáttum af sápuóperunni Santa Barbara .
Fyrsta hlutverk hans í kvikmynd var í vísindatryllinum Critters 3 árið 1991 .
DiCaprio vakti fyrst athygli , og það verulega , ári síðar í This Boy ' s Life , þar sem hann lék m.a. á móti Ellen Barkin og Robert De Niro , og fullyrt hefur verið að De Niro hafi sjálfur valið DiCaprio úr hópi 400 drengja til að fara með hlutverkið .
Honum skaut upp á stjörnuhimininn 1993 í hlutverki geðfatlaðs bróður manns sem vinur hans , Johnny Depp , lék í What ' s Eating Gilbert Grape en hið alþjóðlega stjörnu-sviðsljós beindist endanlega að honum 1997 , þegar DiCaprio fór með aðalhlutverk í Titanic ásamt Kate Winslet .
Örlítið harðnaði á dalnum eftir Titanic en margar mynda hans síðan hafa hlotið afbragðs viðtökur .
Ekki síst hefur gengið vel samstarf hans og hins goðsagnakennda leikstjóra , Martin Scorsese , í myndunum Gangs of New York ( 2002 ) , Aviator ( 2004 ) , The Departed ( 2006 ) og The Wolf of Wall Street ( 2013 ) .
Leikarinn er enn ólofaður en hann og kærusturnar hafa oft vakið athygli fjölmiðla .
Í þeirri hópi er t.d. brasilíska fyrirsætan Gisele Bündchen , ísraelsk starfsystir hennar , Bar Refaeli og leikkonan Blake Lively .
Hann ku einn á báti sem stendur .
skapti@mbl.is 