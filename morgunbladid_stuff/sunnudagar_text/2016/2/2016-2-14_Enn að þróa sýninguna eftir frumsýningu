Um hvað fjallar verkið ? Það fjallar um þrjár konur sem koma saman til að leggja á ráðin , skilgreina sín gildi og borða spægipylsu .
Eða það er svona ysta lagið .
Ekki svo ýkja langt undir yfirborðinu kraumar rasismi og þjóðarrembingur .
En leikritið er líka um valdabaráttu , kúgun og einelti í samskiptum .
Verkið er bæði grimmt og um leið alveg bráðfyndið .
Hvernig kviknaði hugmyndin að verkinu ? Ég var búin að ganga með hugmynd að leikriti í maganum sem ég var að hugsa um að reyna að skrifa sjálf .
Ég bar hugmyndina undir manninn minn ( Kristófer Dignus , kvikmyndaleikstjóra og handritshöfund ) sem sagði að það væri nú alveg eitthvað í þessu hjá mér .
Þá kom það þannig til að okkur Elmu Lísu langaði að sækja um styrk til uppsetningar á leikverki .
Ég stakk upp á þessari hugmynd minni en að við skyldum þá athuga með að fá Sölku ( Guðmundsdóttur ) til að skrifa leikritið fyrir okkur .
Úr varð að Sokkabandið sem er leikhópurinn þeirra Elmu og Arndísar ( Hrannar Egilsdóttur ) sótti um uppsetningarstyrk og listamannalaun fyrir hugmyndinni .
Við fengum styrkinn sem gerði Sölku kleift fyrir það fyrsta að skrifa leikritið , að setja verkið upp á leiksviði og til að stýra því fengum við Mörtu Nordal sem er eldklár leikstjóri .
Nú er verkið 80 mínútur og ekkert hlé .
Hvernig gengur það ? Það gengur vel og er gaman .
Mér finnst þetta skemmtilegt form á leiksýningum .
Þetta er örlítið öðruvísi upplifun fyrir áhorfendur sem kannski mætti líkja við tilfinninguna þegar maður sest upp í rússibana .
Er / var eitthvað meira krefjandi en annað við gerð verksins ? Salka skrifar engar sviðslýsingar inn í verkið sem mér finnst bæði mjög skemmtilegt og spennandi en um leið var það mikil áskorun hreinlega að finna út hvað konurnar væru að aðhafast á hverjum tíma .
Við gerðum mjög miklar tilraunir á æfingatímanum og prófuðum margt .
Raunar erum við enn að þróa sýninguna núna eftir frumsýningu .
Hvað er á döfinni hjá þér ? Ég fer með lítið en svolítið krefjandi hlutverk í kvikmyndinni Eiðurinn sem Baltasar Kormákur er í upptökum á um þessar mundir .
Auk þess styttist í frumsýningar á kvikmyndaverkefnum þar sem ég fer með misstór hlutverk , bæði íslensk og erlend .
Þá er ég að byrja að undirbúa mig fyrir sviðsverk sem ég verð í og fjallar um Þórberg Þórðarson sem verður á fjölunum á næsta leikári .
Hér er um að ræða fyrsta leikstjórnarverkefni Eddu Bjargar Eyjólfsdóttur .
Bæði spennandi verkefni þar á ferð og flottur hópur listamanna sem að því kemur .
María Heba Þorkelsdóttir leikkona leikur í verkinu Old Bessastaðir eftir Sölku Guðmundsdóttur í uppfærslu Sokkabandsins .
Verkið er sýnt í Tjarnarbíói 14. og 18. febrúar .
