Hún sló í gegn sem ung Amish-ekkja í spennumyndinni Witness árið 1985 .
Lék þar á móti sjálfum Harrison Ford og var tilnefnd til Golden Globe-verðlauna .
Ári síðar neistaði á milli hennar og Tom Cruise í Top Gun .
Költmynd sem sumir myndu segja að væri löðrandi í kynferðislegri spennu .
Þriðja stórmyndin var The Accused árið 1988 , þar sem hún lék lögmanninn sem reyndi að hjálpa Jodie Foster að klífa þrítugan hamarinn eftir nauðgun .
Það hlutverk tók verulega á enda hafði henni sjálfri verið nauðgað sex árum áður .
Kelly Ann McGillis fæddist í Newport Beach , Kaliforníu , árið 1957 og verður því 59 ára síðar á þessu ári .
Rúmlega tvítug flutti hún búferlum til New York til að nema leiklist við Juilliard .
Lauk þaðan prófi árið 1983 .
Eins og fyrr segir fékk ferill hennar fljúgandi start í Hollywood en eftir The Accused hallaði hratt undan fæti .
McGillis var mjög ósátt við eina af næstu myndum sínum , Cat Chaser , og í kjölfarið greip hana mikið óyndi .
Ef þetta er leiklist stend ég ekki í þessu " Það var hræðilegasta reynsla lífs míns .
Ef þetta er leiklist stend ég ekki í þessu , " rifjaði hún upp í samtali við breska blaðið The Independent löngu seinna .
Þegar tökum lauk lokaði McGillis sig inni í hjólhýsi sínu á tökustað og rakaði af sér allt hárið – til að undirstrika vilja sinn .
Því næst flúði hún í Karíbahafið og dvaldist þar í hálft ár .
Viðhorf McGillis til leiklistarinnar breyttist á ný eftir að hún ól sitt fyrsta barn og árið 1991 var hún aftur komin á stóra tjaldið .
Myndirnar sem hún lék í á tíunda áratugnum voru þó fáar og vöktu takmarkaða athygli .
Kynþokki hennar þótti hafa dalað og ýmsir afgreiddu hana sem furðufugl , ekki síst fjölmiðlar .
McGillis er ennþá að , bæði í kvikmyndum og sjónvarpsþáttum en hefur verið víðsfjarri því að endurheimta fyrri vinsældir .
Fall hennar þykir með þeim dramatískari í seinni tíð og stundum hefur hún verið kölluð " stjarnan sem henti sér til jarðar " .
Kelly McGillis er tvígift og tvífráskilin .
Hún á tvö börn og þrjú barnabörn .
Fyrir sjö árum kom hún nokkuð óvænt út úr skápnum .
Í samtali við tímaritið SheWired sagði hún um langt og strangt ferli að ræða en hana mun fyrst hafa grunað að hún væri samkynhneigð þegar hún var tólf ára gömul .
Í sama viðtali kveðst hún lengi hafa trúað því að almættið hefði verið að refsa henni fyrir kynhneigðina þegar henni var nauðgað .
McGillis bjó um tíma með konu en mun nú vera á lausu .
Hún býr í Hendersonville , Norður-Karólínu og kennir sviðs- og kvikmyndaleik .
