Leikfangarisinn Mattel og fyrirtækið Autodesk hafa tekið höndum saman um þróun á þrívíddarprentara sem tengdur er sérstöku leikfangasmáforriti sem gerir fólki kleift að " prenta út " sín eigin leikföng í stað þess að kaupa þau tilbúin .
Stefnt er á að tækið , sem kallast ThingMaker , verði komið á almennan markað með haustinu .
Verð á slíku tæki ku verða nálægt 300 dollurum eða sem nemur tæpum 39 þúsund krónum .
Þótt þrívíddarprentarar séu tiltölulega nýir af nálinni , a.m.k. sem heimilistæki , þá er Mattel með þessu í raun að endurvekja gamalt leikfang .
Á sjöunda áratugnum gaf fyrirtækið nefnilega út sinn fyrsta ThingMaker sem samanstóð þá af fljótandi gúmmíkenndu plastefni í túbum og mótum sem hægt var að hella efninu í .
Efnið harðnaði svo í mótunum og þannig var hægt að steypa sínar eigin einföldu fígúrur heimavið .
Nýja gerðin sem nú er von á á markað er þó talsvert nákvæmari .
Hægt verður að gera þrívíddarteikningu eftir eigin höfði í tölvu eða snjalltæki og prenta svo nákvæma eftirmynd hennar í prentaranum .
