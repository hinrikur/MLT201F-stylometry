Er öld óhefðbundinna stjórnmálamanna runnin upp ; manna sem ganga þvert á gildi og segja það sem þeim sýnist , þegar þeim sýnist , móðga mann og annan og jafnvel heilu þjóðirnar og kynstofnana á einu bretti ? Einhverjum hefði líklega þótt nóg að Donald Trump ryddist inn á sviðið ; illa greiddur og óheflaður .
Nú er Boris Johnson mættur líka ; illa greiddur og óheflaður .
Hvor þeirra lét eftirfarandi ummæli falla um Hillary Clinton árið 2007 ? " Hún er með litað ljóst hár , stút á vörum og stálkalt augnaráð , líkt og sadistísk hjúkka á geðspítala .
" Ugla sat á kvisti ...
Jú , það var Johnson .
Á milli þess sem hann móðgaði alla Kínverja og allt svart fólk í heiminum .
Það kom þó ekki í veg fyrir að hann yrði kjörinn borgarstjóri í Lundúnum og nú skipaður utanríkisráðherra Bretlands .
Djöfull verður gaman að fylgjast með samskiptum hans við kollega sína í Frakklandi og Þýskalandi og Evrópusambandið allt á komandi mánuðum , þegar hann freistar þess að draga gamla heimsveldið í hlé með ásættanlegum hætti .
Viðsemjendur hafa þegar sent honum kaldar kveðjur og hverfandi líkur á því að ylur hlaupi í mannskapinn .
Þetta verður eitthvað ! Þó ekki væri nema veisla fyrir okkur fjölmiðlamenn .
Mun Johnson tækla þá eins og aumingja barnið í rúgbíleiknum sem sýnt hefur verið úr í sjónvarpi og á samskiptamiðlum undanfarna daga ? " Mjög margir utan Bretlands líta á Boris Johnson sem einhverskonar trúð , " sagði stjórnmálafræðingur í kvöldfréttum RÚV fyrir helgi og notaði sama orð og haft hefur verið um Donald Trump í Bandaríkjunum .
Og víðar .
Sá ágæti maður er í vari sem stendur en mun fyrr en varir taka stímið í land .
Og á einhverju mun þá ganga .
Á minn sann , eins og vinur minn myndi segja .
Næg voru víst lætin þegar útnefningin ein var í húfi , hvað þá sjálft valdamesta embætti í heimi .
Stöff fyrir stareygðar geðhjúkkur .
Ef að líkum lætur .
Já , við fáum úr því skorið á næstu vikum og mánuðum hvort trúðar þessa heims séu að taka völdin ! 