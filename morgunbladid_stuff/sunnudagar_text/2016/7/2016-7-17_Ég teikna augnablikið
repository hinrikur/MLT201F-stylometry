A Story of Creation er 6 mínútna löng teiknimynd sem sýnd verður fimmtudaginn 21. júlí kl. 20 í Hafnarhúsinu ásamt fjórum öðrum teiknimyndum á kvikmyndadagskrá sem ber heitið Nýtt líf í teiknimyndum .
Myndirnar eru unnar með ólíkri teiknimyndatækni , en eiga það sameiginlegt að fara víða um lendur ímyndunaraflsins þar sem hið ótrúlegasta líf kann að kvikna .
Heimatilbúin tækni Sigga Björg útskrifaðist með MFA í myndlist frá Glasgow School of Art árið 2004 .
Síðan þá hefur hún gert eina teiknimynd á ári .
" Ég hef aldrei lært neitt tæknilegt í teiknimyndagerð .
Ég byrjaði bara að gera teiknimyndir með minni heimatilbúnu aðferð sem er í raun mjög lúðaleg tæknilega séð .
Ég tek myndirnar upp ramma fyrir ramma á DV-filmu á vídeókameru , ýti bara á record og pause svo rammarnir verða ótrúlega mislangir .
Ég vinn svo í hraðanum eftir á í klippiforritinu .
Þetta er engin nákvæmnisvinna , frekar líkamleg .
En þessi aðferð leyfir mér að vinna myndirnar svolítið spontant .
" - Hvernig færðu hugmyndina að myndunum ? " Ég teikna stanslaust .
Ég teikna stórar seríur og geymi alltaf allar þær myndir sem mér þykja ekki nógu góðar og ætla ekki að nota .
Svo sker ég út úr þeim alls konar element og hluti og geymi .
Mig langaði að frelsa þessar úrklippur úr teikningunum og gefa þeim annað líf .
Þannig varð A Story of Creation til .
Ég leyfði bara sögunni að gerast um leið og ég tók upp .
- Ekkert handrit ? " Nei , ég notaði sömu reglu og þegar ég er að teikna .
Þá hugsa ég ekki mikið fyrir fram heldur teikna ég augnablikið .
Ég tók myndina upp hratt og spontant og leyfði þessum úrklippum að ráða för .
" - Hreyfirðu bara fígúrurnar en teiknar ekki aftur og aftur ? " Já , þetta er algjör lúðatækni .
Í náminu langaði mig í teiknimyndagerð en ákvað að halda áfram í myndlist .
Svo var ég alltaf að tala um teiknimyndir og einn prófessorinn minn sagði mér að gera teiknimynd fyrir sig á tveimur vikum .
Þá kunni ég ekki einu sinni á tölvu .
Ég leigði bara kameru og prófaði mig áfram og þróaði mína aðferð .
Ég hef prófað aðrar aðferðir sem eru tæknilega fullkomnari en ég fer alltaf aftur í þessa aðferð af því að mér finnst ég ná augnablikinu með henni .
Og það er það sem mér finnst gaman við þetta .
Þá verður vinnugleðin til .
Ekkert handrit , ekkert plan , sagan verður bara til um leið og hún gerist .
" Með áhuga á andstæðum tilfinningum - Hefur þessi mynd farið víða ? " Þessi mynd fór á margar suttmyndahátíðir , m.a. á Rotterdam Film Festival og Aesthetica Short Film Festival .
Sumar myndirnar mínar hafa farið á kvikmyndahátíðir en aðrar hafa endað oftar sem hluti af innsetningu á sýningum .
Það kom mér á óvart hvað þessi hefur farið víða því hún var svo rosalega spontant .
Ég var kas-ólétt þegar ég tók hana upp og klippti .
Ég var á kafi í hryllingsmyndum og þannig hlutum og úr því kom þessi mynd .
Ég fékk skringilega mikla vinnuorku og það var eins og ég væri að reyna að koma einhverju frá mér .
Eftir á finnst mér mjög fyndið að ég fattaði ekki á meðan á því stóð að ég var ólétt að gera mynd um fæðingu .
Fyndið hvernig undirmeðvitundin vinnur og hvað maður er ekkert að skoða sig þegar maður er að framkvæma hlutina .
" - Teikningarnar þínar eru rosalega flottar en líka svolítið ógeðlegar ...
" Já , ég hef mikinn áhuga á andstæðum ; eitthvað sem er hræðilegt og fyndið á sama tíma , eða fallegt og ógeðslegt á sama tíma .
Það býr til tilfinningar innra með manni svo maður veit ekki hvernig manni líður , hvort maður á að hlæja eða gráta .
Þetta er hugarástand sem ég hef áhuga á .
" - Hvaðan spretta þessar furðuverur ? " Ég teikna alveg rosalega mikið , ég er stöðugt að og hef verið síðan ég var pínu lítil .
Síðan ég fór að starfa sem myndlistarmaður , þá hef ég þá vinnureglu að hugsa ekki fyrr en eftir á .
Þetta er úrvinnsla á mjög persónulegum hlutum ; mínum upplifunum og lífi , ég fæ innblástur af fólki og aðstæðum .
Þetta er undirmeðvitundarhreinsun , " segir Sigga Björg og hlær .
" Ég hef þróað þessa karaktera í rosalega langan tíma .
Þeir hafa fylgt mér síðan í barnæsku .
Þetta er orðinn einhvers konar heimur sem sömu karakterar birtast aftur og aftur í .
Mér líður eins og þeir séu einhverskonar tungumál fyrir mér , eitthvað ósjálfrátt frekar en að ég hugsi um hvað ég ætla að teikna .
Ég reyni að láta karakterana koma mér á óvart því þannig held ég mér við efnið .
" Átti að fara í ruslið - A Story of Creation fjallar um tilurð og örlög Axels .
Hver er Axel ? " Þetta er sköpunarsaga og hún byrjaði á Alex , karakter sem ég var búin að klippa út og búa til .
Úrkast úr teikningu sem átti að fara í ruslið en náði að koma sér þarna inn .
Ég byrja söguna út frá honum og að útskýra það hvernig þessi karakter varð til .
Þetta er sjónrænt mjög súrrealísk útgáfa af sköpunarsögu .
" - Er þetta þín uppáhaldsmynd af þínum teiknimyndum ? " Ég veit það ekki .
Af því að ég er ekki teiknmyndagerðarkona eða atvinnumanneskja í þessu þá finnst mér alltaf svolítið vandræðalegt að horfa á teiknimyndirnar mínar .
Ég kann að teikna , en ég kann ekkert endilega að búa til teiknimyndir en ég geri það samt .
Nýlega hef ég reyndar verið að gera tilraunir með þrívíðar teiknimyndir .
Þá geri ég hreyfanlega skúlptúra og tek þá upp " stop motion " .
Þeir eru aðallega úr vír , klósettpappír og gömlum pelsum , " segir Sigga Björg sem hefur í nógu að snúast á næstunni .
Hún er á fullu að undirbúa sýningu sem hún opnar í Teckningsmuseet í Svíþjóð sem er eina safnið á Norðurlöndum sem sérhæfir sig í teikningum .
Næsta stóra sýningin hennar á Íslandi verður einkasýning í Hafnarborg , sem verður opnuð í janúar 2017 .
