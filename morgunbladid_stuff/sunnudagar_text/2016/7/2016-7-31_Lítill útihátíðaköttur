Verður þú á miklu ferðalagi um verslunarmannahelgina ? Er svo sem alltaf á einhverju flandri , niður í bæ og upp úr honum aftur aðallega .
En ég er lítill útihátíðaköttur , er með frjókornaofnæmi og fólksmergðarfóbíu sjáðu til .
Skrepp þó til Akureyrar á sunnudag til að spila fyrir framan Samkomuhúsið og í Sjallanum með elskhugum mínum í Úlfi Úlfi .
Hvað ert þú spenntastur að sjá um verslunarmannahelgina ? Ég hlakka ógeðslega til að sjá Snorra Helga band spila á Innipúkanum .
Nýja platan hans höfðar mjög til mín .
Hvaðan sækir þú innblástur þegar þú semur texta ? Nú orðið vella þeir upp úr uppsöfnuðu dulspeki- og vísindaskáldskaparforaði sem hefur safnast í höfuðið á mér í gegnum árin .
Ég les mikið af svoleiðis vitleysu .
Svo stugga síendurtekin heimskupör pólitíkusa stundum við mér .
Þá skrifa ég dónalega um þá .
Nú ert þú einn vinsælasti kisusnappari landsins á kottgrapje-snappinu , getur þú sagt okkur aðeins frá kisunni þinni ? Kisan mín heitir Kalika og er tveggja og hálfs árs gömul læða sem ég elska frá dýpstu hjartarótum .
Henni líkar á móti ágætlega við mig , svo fremi sem ég gefi henni af og til nammi og klóri henni á nebbanum .
Hún heitir eftir indverskri gyðju tortímingar og tíma , almóðurinni sem er jafnsturluð og hún er ástrík .
Þar er minni Kaliku líka ágætlega lýst .
Nú stýrðir þú einni af smiðjunum á Listasumri 2016 á Akureyri , hvað átti sér stað þar ? Ég stýri þessum smiðjum ásamt vinkonu minni Viktoríu Blöndal sem þolir ekki ketti .
Við reynum að hjálpa fólki að losa um skáldið í sér , gerum kjánalegar æfingar , skrifum , lesum upp , berum saman bækur og mögnum upp trylling .
Hvað er síðan á döfinni hjá þér ? Er að taka upp síðustu lög fyrir plötu sem kemur út í haust og svo lauk ég fyrr í sumar við handrit að örsagnasafni sem líka á að koma út einhvern tímann í haust .
Annars vantar mig greidd verkefni , ef einhver sem les þetta veit ekkert hvað hann á að gera við peningana sína .
