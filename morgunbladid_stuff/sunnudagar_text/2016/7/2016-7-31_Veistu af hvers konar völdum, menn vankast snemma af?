Það er ekki aðeins uppnám í stjórnmálum nær og fjær .
Það leikur á reiðiskjálfi .
Enginn veit hvers vegna .
Þreytt fyrir tímann Væntanlega er mest að marka það sem gerist í opnum , upplýstum og lýðræðislegum þjóðfélögum .
Varla er nýjabrum lýðræðisins fokið út í veður og vind .
Þetta er glænýtt fyrirkomulag .
En þó virðast óneitanlega á því þreytueinkenni .
Afstaða til stjórnmálamanna í lýðræðislöndum er blanda af áhugaleysi , tortryggni og fullkominni andúð .
Þarlendir segja manni að sú sé skýringin á því , að Donald Trump rassskelli 16 reynda , þekkta og bærilega fjáða frambjóðendur í Repúblikanaflokknum , sem Trump hefur sjaldan stutt og þá með hangandi hendi .
Sú sé einnig ástæða þess , að Bernie Sanders , sósíalisti , sem aldrei hefur verið í Demókrataflokknum , hefði sennilega náð að sigra Hillary í forvali demókrata hefði hún ekki fengið nærri 500 sjálfkjörna fulltrúa ( super delegates ) í forgjöf .
Forgjöfin varð til þess , að fáir trúðu því að Sanders ætti möguleika .
Hvers vegna þessi þreyta á þessari nýjung ? Splunkuný söguleg dæmi af Hitler og Stalín sýna hversu hættulegar þær stjórnir eru sem þurfa engan að spyrja neins og engu að svara .
Giggin Stór hluti núverandi jarðarbúa hefur ekki enn fengið að kynnast lýðræði , nema af afspurn .
Enn hafa S.þ .
ekki samþykkt að lýðræðisstjórn skuli vera grundvallarregla .
En samt er erfitt að sjá að kröfur um almenn mannréttindi teljist uppfyllt búi þjóðir ekki við lýðræði í marktækri mynd .
Mannréttindasáttmálar eru til og mannréttindadómstólar , en því fer fjarri að heimurinn allur lúti þeim .
Sumir gera það meira á orði en borði , en aðrir alls ekki og komast upp með það .
Þegar að vestrænir leiðtogar sækja alræðisríki eða einræðisríki heim til að ýta undir viðskipti , eða að viðra sig , fara þeir flestir með staðlaðar setningar um mannréttindi .
Gagnsemi þessa örstutta atriðis í leikritinu er lítil .
Gestgjafinn er undirbúinn og horfir samúðarfullur á gestinn á meðan hann kemur frösunum frá sér " fyrir heimamarkaðinn " .
Svo svarar hann móðgunarlaust þannig að kalli ekki á andsvör og þeir flýta sér yfir í næstu atriði .
Á þennan örstutta leikþátt minnast aðalleikararnir ekki aftur .
Það væri handan við kurteisismörk .
Hann kemur fyrir í svörum og andsvörum gestsins við sitt fjölmiðlafólk þar úti eða þegar heim er komið .
Þá segir látbragðið að þessi hetjudáð hafi gert andrúmsloftið " á fundum leiðtoganna " þrungið nokkurri spennu um sinn .
Þessi innskot eru stundum kölluð mannréttindagiggið á meðal innvígðra .
Loftslagsgiggið er annað , en það er notað af leiðtogum sem koma fljúgandi í risaþotum þúsundir kílómetra fyrir tveggja tíma fund .
Það gæti komið sér illa heima fyrir ef annað hvort þessara gigga gleymdist .
Hafa loks séð í gegn En það er ekki algjörlega öruggt að heimamarkaðurinn sé jafnfávís eins og sumir forystumenn telja að hann sé .
Lýðræði í skárri kantinum tekur enn til lítils minnihluta mannkyns .
En hvernig stendur á því , að einmitt þar sem lýðræðislegar leikreglur eru í heiðri hafðar , sé álitið á leiðtogum sem almenningur hefur sjálfur valið svona lítið ? Ísland er ekki eitt á báti í slíkum efnum .
Vísbendingar frá Bandaríkjunum voru nefndar .
Suður-Ameríka er ein rjúkandi rúst , frá Venesúela niður í langstærsta ríki þessarar suðurálfu , Brasilíu .
Þessi pólitíska sikaveira stingur sér niður víða .
Velferðarhorn heimsins , Evrópa , hangir á bláþráði .
Forsætisráðherrar 28 ESB-ríkja skunda á hvern leiðtogafundinn af öðrum .
Heima fyrir koma þeir hver úr sínum stað hins pólitíska litrófs .
En á leiðtogafundum breytast þeir á augabragði í 28 síamstvíbura , sem ólýðræðislegir kommissarar skammta úr barnamatsdósunum .
Svo fara þeir heim og hver og einn segir frá naumum sigri fyrir " hagsmuni þjóðar " á fundinum .
Þeim heima fyrir er löngu orðið ljóst að ekki orð er að marka í þessum endurtekna sigursöng .
Hvernig valda valdamenn völd ? Er eitthvað hæft í því , að stjórnmálamenn á Vesturlöndum , þar sem að lýðræðið er einna minnst mengað stjórnlyndi , hafi svipað álit á almenningi og einræðisherrarnir forðum .
Varla .
Hitt er annað mál , að einræðisherrar seinustu tíma , bæði hinir ógurlegu og mildari gerðin , voru með allan hugann við almenning .
Það kom ekki til af góðu .
Þeir máttu aldrei slaka á klónni , því þá færi illa , eins og Gorbasjeff fékk að reyna .
Deng Xiaoping lærði af þeirri reynslu .
Um leið og alvaldar , eins og Kim Jong-Un , forðast að slaka á taumum , þá leggja þeir sig alla fram um að sanna að umboð sitt sé með einhverjum dularfullum hætti runnið frá alþýðunni og hún endurnýi það umboð reglubundið , jafnvel allt að því daglega .
Áróðursdeildirnar teljast til mikilvægasta hluta stjórnkerfisins .
Leiðtogum þessarar gerðar er ekki aðeins í mun að " sanna " hvaðan valdið er runnið , heldur einnig að það sé hreyfiafl alls sem gert sé .
Lögð er áhersla á að vald leiðtogans sé mun minna en óvinirnir ljúgi upp á hann .
Það litla vald sé að auki í rauninni aðeins táknrænt .
Hann færi ákvarðanir , óskir og vilja fólksins fram og gleymi því aldrei hvaðan valdið komi og hvar það eigi heima .
Ljúga upp á sig völdum ? Lýðræðislegir valdamenn hafa nokkur völd , þótt misjafnt sé eftir löndum .
Í létt-lýðræðisríkjum , sem óþarft er að nefna , geta völd manna verið býsna mikil .
Helsta ástæða þess er sú að jafnvægi vantar .
Það skortir öfl sem veita valdhöfum aðhald .
Þar má nefna öfluga stjórnarandstöðu , frjálsa fjölmiðla , gagnsæja stjórnsýslu og á lokastigi dómstólana .
Sums staðar eru leiðtogar sannanlega kosnir í almennum lýðræðislegum kosningum , þótt valdastaða þeirra svipi um sumt meira til alræðisskipulags en lýðræðis .
Ástæðan er sú , að upp á vantar að allir framantaldir þættir virki .
Það getur haft þau áhrif , að efast sé um að kosningar sýni lýðræðislegan vilja .
En þótt þannig sé ástatt , er ekki útilokað að leiðtogarnir hafi mikið traust og yfirgnæfandi almennan stuðning .
Í öðrum ríkjum , jafnvel þar sem menn gefa sér að lýðræðishefðin sé hvað mest , hefur vald stjórnmálaleiðtoga smám saman orðið mun minna en að almenningur ímyndar sér .
Kannski er það ein ástæða þess að almenningur telur að stjórnmálamenn svíki það sem þeir lofa eða séu líklegri til þess en stjórnmálamenn fyrri tíðar .
Vafalítið er , að í fyrri tíð voru menn valdameiri á Íslandi , en slíkir menn virðast nú .
Eitthvað kann það að hafa með einstakar persónur að gera .
En þær skýringar eru einnig gefnar , að margvíslegar íþyngjandi reglur geri ríkisleiðtogum sífellt erfiðara fyrir að sýna forystu .
Það þýði þó ekki endilega að " fagleg sjónarmið " séu fyrirferðarmeiri og að valddreifing til almennings hafi aukist .
Enn sem fyrr eru þó stjórnmálamenn einu fulltrúar fólksins í kerfinu .
Því hafi of margir þeirra gleymt .
Vald kerfisins hafi aukist á kostnað fulltrúa almennings .
Þess vegna gerist sífellt minna í kosningum , þótt stundum sé talað um það af óburðugum skýrendum að stóratburðir hafi gerst .
Óspennandi Stjórnmálin hafa af þessum ástæðum orðið lítt eftirsóknarverð .
Launin hafa aldrei ýtt undir að menn sæktu í þau og framangreind þróun og sú óvild sem alið er á flæma vænlegustu kostina burtu .
Ekkert af þessu er bundið við Ísland eitt .
Við það bætist t.d. í Evrópu að ríkin eru ekki söm .
Valdheimildir þeirra hafa verið takmörkuð og sú takmörkun eykst dag frá degi .
Það gildir ekki einungis um framkvæmdavaldið heldur einnig um þingin .
Í stærstum hluta Evrópu hafa völd þjóðríkjanna færst í auknum mæli til hins ólýðræðislega sambands í álfunni .
Þjóðþingin eru ekki svipur hjá sjón .
Meirihluti löggjafar er að ástæðulausu unninn af búrókrötum í Brussel .
Þetta er gert umfram þá nauðsyn sem sameiginlegt tollsvæði kallar á .
En það er notað til að réttlæta fullveldissviptingu ríkjanna .
Völd helstu forsvarsmanna einstakra ríkja , jafnvel þeirra sem standa utan ESB , fara sífellt minnkandi .
Það væri fagnaðarefni , ef minnkandi umsvif og þar með skattheimta ríkis hefði flust frá því til almennings .
En sú er ekki raunin síðustu árin .
Það er helsti löstur á núverandi ríkisstjórn , sem annars mætti segja margt gott um , að hún hefur reynst traustur vörður um verk ríkisstjórnar Jóhönnu og Steingríms .
Þau voru þó framin með vísun til þess , að sérstakar aðstæður réttlættu þau – " það varð hér hrun " .
Þar með átti að færa mál í eðlilegt horf strax eftir að meintu neyðarástandi lyki .
Valdaleysi stjórnmálamanna á Íslandi sýnir sig t.d. í því , að sterkur þingmeirihluti nær ekki að afgreiða sjálfsagða og einfalda þingsályktunartillögu á Alþingi .
Almenningur horfir furðu lostinn á þingmenn ræða dögum saman um " fundarstjórn forseta " , af því að minnihluti þeirra vill ekki að eitthvert mál sé tekið til umræðu .
Og kemst upp með það ! Völd fulltrúa almennings hafa að öðru leyti einnig minnkað út af moði af margvíslegu tagi .
Látið er eins og nú sé horft í auknum mæli til " faglegri sjónarmiða " .
Mannaráðningar ríkisvaldsins hafa verið vistaðar út til ráðgjafafyrirtækja , sem fá fúlgur fjár fyrir að búa þær í hendur þeirra sem ábyrgðina bera .
Þetta fyrirkomulag og undanskot frá ábyrgð hafa ekki verið ákveðin með lögum .
Sama er að segja um úrskurðarnefndir af margvíslegu tagi sem tekið hafa yfir völd og ábyrgð ráðherra .
Ábyrgðin gufar upp , því úrskurðarnefndirnar bera enga ábyrgð .
Þetta er tískukvilli stjórnmálamanna sem óttast gagnrýni .
Gagnrýni er góður , æskilegur og óhjákvæmilegur þáttur í stjórnmálalegu valdi .
Hana er ástæðulaust að óttast .
Hvers vegna er sífellt gengið á vald fulltrúa almennings og það fært þeim sem enga ábyrgð bera gagnvart honum ? Í Bandaríkjunum er skipt um yfir 300 þúsund manns í stjórnkerfi landsins með hverjum nýjum forseta .
Það er gert til að tryggja að áhrif lýðræðisins skili sér um æðakerfi stjórnsýslunnar .
Vitað er , að jafnvel öflugustu menn ná ekki að setja mark sitt á stefnu og stjórnarháttu komi þeir einir síns liðs á vettvang .
Fæstir nútímalegir stjórnmálamenn eru öflugir .
Því er það eina spennandi spurningin eftir nýja stjórnarmyndun hvort að kerfið þurfi 3 eða 6 mánuði til að gera einstaka nýliða " húsvana " .
Það má segja kerfinu til hróss að 3 mánuðir duga nú oftast til " aðlögunar " .
Öfugt við alvaldana í einsflokksríkjunum telja stjórnmálamennirnir í lýðræðisríkjunum nauðsynlegt að halda þeirri mynd að almenningi að þeir ráði enn nokkru .
Þeir vita að það er forsenda þess að menn nenni að taka þátt í flokksstarfi , en allir vita að nú er það haft gegn fólki , hafi það unnið slík þjóðþrifaverk .
Hver pótintátinn af öðrum hreykir sér af því , að þeir hafi aldrei komið nálægt flokksstarfi .
Það skín í gegn að viðkomandi telji sig eiga inni verðlaun fyrir það jómfrústand .
En það er ekki bara almennt flokksstarf sem er að lognast út af .
Þátttaka í kosningum fer hratt minnkandi .
Þáttaskil urðu í höfuðborginni eftir að gert var grín að borgarbúum með því að gera Jón Gnarr Kristinsson að borgarstjóra .
Kjörtímabilið á eftir fór kosningaþátttakan niður í 60 prósent ! Það er tvíbent fyrir stjórnmálamenn , sem hafa glutrað valdinu frá sér að þykjast hafa það áfram .
Því á meðan fólkið leggur á það trúnað verður það enn sannfærðara um það , að stjórnmálamenn svíki allt sem þeir lofi .
Efna ógefið loforð Nú leggja stjórnmálamenn ofuráherslu á að efna það sem þeir hafa aldrei lofað .
Kjósendum núverandi stjórnarflokka var aldrei lofað því að núverandi ríkisstjórn sæti ekki út kjörtímabilið .
Einhverjum hefur sjálfsagt verið lofað því í vor , en ekki hefur verið upplýst hverjum .
Það loforð var aldrei gefið kjósendum núverandi stjórnarflokka .
En menn gætu spurt sem svo : Fyrst að stjórnmálamenn hafa sjálfviljugir svipt sig völdum að mestu , gerir þá nokkuð til þótt við kjósum t.d. Pírata , sem enginn veit fyrir hvað standa ? Helsti talsmaður þeirra hefur lofað því , að ríkisstjórn sem Píratar styðji muni alls ekki sitja lengur við völd en 9 mánuði .
Gefi þeir svo svipaðan afslátt af sínu kjörtímabili og núverandi ríkisstjórn ætlar að gera , þá mun sú ríkisstjórn einungis sitja í hálft ár .
Já , satt og rétt .
En ekki má gleyma því að Píratar í ríkisstjórn verða orðnir " húsvanir " á fáeinum vikum og hafa þá lært , að ábyrgir stjórnmálamenn verða að fylgja samviskunni .
Það er að segja samvisku kerfisins .
