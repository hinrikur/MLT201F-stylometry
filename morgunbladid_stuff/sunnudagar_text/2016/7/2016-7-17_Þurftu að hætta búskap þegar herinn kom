Mörg hundruð hermenn hertóku jörð fjölskyldu Maríu Birnu Sveinsdóttur frá bænum Grund á Álftanesi á stríðsárunum .
Þá var María á fimmta ári .
Friðsæla og kyrrláta sveitin fékk á sig annan blæ .
Auðvelt er að ímynda sér að miklar breytingar hafi átt sér stað í lífi lítillar sveitastúlku á þessum tíma .
Byssur , loftvarnaflautur , vörubílar , og hermenn urðu fljótlega hluti af lífi sveitafólksins á Nesinu .
Bergþóra Jónsdóttir bj@mbl.is Fjölskylda Maríu Birnu Sveinsdóttur átti land sem herinn vildi fá fyrir sig á stríðsárunum til að geta sinnt hernaðarlegum aðgerðum sínum sem best .
Þaðan hafði hann góða yfirsýn til allra átta og túnin voru breið og góð .
Faðir hennar sem hafði nýlokið við að byggja íbúðarhúsið Grund á landi foreldra sinna á Breiðabólstöðum , neyddist til að hætta búskap og finna sér aðra vinnu .
" Þetta var erfiður tími fyrir móður mína því hún þurfti að sjá um allt heima fyrir og þann búskap sem eftir var því pabbi þurfti oft að fara að heiman til vinnu .
Þeir tóku engin hús , en skildu eftir beitiland og mýrina þannig að fjölskylda pabba míns gat haldið áfram með einhvern búskap en alls ekki nægilegan til að framfleyta fjölskyldunni , " segir María .
Þeir byrjuðu á því að setja upp vírgirðingu kringum svæðið sem átti að nota og svo var farið að byggja á landinu .
Reistir voru braggar af ýmsum stærðum og gerðum , kamrar , svefnskálar , baðhús og samkomuhús .
Einnig settu þeir upp loftskeytastöð svo þeir gætu haft samband við umheiminn , að sögn Maríu .
" Girðingin var svo há að enginn komst yfir hana nema fuglinn fljúgandi .
Þeir reistu varðturn og þar stóðu þeir allan sólarhringinn í fullum herskrúða með byssur um öxl .
Þetta var spennandi fyrir okkur krakkana .
Ég var lítil og fór nú ekki mjög nálægt en fylgdist með úr fjarlægð .
Pabbi átti hænsnakofa og girðingin var þar rétt hjá .
Ég fór oft með honum til að gefa hænsnunum og þá hljóp ég meðfram girðingunni .
Þeir voru ekkert nema elskulegheitin og köstuðu oft súkkulaði og tyggjói til mín , það var spennandi og ég sóttist í að fara þessar ferðir í von um meira sælgæti .
" Að sögn Maríu var mikill erill á svæðinu og stöðug umferð af vörubílum að ferja allskyns varning .
Loftskeytastöðin var merkileg í augum margra því ekki voru margar slíkar til á þessum tíma á Íslandi .
Það mátti ekki setja upp há möstur fyrir loftnet því þau voru of áberandi .
En í staðinn var vírnet sett á staura í metershæð sem þjónaði sama tilgangi .
Þegar herinn var farinn þótti börnunum gaman að hlaupa á netinu .
Loftvarnabyssurnar sem stóðu í röð á túninu voru stórar og miklar .
Þær voru settar upp til að verja Reykjavíkurflugvöll .
Svo voru aðrar eins byssur í Öskjuhlíðinni og á Garðaholtinu .
Aðspurð segir María að hún hafi ekki vitað til þess að hræðsla hafi verið í börnunum þó að miklar breytingar hafi orðið á umhverfi þeirra .
Frekar litu börnin á þetta sem spennandi tíma .
Hún nefnir t.d. að eftir skotæfingar hermannanna hafi drengirnir safnað saman skothylkjunum og verið í keppni hver næði flestum .
Hermennirnir vildu skemmta sér Skemmtiaðstaðan þeirra var Bíóskálinn , eins og hann var alltaf kallaður , að sögn Maríu .
Þetta var stærðarskáli með steyptu gólfi .
" Þeir hittust á kvöldin og oft mátti heyra mikil læti frá þeim .
Svo var byggður stærðarinnar fótboltavöllur fyrir þá og hann var einnig mikið notaður .
Þeir virtust skemmta sér ágætlega hér .
En enginn fékk að koma inn á svæðið en ég heyrði að nokkrir unglingsstrákar hefðu fengið að sjá bíómynd hjá þeim , en hvort það hafi verið satt veit ég ekki , " segir María .
Hermennirnir voru áhugasamir um böll kvenfélagsins sem haldin voru í Bjarnarstaðarskóla " Þeir komu þangað að sjálfsögðu í fullum skrúða með byssurnar með sér en létu kvenfélagskonurnar geyma þær uppi á lofti bak við hurð á meðan þeir voru að skemmta sér .
Aðspurð um kvennafar þeirra , hafði María frá litlu að segja því hún var svo lítil og fylgdist ekkert með svoleiðis hlutum .
Keypti sér traktor þegar herinn fór Fólki var létt þegar herinn fór eftir stríðið .
Þeir tóku öll tæki og tól en skildu alla braggana eftir .
" Pabbi fékk að hirða þá alla og það var mikill fengur fyrir hann .
Hann seldi þá til niðurrifs og gat keypt sér nýjan traktor fyrir ágóðann af sölunni .
Þetta var á þeim tíma þegar fyrstu traktorarnir voru að koma til landsins .
Þótti faðir minn heppinn að geta keypt sér einn slíkan .
Hann auðveldaði búskapinn og þar af leiðandi var léttara verk fyrir pabba að byrja upp á nýtt .
" Bíóskálinn fékk að halda sér og varð að mjög vinsælum samkomustað .
" Ball í bíóskálanum á Álftanesi " voru orð sem hljómuðu oft í útvarpinu í mörg ár eftir að herinn fór , að sögn Maríu .
Fólk lagði heilmikið á sig til að komast á dansleik og ferðaðist oft langar leiðir til þess eins að geta dansað í Bíóskálanum .
Húsið varð svo að steypustöð seinna meir og nýttist vel til margra nota í mörg ár eftir stríð .
Neðanjarðarbirgið varð að kartöflugeymslu Faðir Maríu ræktaði mikið af kartöflum og nýttist birgið vel fyrir kartöflurnar og segir hún með stolti að þetta hafi verið besta kartöflugeymslan í sveitinni .
Baðhús hersins stendur enn og er notað sem geymsla í dag .
" Þeir notuðu mjög gott efni til bygginga , járnið var þykkt í baðhúsinu og mikið af þakinu er upprunalegt og hefur lítið ryðgað ennþá , " segir María .
Neðst niðri við tjörnina nyrst á Nesinu voru kamrarnir og svo var byggður fjöldinn allur af svefnbröggum .
" Hér er enn steypt plan sem var matsalurinn þeirra og auðvelt er að sjá hvar braggarnir voru byggðir .
Þeir settu flesta braggana upp í lægðinni sunnan megin þar sem bar minnst á þeim og voru þeir þétt settir niður .
Talið var að hermennirnir hafi verið um fimm hundruð þegar flest var , " segir María .
Einn þeirra varð góður vinur fjölskyldunnar .
" Hann kom alltaf til að kaupa egg hjá okkur og fékk þá kaffi hjá mömmu .
Hann gaf sig þá mikið að okkur krökkunum .
Þótt við kynnum litla ensku og hann enga íslensku þá gátum við samt talað saman á einhvern hátt .
Hann sagðist ætla að koma með konu sína og börn í heimsókn eftir stríð , en þegar hann var á heimleið í lok stríðsins var skip hans skotið niður og þar með lauk ævi hans , " segir María .
" Sykurskipið " sem strandaði á stríðsárunum Skip með fullan farm af sykri frá Finnlandi ætlaði að koma við í Reykjavík á leið sinni til Ameríku en strandaði við skerin á Álftanesi .
" Um borð var mikill sykur sem dreifðist um skerin .
Hægt var að labba út á þau og ná sér í sykurpoka .
Karlmennirnir nýttu sér flakið af skipinu og byggðu sér ýmislegt úr trénu .
Ég man mest eftir sykurpokunum .
Innra lagið var úr góðri bómull sem notuð var í bleiur fyrir börnin .
Svo voru þeir notaðir í lök á rúmin , svuntur og kjóla .
Ég man t.d. aldrei eftir öðrum lökum þegar ég var að alast upp en pokalökunum úr sykurskipinu .
Þetta var mikill fengur fyrir fólk í þá daga , " segir María með trega og augljóslega má lesa úr svip hennar að margt hafi verið erfitt á stríðsárunum .
" Fólk hafði ekkert val heldur gerði bara það sem þurfti og þá gekk allt vel , " segir María að lokum .
