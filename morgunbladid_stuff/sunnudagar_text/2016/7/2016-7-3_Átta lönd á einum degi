Strákar , ég var búinn að segja ykkur að við þyrftum að taka næstu hægribeygju og það er alveg hálftími síðan ég benti ykkur á að við værum að koma að þessum gatnamótum , " sagði skynsamasti maðurinn í bílnum meðan við hinir hlógum eins og vitleysingar yfir því að hafa enn einu sinni tekið ranga beygju .
Reyndar vissum við upp á okkur skömmina enda eini maðurinn sem ítrekað hafði rétt fyrir sér í ferðinni orðinn örlítið pirraður út í okkur hina .
Honum til varnaðar vorum við alveg á mörkunum að ná að skila bílaleigubílnum á réttum tíma og það vann ekki með okkur að þurfa að taka auka krók .
Þannig voru síðustu metrarnir í einstöku ferðalagi okkar félaganna á landsleik Íslands gegn Englandi í Nice .
Ferðin var algjör skyndiákvörðun og tekin í sigurvímu eftir leik Íslands og Austurríkis á Evrópumeistaramótinu í knattspyrnu , sem tryggði landsliðinu draumaleik gegn Englandi í 16 liða úrslitum .
Tveir okkar eru forfallnir knattspyrnuáhugamenn ; við spiluðum upp alla yngri flokka í félagsliðum okkar hér á Íslandi og höfum fyrir löngu misst töluna á fjölda leikja sem við höfum séð og farið á en tveir í hópnum voru að fara á sinn fyrsta knattspyrnuleik .
Allir áttum við það þó sameiginlegt að vera að fara á fyrsta leik okkar með íslenska landsliðinu í lokakeppni á stórmóti og þvílíkur leikur .
Mikið á sig lagt fyrir einn leik Okkur var strax ljóst að allir sem eftir voru á landinu , þ.e. ekki þegar komnir til Frakklands , væru að leita að flugi til Nice , eða þannig leið okkur þegar við sáum flugfargjöld hækka upp úr öllu valdi til borga og bæja í nágrenni við keppnisstaðinn .
Annaðhvort myndum við ganga á sparnaðinn og fljúga beint til Nice eða finna aðra og ódýrari leið á völlinn .
Síðari valkosturinn var tekinn og aðfaranótt sunnudags vorum við komnir í tæplega fjögurra tíma næturflug til Friedrichshafen í Þýskalandi .
Þar tók á móti okkur flugvöllur ekki mikið stærri en innanlandsvöllurinn í Reykjavík en töluvert sveitalegri .
Engir landgangar og engin móttökuhlið heldur var gengið beint út úr vélinni inn á flugstöð .
Ekki vorum við einir um að fara þessa ódýru flugleið og hefðum getað verið í samfloti með öðrum Íslendingum alla leiðina til Nice en við vorum með okkar eigin áætlun enda fram undan einstök keyrsla í gegnum hluta af Austurríki , þvert í gegnum Sviss með viðkomu í Liechtenstein , að Como-vatni á Ítalíu og svo suður að Mílanó , yfir landamæri Frakklands og Ítalíu við Miðjarðarhafið og stutt viðkoma í Mónakó rétt fyrir síðasta legg leiðarinnar til Nice .
Í upphafi bílferðarinnar gekk að okkur ráðaglaður Íslendingur og varaði okkur við tollahliðum í Sviss og sagði leiðina vera eins og að aka í gegnum málverk .
Við vorum ekki vissir hvort maðurinn hefði reynslu af akstri í gegnum málverk en hann var kannski að reyna að segja okkur að leiðin væri einstaklega falleg .
Við töldum okkur þó vita það og þökkuðum pent fyrir .
Tollahliðin voru þó fá ef nokkur í gegnum Sviss ; Ítalirnir voru heldur gráðugri í vegatollunum .
Hádegismatur við Como vatn Ferðin í gegnum Austurríki og Sviss gekk greiðlega og þrátt fyrir viðvaranir um stranga umferðarlögreglu og háar fjársektir brunuðum við í gegn án óhappa og sekta .
Stefnan var sett á hádegismat við Como-vatn á Ítalíu , en þar á stórleikarinn George Clooney sumarhús .
Hann sást hvergi en bærinn stóð algjörlega fyrir sínu .
Ítalirnir voru þó eitthvað tregir að opna eldhúsin fyrir hádegi og tók það okkur dálitla stund að finna stað sem vildi selja svöngum ferðalöngum pítsu eða pasta .
Við fengum því að kynnast bænum örlítið betur og vorum heldur ekki sviknir þegar við loksins fundum góðan matsölustað .
Keyrslan í gegnum Ítalíu gekk svo nokkuð greiðlega , fyrir utan eina eða tvær rangar beygjur .
Þeir sem áttu í hlut í þau skipti voru hins vegar fljótir að kenna illa merktu vegakerfi um og spurðu sig hvort nokkur góður verkfræðingur eða skipulagsfræðingur hefði komið frá Ítalíu eftir fall Rómarveldis .
Sökin var þó öll bílstjórans og þess sem hafði umsjón með Google Maps en sá átti að minna bílstjórann á að beygja á réttum stöðum .
Litlu peningaríkin Okkur tókst það afrek að stíga fæti í átta ríki á leið okkar á völlinn í Nice , þ.e. ef við teljum Ísland með .
Tvö þessa ríkja hafa þá sérstöðu að vera bæði minni og fámennari en Ísland , þ.e. Liechtenstein og Mónakó .
Í stuttu máli er Liechtenstein eins og Garðabær á sterum .
Allt mjög snyrtilegt og ljóst að velmegun er mikil og verðlagið eftir því .
Mónakó er hins vegar í allt annari deild , Mónakó er í Meistaradeildinni .
Snekkjurnar , spilavítið og glæsivillurnar eru vissulega þarna einhvers staðar en okkur var mest í mun að finna formúlubrautina frægu .
Við fundum hana og við keyrðum hana ! Hvorugur staðurinn er nægilega áhugaverður fyrir almenna ferðamenn til að eyða þar einhverjum verulegum tíma .
Það var gaman að sækja þessi ríki heim en það er voðalega lítið hægt að gera án þess að eyða óþarfa upphæðum .
Áfram Ísland ! Umgjörðin í kringum Evrópumeistaramótið er nokkuð skemmtileg í Nice .
Bæði er miðbærinn og ströndin alveg við stuðningsmannasvæðið , en þar og allt í kring mátti sjá Íslendinga í sinni fagurbláu landsliðstreyju .
Alls staðar eru veitingastaðir og verslanir en það sem upp á vantaði var þjónustulundin .
Hún var reyndar mismunandi milli staða en almennt var hún verri en við eigum að venjast hér heima eða almennt í ferðalögum okkar um heiminn .
Á einum veitingastað voguðum við okkur að biðja um að fá kjötið medium rare .
Þjónninn hreytti í okkur að í Frakklandi væri allt medium og bætti svo við : " Eruð þið Íslendingar ? Viljið þið ekki bara fisk ! " Hann fékk ekkert þjórfé .
Borgin er heldur ekkert sérstaklega vel skipulögð en hún er skemmtileg og ég held að þangað eigi ég eftir að koma einhvern tímann aftur .
Ég get ekkert sagt sem ekki hefur verið sagt um leik Íslands og Englands .
Þetta var upplifun lífs míns og okkar allra en um það vorum við allir sammála .
Hrokinn í mörgum Englendingum fyrir leik skemmdi heldur ekki fyrir .
Þetta var því góð ferð með góðum vinum og hverrar krónu virði .
