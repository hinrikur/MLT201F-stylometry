Serena Williams frá Bandaríkjunum vann sinn 22. alslemmutitil í einliðaleik kvenna í tennis á Wimbledon-mótinu í Lundúnum um síðustu helgi og jafnaði þar með árangur þýsku goðsagnarinnar Steffi Graf .
Aðeins ein tenniskona býr nú að fleiri alslemmutitlum , hin ástralska Margaret Court , en árangur hennar er ekki að fullu sambærilegur , þar sem hún vann þrettán af 24 titlum sínum áður en atvinnumönnum var hleypt inn á stórmótin , 1968 .
Tennisskýrendur velta því nú af auknum þunga fyrir sér hvort Serena Williams sé orðin besta tenniskona sögunnar .
Eins og alltaf er erfitt að bera saman leikmenn milli kynslóða en áður en Williams hóf að skara fram úr þótti valið einna helst standa milli fyrrnefndrar Graf og hinnar tékknesk-bandarísku Martinu Navratilovu .
Sú síðarnefnda vann " aðeins " átján alslemmutitla á óhemjulöngum ferli , frá 1975 til 2006 , en hún státar á hinn bóginn af flestum sigrum á öllum mótum , stórum og smáum , 167 .
Þar gnæfir Navratilova yfir Graf ( 107 ) og Williams ( 71 ) .
Alslemmumótin þykja þó almennt betri mælikvarði á getu tennisleikara .
Navratilova byrjaði að keppa á mótum nítján ára , Williams fjórtán ára og Graf aðeins þrettán ára .
Williams er enn að , á 35. aldursári , en Graf settist í helgan stein aðeins þrítug að aldri , árið 1999 .
Enda þótt Navratilova hafi keppt á mótum til fimmtugs vann hún sinn síðasta alslemmutitil 34 ára gömul , árið 1990 .
Williams og Graf þykja líkari leikmenn ; ekki síst vegna krafts og hraða en hafa ber í huga að leikurinn var mun hægari meðan Navratilova var upp á sitt besta .
Með nútímaaðbúnaði og -þjálfun er þó aldrei að vita .
Graf og Williams mættust í tvígang árið 1999 og unnu sinn leikinn hvor .
Skapgerð Williams þykir á hinn bóginn minna meira á Navratilovu .
Þær eru báðar háværar á velli og geta stokkið upp á nef sér ef á móti blæs , en hvorki datt né draup af hinni öguðu Graf .
Hvorki í sigri né tapi .
" Ég hefði haft yndi af því að glíma við Serenu , " var einu sinni haft eftir Navratilovu .
" Hefðum við mæst á hátindi ferils okkar hefði ekki mátt á milli okkar sjá .
Uppgjafir Serenu eru svakalegar en með boltann í leik hefði ég alveg spjarað mig .
" orri@mbl.is Ekki síðri í tvíliðaleik Fjölhæf Serena Williams er ekki aðeins framúrskarandi í einliðaleik í tennis , hún er jafnframt afar sigursæl í tvíliðaleik , ásamt systur sinni , Venus , sem er árinu eldri .
Alls hafa systurnar farið með sigur af hólmi á fjórtán alslemmumótum .
Fyrst opna franska meistaramótinu 1999 og síðast á Wimbledon um daginn .
Það var fyrsti sigur systranna á stórmóti í heil fjögur ár – sem er langur tími á þeim bænum .
Þá vann Serena tvenndarleik í tvígang á stórmóti árið 1998 , ásamt Hvít-Rússanum Max Mirnyi .
Ein systirin var myrt Ævi Serena Jameka Williams fæddist í Saginaw í Michigan þann 26. september 1981 og verður því 35 ára í haust .
Hún á eina alsystur , Venus , og tvær hálfsystur , Lyndrea og Isha Price .
Þriðja hálfsystirin , Yetunde Price , var myrt 2003 .
Williams ólst að mestu upp í Kaliforníu og Flórída og byrjaði þriggja ára gömul að æfa tennis .
Foreldrar hennar , Richard Williams og Oracene Price , hafa alla tíð verið aðalþjálfarar hennar en fjölmargir aðrir hafa lagt hönd á plóginn .
Nú síðast Frakkinn Patrick Mouratoglou .
Williams er ógift og barnlaus en sló sér síðast upp , svo vitað sé , með rapparanum og leikaranum Common frá 2008-10 .
Sjónvarpsleikur og eigin tískulína Vinsæl Serena Williams er ekki aðeins tekjuhæsta íþróttakona í heimi um þessar mundir , heldur einnig ein sú vinsælasta .
Hún er virkur þátttakandi í samkvæmislífinu vestan hafs og er þekkt fyrir litríkan klæðnað , innan vallar sem utan .
Undanfarin ár hefur hún klæðst fötum úr eigin línu " Aneres " , sem er , eins og glöggir hafa þegar áttað sig á , Serena stafað aftur á bak .
" Aneres " hverfist ekki bara um klæði , heldur líka skartgripi og töskur .
Þá hefur Serena séð um sérstaka línu fyrir tískuhúsið HSN sem sýnd hefur verið á tískuvikunni í New York .
Williams hefur setið fyrir hjá ýmsum blöðum og tímaritum og á síðasta ári varð hún fyrsta þeldökka íþróttakonan til að prýða forsíðu hins virta tískutímarits Vogue .
Undanfarin fimmtán ár hefur Williams komið fram í fjölmörgum sjónvarpsþáttum og kvikmyndum , einkum sem hún sjálf .
Þó á hún að baki " leikin " hlutverk í þáttum eins Law & Order : Special Victims Unit , ER og Drop Dead Diva .
