Framtíð tísku og fataframleiðslu var viðfangsefni Youth Fashion Summit , þriggja daga námskeiðs á vegum Copenhagen Fashion Summit sem haldið var í byrjun maí .
Ragna Bjarnadóttir , nemi í fatahönnun við Danmarks Designskole , skrifar hér um þær áskoranir sem heimur tískunnar stendur frammi fyrir .
ragnabjarna@gmail.com Copenhagen Fashion Summit er stærsta ráðstefna sinnar tegundar í heiminum en á henni er fjallað um sjálfbærni ( e. sustainability ) í tískuheiminum .
Á námskeiði sem haldið er samhliða ráðstefnunni , Youth Fashion Summit , koma saman 120 nemendur frá 40 löndum , bæði úr fatahönnun og líka úr viðskiptafræði og tengdum greinum , til þess að fræðast um stöðu mála í fataiðnaðinum í dag , ræða vandamálin , viðra hugmyndir til batnaðar og semja kröfur til betri tískuiðnaðar .
Ég var svo heppin að fá að taka þátt í námskeiðinu og ráðstefnunni í tenglsum við mastersnám mitt í fatahönnun í Kaupmannahöfn .
Dylis Williams , sem er yfir miðstöð sjálfbærrar tísku við University of the Art í London , stjórnaði námskeiðinu og hún hvatti nemendurna áfram með þeim orðum að við værum fyrsta kynslóðin sem raunverulega gerir sér grein fyrir skaðanum sem þessi oftast fallegi og spennandi tískuiðnaður hefur valdið og veldur enn í dag , en líka síðasta kynslóðin sem getur gert eitthvað til batnaðar .
Áður en það er of seint .
Mengar næstmest á eftir olíu Tísku- og fataiðnaðurinn er sá næstmest mengandi í heiminum , einungis á eftir olíuiðnaðinum .
Langmest af framleiðslunni fer fram í löndum sem hafa enga burði til þess að fylgja eftir reglum um losun eiturefna , mengaðs vatns og koltvísýrings , ef þau þá hafa þessar reglur yfirhöfuð .
Bómullarræktun krefst gríðarlegs vatnsmagns sem og litunaraðferðir .
Akrar sem áður hafa verið notaðir undir matarræktun víkja fyrir bómullarökrum og bændur sem ekki vita betur úða óhóflegu magni af skordýraeitri á akra sína , án þess einu sinni að nota viðeigandi hlífðarbúnað .
Gríðarlegan mannafla þarf til þess að vinna efnin , spinna þau , lita þau , prenta á þau og sauma úr þeim .
Þessi störf eru iðulega mjög lágt launuð , aðbúnaður starfsfólks engan veginn viðunandi , vinnutíminn langur og vinnufólk fær ekki tækifæri til þess að ganga í stéttarfélög til þess að geta bætt aðstöðu sína .
Konur verða fyrir kynferðislegu áreiti í vinnunni og eru reknar ef þær verða ófrískar og í verstu tilfellum sitja börn við saumavélarnar .
Bláfátækar konur handsauma pallíettur heima hjá sér Evrópskt fyrirtæki sem til dæmis verslar við framleiðanda í Bangladess á mjög erfitt með að vita nákvæmlega aðbúnað starfsfólksins þar sem framleiðendur ráða verktaka sem svo ráða aðra verktaka og engin yfirsýn er yfir keðjuna .
Neðst í henni , jafnvel lægri en starfsfólk í verksmiðjum , eru fátækar konur sem sækja verkefni í verksmiðjurnar en taka með sér heim flíkur sem þarf að handsauma .
Þær sauma marga klukkutíma á dag , ásamt því að sjá um heimilið og börnin sín og þurfa að sjá fyrir allri aðstöðu og verkfærum heima hjá sér og vinna jafnvel á handknúnar saumavélar því þær hafa ekki efni á því að borga rafmagnsreikninginn sinn .
Ef þú hefur einhvern tímann keypt ódýra flík með ísaumuðum pallíettum eða flóknum handsaumi er mjög líklegt að sú flík hafi , allavega að einhverju leyti , orðið til á moldargólfi inni á heimili bláfátækrar konu í fjarlægri heimsálfu .
Á námskeiðinu Youth Fashion Summit var markmið þátttakenda að vinna með sjálfbærnimarkmið Sameinuðu þjóðanna fyrir 2030 og huga að því hvernig fataiðnaðurinn getur orðið betri .
Það er ljóst að mikið þarf að gerast til að markmiðunum verði náð , þau eru til dæmis að útrýma hungri og fátækt , jafna stöðu kynjanna í öllum heiminum , auka sjálfbærni í framleiðslu og neyslu og að auka jöfnuð á plánetunni fyrir alla þessa 9 milljarða manns sem munu búa á jörðinni árið 2030 .
Það sem stóð helst upp úr í niðurstöðum námskeiðsins og kröfum nemendanna er að mikil þörf er á því að draga úr neyslu fólks í vestrænum löndum og að við þurfum að auka sýnileika allra hlekkjanna í keðjunni og auka reglur og eftirlit með þeim í framleiðslu , bæði hvað varðar umhverfismál og einnig um lágmarkslaun , vinnuaðstöðu og vinnuumhverfi .
Fataiðnaðurinn þarf auk þess að hætta að reiða sig á ferskvatn og landsvæði sem annars gætu verið notað undir matarræktun .
Hönnuðir hugi að endingu Einnig kom fram að hönnuðir þurfa að vera virkari í því að hanna góðar vörur sem endast lengur , bæði hvað varðar efni og frágang en líka hvað varðar notagildi .
Hönnuðir þurfa að vera meðvitaðir um hvaða afleiðingar þeirra ákvarðanir hafa í gegnum alla keðjuna .
Ef hönnuður ákveður á síðustu stundu að bæta við flík í fyrirfram ákveðna línu eða skipta um efni í flík setur hann eða hún meiri pressu á framleiðandann sem þarf þá að beita pressu á sitt verkafólk til þess að ná að afhenda vöruna á fyrirfram ákveðnum tíma .
Þetta er oft þrautin þyngri fyrir hönnuðina því flest stór fatamerki vinna með fjórar heilar fatalínur á hverju ári sem gerir það mjög erfitt að gefa sér góðan tíma í hönnunarferlið .
Hönnuður getur samt sem áður ákveðið að vinna ekki með efni sem er búið til með skaðlegum hætti eða með framleiðanda sem uppfyllir ekki staðlaðar vinnuaðstöðureglur .
Hönnuðir þurfa að huga að öllum skrefum vörunnar , líka því sem gerist eftir að hún er seld úr búð .
Hversu oft þarf að þvo hana ? Hvað nýtist hún lengi ? Er auðvelt að endurvinna hana ? Hvað er hún lengi að brotna niður í náttúrunni ? Við þurfum að huga meira að allri hringrásinni .
Það sem stóð þó mest upp úr í niðurstöðunum er að það þurfa allir , neytendur , fjölmiðlar , hönnuðir , stjórnmálamenn og fjárfestar , að gera sér virkilega grein fyrir því hvert við erum í alvörunni komin .
Margir héldu að með hruni Rana Plaza-verksmiðjunnar í Bangladess fyrir þremur árum , þar sem 1.134 starfsmenn létu lífið og þúsundir slösuðust , myndi almenningur átta sig á stöðu mála en húsið sem verksmiðjan var í hrundi vegna þess að ekki var farið eftir byggingarreglugerðum .
Þegar sprungur tóku að myndast í veggjunum var önnur starfsemi flutt tafarlaust úr húsnæðinu á meðan starfsmönnum fataverksmiðjunnar var hótað með engum launum í mánuð ef þeir myndu ekki mæta til vinnu daginn eftir en þann dag hrundi byggingin .
Það er sorglegt að segja frá því að lítið hefur breyst .
Fyrir áhugasama og óáhugasama vil ég benda á heimildarmyndina The True Cost of Fashion sem útskýrir hvernig staðan er í dag .
Hún sýnir svart á hvítu hvernig við erum smátt og smátt að eyðileggja náttúru og fólk .
Myndin er á Netflix .
Einhver greiðir fyrir lága verðið Þegar maður hugsar um þetta allt saman er auðvelt að fallast hendur og að sjálfsögðu er langeinfaldast að hugsa ekkert út í hvaðan hræódýra bómullarskyrtan kemur .
Out of sight , out of mind .
Staðreyndin er sú að okkur finnst gaman að kaupa ný föt , okkur finnst gaman að skapa okkar eigin stíl og skera okkur úr .
En það er líka alveg hægt , bara ef við hægjum aðeins á okkur og veljum að eyða peningunum okkar skynsamlega .
Það gefur augaleið að það gengur ekki upp að gallabuxur kosti 3.000 krónur .
Eitthvað eða einhver hefur fengið að borga fyrir þetta lága verð .
Og hversu lengi geta 3.000 króna gallabuxur enst áður en við hendum þeim ? Og hvað þegar við hendum þeim ? Fólk heldur að það sé að gera góðverk með því að gefa gömul föt í neyðarhjálp en staðreyndin er sú að með því erum við oft bara að flytja vandamálið á stað sem getur ekki tekist á við það .
Í mörgum þróunarlöndum eru heilu landfyllingarnar af notuðum fötum frá Vesturlöndum , sem nýtast engum og koma jafnvel í veg fyrir að innlendir fataframleiðendur og handverksfólk geti selt sínar eigin vörur og útrýma þannig innlendum textíl- og fatasaumshefðum .
Sjálfbærni er að byrja að komast í tísku , fólk kaupir lífrænt ræktaðan mat og egg beint frá býli og er almennt meira meðvitað um framleiðsluaðferðir en áður og það er allt gott og blessað .
En við verðum að passa að þessi vitundarvakning um sjálfbærni sé ekki bara tískubylgja .
Ef fatamerki selur lífrænan bómullarbol þá er ekki þar með sagt að manneskjan sem saumaði hann hafi fengið viðunandi laun .
Við verðum að vera vakandi fyrir svokölluðum grænþvotti ( e. greenwashing ) sem sum fyrirtæki nota til þess að reyna að hoppa á sjálfbærnitískubylgjuna .
Við þurfum að nýta gagnrýna hugsun og sjá í gegnum loforðin og auglýsingarnar og ekki láta ginnast af verðmiðanum sem sýnir sama verð og kaffibolli kostar .
Þrennt til að hafa í huga : Kaupa minna og vandaðra , hugsa vel um það sem við kaupum svo það nýtist sem lengst og endurvinna eins og við getum .
