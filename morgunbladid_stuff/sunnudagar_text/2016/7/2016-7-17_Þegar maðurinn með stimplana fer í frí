Sumarfrí opinberra starfsmanna geta leitt til þess að þjónusta minnki .
Að hluta til má rekja vandann til þess sem stjórnsýslufræðingur kallar " smákóngakerfi " .
Niðurskurður kann líka að hafa sitt að segja .
Kannski er ráð að allir fari í frí á sama tíma líkt og í Noregi þar sem er " fellesferie " í þrjár vikur um mitt sumar .
Í einni af fréttum vikunnar kom fram að ekki væri hægt að taka ákvörðun um kæru í ákveðnu máli því tiltekinn embættismaður var í sumarfríi .
Þeir sem eiga erindi við stofnanir ríkis og sveitarfélaga gætu vænst þess að yfir hásumarið gæti afgreiðslutími verið skertur og tekið lengri tíma að fá úrlausn mála .
Haukur Arnþórsson stjórnsýslufræðingur segir erfitt að fullyrða um að hvaða marki þjónusta hins opinbera raskist vegna sumarfría .
" Mér vitanlega hafa ekki verið gerðar á þessu mælingar sem byggjandi er á , en væri áhugavert að rannsaka .
Í svona litlu þjóðfélagi með jafn litla stjórnsýslu getur þó verið algengt að mörg mál séu á könnu eins starfsmanns svo að reikna má með að sumarfrí geti raskað þjónustu meira hjá okkur en í stærri samfélögum þar sem teymi fólks annast afgreiðslu opinberra erinda .
" Það gæti verið vert að reyna ný vinnubrögð í stjórnsýslunni , ekki bara til að koma í veg fyrir að þjónusta skerðist vegna sumarfría , heldur líka til að efla fagmennsku , auka aðhald og bæta miðlun þekkingar innan opinbera geirans .
" Hægt er að halda því fram að þegar einstakir starfsmenn sjá um tiltekin mál þá ýti það undir smákóngakerfi , sem síðan getur haft ýmsar neikvæðar afleiðingar , " segir Haukur .
" Þannig gæti þess háttar umhverfi ýtt undir að menn fetta ekki fingur út í ákvarðanir kollega sinna til að tryggja sjálfa sig gegn gagnrýni , og þar sem engum öðrum er hleypt að þeim málaflokki sem smákóngurinn sinnir eru minni líkur á að rýnt sé í vinnulag hans og ákvarðanatöku .
" Þessu tengt nefnir Haukur að rannsóknarnefnd Alþingis um hrunið hafi meðal annars komist að þeirri niðurstöðu að skráningu og skjölun væri mjög ábótavant í stjórnsýslunni .
" Ef starfsmaður vandar ekki til skráningar þá er ljóst að aðrir geta ekki leyst hann af .
Að sama skapi má væntanlega álykta að skjölun sé vandaðri í stjórnsýslunni erlendis af því hún er fjölmennari og teymi skipti frekar með sér verkum og góð skráning því lykilatriði , " segir hann .
" Smákóngakerfi þýðir líka að starfsmenn reyna að tryggja stöðu sína í kerfinu með því að halda spilunum nærri sér sem torveldar yfirfærslu þekkingar .
" Færri sumarstarfsmenn Árni Stefán Jónsson , formaður SFR og fyrsti varaformaður BSRB , segist hafa það á tilfinningunni að fyrir hrunið margumtalaða hafi þess verið betur gætt að manna stöður í sumarfríum .
" En þetta er eitt af því sem lét undan í niðurskurðinum og hagræðingunni á árunum eftir hrun .
Ég hef hins vegar engin dæmi um það að af þessu hafi beinlínis hlotist neyðarástand , og frekar að birtist í ögn minni þjónustu svo að fólk finnur að yfir sumartímann eru stofnanir ríkis og sveitarfélaga ekki að keyra á fullu spani .
" Gæti kannski verið þörf á nýjum vinnubrögðum ? " Ef við horfum til hinna Norðurlandanna þá erum við greinilega aðeins á eftir með ýmislegt í stjórnsýslunni .
Virðist íslenska stjórnsýslan t.d. hafa tekið miklu seinna við sér hvað varðar mannauðsmálin .
Smæðin spilar vitaskuld inn í ; stofnanirnar margar mjög smáar og tæpast í aðstöðu til að geta ráðið sér mannauðsstjóra .
" Lögum okkur að hægari dampi Hildigunnur Hafsteinsdóttir , lögfræðingur Neytendasamtakanna , kannast ekki við að þangað hafi borist erindi vegna vöntunar á þjónustu hjá opinberum stofnunum yfir sumartímann .
" Ég held að fólk geri sér almennt grein fyrir því að samfélagið er allt á ögn hægari dampi yfir sumarið og ef einhver mál eru í gangi hjá hinu opinbera megi vænta þess að þau séu sett í farveg en að gangurinn sé hægari í júlí og ágúst .
Ég held að í flestum öðrum Evrópulöndum sé ástandið svipað .
Og er það ekki ágætt að allir slappi af í einhvern tíma , svo lengi sem neyðarþjónustunni er sinnt ? " Haukur Arnþórsson tekur í sama streng og nefnir norsku sumarleyfahefðina sem mögulegan valkost fyrir Ísland .
" Í dag má vænta þess að opinberir starfsmenn á Íslandi taki sumarfríið sitt einhvern tíma á tímabilinu frá maí fram í september , og að þjónusta geti dregist á langinn þessa mánuði .
Í Noregi hafa þeir það sem kallað er " fellesferie " þar sem nánast allt þjóðfélagið fer í frí á sama tíma um mitt sumar .
Gerðar eru ráðstafanir svo að hægt sé að sinna neyðartilvikum en allir laga sig að því , bæði stofnanir og fyrirtæki eru ýmist lokuð eða með styttan afgreiðslutíma .
" 