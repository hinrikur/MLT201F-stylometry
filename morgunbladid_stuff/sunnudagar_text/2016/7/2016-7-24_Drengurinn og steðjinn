Tuttugasta öldin var mesta framfaraskeið mannkynssögunnar .
Framfarirnar náðu vissulega ekki til allra jarðarbúa , fjarri því .
Og hvergi var öldin gallalaus .
Þetta var öld styrjalda , alræðiskerfa , yfirgangs fjármagns og ofbeldis í margvíslegri mynd .
En aðgangur að síbatnandi heilbrigðisþjónustu , menntun , húsnæði , vatni og rafmagni , sem og framfarir í samgöngum , tryggðu almenningi stórbætt lífskjör .
Sama gildir um framfarir í framleiðslutækni sem gerði erfiðsvinnu auðveldari .
Tilfinningin var sú að mannkynið væri á framfarabraut .
Þetta var hið almenna viðhorf í okkar heimshluta eftir miðbik tuttugustu aldar og fram á þennan dag ; að mannkynið væri í sókn .
Morgundagurinn yrði örugglega betri en gærdagurinn .
Ekki bara meiri lífsgæði , heldur líka meira lýðræði og meira frelsi .
Nú læðast , hygg ég , efasemdir að okkur mörgum , um að leiðin liggi öll til framfara enda víkur umburðarlyndi fyrir þröngsýni , jöfnuður fyrir ójöfnuði og öryggi fyrir óöryggi .
Þarna er rétt að staldra við .
Fátt þráir fólk eins heitt og að búa við öryggi .
Trygga lífsafkomu og sprengjulausar borgir .
Stjórnmálamenn sem segjast geta losað okkur við allar ógnir – á hnefanum – eru farnir að ná eyrum fólks beggja vegna Atlantsála .
Með illu skal illt út reka , er viðkvæðið , og að tilgangurinn helgi meðalið .
Við þetta ættu að klingja viðvörunarbjöllur því nákvæmlega svona er uppskriftin að alræðisstjórnarfari .
Frelsisbarátta mannsandans hefur tekið þúsund ár .
Og var enn önnur þúsund ár í undirbúningi .
Og þau ár áttu líka sinn aðdraganda .
Við erum að tala um langa þrautagöngu sem má aldrei láta lokið .
Því frelsið mun aldrei koma áreynslulaust .
Og þá aftur að örygginu ; hvernig veitum við fólki öryggi ? Kannski getum við lært af okkar eigin sögu ; hversu mikilvægt það var fyrir íslensku vesturfarana hve vel þeim var tekið í Kanada og Bandaríkjum Norður-Ameríku þegar þeir komu þangað hraktir og allslausir .
Þeirra beið flestra erfitt líf en það sem mest var um vert , fordómalaust samfélag sem tók þeim opnum örmum .
Fordómaleysi og vinsemd gerðu Vestur-Íslendingana að góðum Kanadamönnum og Bandaríkjamönnum .
Íslendingarnir héldu lengi tryggð við sína gömlu heimahaga , lögðu rækt við menningararf sinn og tungu , jafnframt því sem þeir löguðu sig að nýju samfélagi .
Tengingin við gamla landið var þeim styrkur þegar þeir stigu inn í nýja heiminn .
Þetta er ekkert séríslenskt .
Þetta er sammannlegt .
Kunningi minn , smíðakennari , sagði mér hjartnæma en um leið lærdómsríka sögu .
Í einum barnaskólabekknum , sem hann kenndi , veitti hann því athygli að einn nemandinn hafði á fyrsta degi kennslunnar litast um í smíðastofunni svolítið ráðvilltur en gengið síðan að steðja einum miklum í einu horni hennar , strokið honum varfærnislega , gott ef ekki faðmað hann að sér .
Þetta átti eftir að margendurtaka sig .
Kunningi minn sagði að þetta hefði vakið forvitni sína og hefði hann grandskoðað steðjann , sem naut svo mikillar ástúðar hins unga drengs .
Um síðir rann skýringin upp fyrir kennaranum .
Steðjinn var framleiddur í Póllandi og í hann var greypt letur á pólsku .
Þarna var fundinn samnefnarinn .
Báðir voru frá Póllandi , drengurinn og steðjinn .
Og það fylgdi sögunni að báðum liði nú vel á Íslandi , orðnir rammíslenskir , bæði drengurinn og steðjinn .
