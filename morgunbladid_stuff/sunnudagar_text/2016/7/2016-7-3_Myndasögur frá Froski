Bókaforlagið Froskur útgáfa sérhæfir sig í að gefa út myndasögubækur og hefur gert undanfarin ár .
Fyrirtækið gefur út grúa af teiknimyndasögum , íslenskum sem erlendum , til að mynda myndasögublaðið NeoBlek og svo bækur um Ástrík og félaga , Fal , Viggó viðutan , Sval og Val , Múmínálfana , tímaflakkarana Soffíu og Snorra og Lóu .
Forsvarsmaður forlagsins er franski teiknarinn Jean Antonie Posocco , sem búið hefur hér á landi í mörg ár og myndskreytt fjölda bóka fyrir ýmsa höfunda auk eigin verka .
Fyrir stuttu kom út sjötta bókin í sögunni af Ástríki , Óðríki og Sjóðríki , Ástríkur og Kleópatra , eftir þá Goscinny og Uderzo , og nú nýverið bækurnar Ástarsæla um sumarfrí Lóu eftir Julien Neel og Tímaflakkarar 4 eftir Zep , Stan og Vince .
Jean Antonie Posocco sá um uppsetningu og handskrift á bókunum öllum .
Hildur Bjarnadóttir þýddi Ástríksbókina en Anita K. Jónsson þýddi hinar tvær .
