Bjarni Benediktsson , formaður Sjálfstæðisflokksins og fjármála- og efnahagsmálaráðherra , hefur gegnt formennsku í flokknum frá því snemma árs 2009 .
Margt hefur breyst hér á landi í formannstíð Bjarna , og segja má að helsta verkefni þjóðarinnar hafi verið að vinna sig út úr því hruni sem varð hér haustið 2008 .
Margt hefur vel gengið og annað ekki .
Bjarni ræðir í samtali við Morgunblaðið tímann frá hruni og hvað beri að leggja áherslu á í pólitíkinni til framtíðar .
- Bjarni , ég ætla að hefja viðtalið úr svolítið óvæntri átt .
Þú ert fjallmyndarlegur eins og Hollywoodleikari , alinn upp í allsnægtum í Garðabænum .
Myndir þú lýsa sjálfum þér sem silfurskeiðarbarni ? Bjarni hlær við , þegir um stund og segir svo : " Ég hef aldrei litið á mig sem silfurskeiðarbarn , en geri mér fulla grein fyrir þeirri umræðu sem hefur verið um mig .
Vissulega bjó ég og hef búið við fjárhagslegt öryggi .
Ég hef ekki þurft að glíma við fjárhagslega erfiðleika á minni ævi .
Fjöskylda mín hefur borið til þess gæfu að geta stutt mig , hefði þess reynst þörf .
Það eru aðstæður sem ég skil vel að menn líti á sem forréttindi og geri ekki lítið úr því .
Mín lífssýn felst meðal annars í því að vera þakklátur fyrir það sem lífið hefur fært mér og taka engum hlut sem sjálfsögðum .
Það er einmitt á vettvangi stjórnmálanna sem mig langar til þess að láta til mín taka , við að láta gott af mér leiða , ekki síst fyrir þá sem eiga á brattann að sækja , hafa orðið fyrir áföllum , ekki fengið tækifæri í lífinu , eða hafa ekki getað fundið kröftum sínum viðnám einhverra hluta vegna .
Um þetta meðal annars snúast þau stjórnmál sem ég vil stunda .
" Bjarni bendir á að það sé ekki nýtt af nálinni , að Sjálfstæðisflokkurinn og forysta hans séu sökuð um að líta einkum til þeirra sem betur megi sín í samfélaginu og vilji fyrst og fremst bera hag þeirra fyrir brjósti .
Hann teygir sig í bók á skrifborði sínu , sem ber heitið Stjórnmál og gefin var út af ungum sjálfstæðismönnum fyrir um 70 árum , en þar er meðal annars að finna ræðu eftir Bjarna Benediktsson heitinn , afabróður hans og fyrrverandi formann Sjálfstæðisflokksins og forsætisráðherra .
Bjarni heldur áfram : " Frændi minn sagði þetta svona árið 1937 : " Ágreiningurinn um það hvernig því takmarki verði náð að auka sem mest hagsæld sem flestra kemur m.a. fram í því hvort leggja beri meiri áherslu á auðjöfnunina eða auðsköpunina .
" Síðan rekur Bjarni það , að jafnaðarmenn hafi ávallt lagt áherslu á auðjöfnunina , en sjálfstæðismenn hafi aldrei viljað fallast á að þetta sé höfuðatriðið , heldur auðsköpunin , sem sé forsenda þess að hagsæld sem flestra verði tryggð og aukin .
Þetta var kjarninn í stefnu Sjálfstæðisflokksins og er enn í dag .
, , Það ber einnig að hafa í huga að Sjálfstæðisflokkurinn er flokkur allra stétta og lítur svo á að það sé hlutverk ríkisins að hlúa að þeim sem minna mega sín .
Hinir geta séð um sig sjálfir .
Í því sambandi má ekki gleyma , að velferðarkerfið eins og við þekkjum það í dag varð til á vakt hans og þetta fyrrnefnda með auðsköpunina er hin hliðin á sama peningi .
Stjórnmálin snúast að verulegu leyti um það , hvernig við sköpum næg verðmæti til þess einmitt að geta haft sterkt velferðarkerfi .
Án verðmætasköpunar verður engin velferð .
" - Náðst hefur gífurlegur árangur á sviði efnahagsmála í tíð sitjandi ríkisstjórnar .
Viðvarandi hagvöxtur , aukinn kaupmáttur , minnkandi atvinnuleysi og heimili landsins glíma við æ minnkandi skuldasúpu .
Hverju má þakka þennan árangur ? Fólkið í landinu " Það er fólkið í landinu sem náð hefur þessum árangri og á heiðurinn af honum .
Það á enginn stjórnmálamaður eða flokkur heiðurinn , enginn einstaklingur , enginn banki , ekkert fyrirtæki .
Þessi árangur hefur náðst vegna sameiginlegs átaks þjóðarinnar allrar .
Með því að varða leiðina ákveðnum ákvörðunum , sem voru teknar víða , margar stórar voru teknar á Alþingi , en margar og ekki síður mikilvægar ákvarðanir voru teknar úti í samfélaginu , hefur okkur tekist að finna viðspyrnuna sem þurfti .
Mér finnst oft of mikið gert úr áhrifum þess sem ákveðið er á Alþingi , þótt ég sé alls ekki að gera lítið úr störfum þingsins með þessum orðum , því Alþingi er vissulega valdamesta stofnun þessa samfélags .
Það sem ég er að fara með þessum orðum er að ef þingið fær þjóðina ekki með sér þá gerist ekki neitt .
Ef þingið reynir að knýja í gegn breytingar sem eru í andstöðu við vilja eða getu fyrirtækjanna , eða heimilanna í landinu , þá keyra menn á vegg .
Hinar efnahagslegu forsendur fyrir þeirri viðreisn sem orðin er voru lægra gengi krónunnar , neyðarlögin , höftin og það hvernig við tókum á slitabúunum .
Þetta voru lykilákvarðanir sem skiptu sköpum í endurreisnarstarfi þjóðarinnar undanfarin ár og svo auðvitað það að láta ekki vaða yfir okkur í Icesave-málinu .
" - Nú fer kosningaundirbúningur Sjálfstæðisflokksins sem og annarra flokka að hefjast .
Mega kjósendur ekki treysta því að þið munið halda áfram þeim stefnumiðum ykkar að halda sköttum og gjöldum í lágmarki ? " Jú , því má treysta .
Hins vegar deili ég þeirri tilfinningu með stórum hluta fólksins í landinu að það sé víða pottur brotinn í opinberri þjónustu .
Við verðum að gera mun betur í þessari þjónustu en við gerum í dag .
Við þær aðstæður þarf það að vera framar í forgangsröðuninni , en veruleg lækkun skatta og opinberra gjalda .
" - Útskýrðu nánar hvað þú átt við að opinber þjónusta sé færð til betri vegar , áður en farið verður í verulegar skattalækkanir .
" Það sem ég á m.a. við er að 20% sjúklinga treysta sér ekki til þess að leita heilbrigðisþjónustu vegna bágrar fjárhagsstöðu ; við erum með langa biðlista eftir lífsnauðsynlegum aðgerðum eins og hjartaþræðingum ; við erum með stefnu um að 80% kostnaðar við tannlækningar eldri borgara eigi að greiðast af ríkinu , en búum hins vegar við þann raunveruleika að sjúklingarnir sjálfir bera um 80% kostnaðarins .
Við höfum of mörg dæmi þess að fók er að falla á milli skips og bryggju og því finnst mér ekki annað verjandi en að segja að þetta séu málin sem við ætlum núna að setja í forgang .
Það má treysta því að við munum halda sköttum og gjöldum í lágmarki , en það er okkar forgangsmál núna , að koma samfélagsþjónustunni í betra lag .
Ég lít þannig á að á meðan við höfum dæmi þess að fólk leiti sér ekki heilbrigðisþjónustu , vegna þess að það treysti sér ekki til þess að standa undir kostnaðinum sem því fylgir , þá erum við ekki með það stéttlausa samfélag sem við viljum búa í .
Ég kem aldrei til með að fallast á að það sé í lagi vegna þess að það er ekki í lagi og ég mun leggja allt í sölurnar til þess að allir hafi jafnt aðgengi að heilbrigðisþjónustu á Íslandi án tillits til efnahags .
Ég vil sjá samfélag þar sem við bjóðum jöfn tækifæri fyrir þegnana , þar sem aðgengi að grunnþjónustu , svo sem heilbrigðisþjónustu og menntun , sé óháð efnahag .
Eitt skref í þá átt er að sjá til þess að sjúklingar finni ekki fyrir greiðsluþátttökunni sem þröskuldi , þegar kemur að aðgengi að heilbrigðisþjónustu í landinu .
Það verður forgangsmál hjá okkur í Sjálfstæðisflokknum á næsta kjörtímabíli að taka sérstaklega á greiðsluþátttöku sjúklinga og draga mjög verulega úr henni og koma þannig til móts við það ákall sem nýlega birtist okkur í afar umfangsmikilli undirskriftasöfnun .
Við heyrum jafnframt innan úr heilbrigðiskerfinu , þá kröfu að við komum sjúkrastofnunum , grunnstoðum heilbrigðisþjónustunnar , í það horf sem við getum verið stolt af .
Við virðum þessa kröfu og ætlum að breyta samkvæmt henni .
" Andstæðir pólar - Víkjum aðeins að umhverfismálum .
Sjálfstæðisflokkurinn er oft sakaður um það , af pólitískum andstæðingum , að leggja litla sem enga áherslu á umhverfismál .
Er það réttmæt gagnrýni að þínu mati ? " Alls ekki .
Ef við horfum á umhverfismálin í víðum skilningi finnst mér vera nokkur mál sem standa upp úr .
Í fyrsta lagi er það umræðan um hálendisþjóðgarðinn .
Ég var ekki sáttur við það hvernig þeirri umræðu var hrundið af stað .
Því var haldið fram að hér væru við völd stjórnmálaflokkar sem væru með áform um að virkja á um áttatíu stöðum á hálendinu , sem er auðvitað alrangt .
Ég hef mikinn áhuga á hugmyndinni um þjóðgarð á hálendinu , en við verðum að geta rætt hana af einhverri yfirvegun , þannig að við gerum grein fyrir því hvað t.d. felst í friðun og með hvaða skilyrðum á að friða á einstökum svæðum .
Nú þegar eru heilu samgönguæðarnar og vegaslóðar um hálendið , sem verður að taka með í umræðuna .
Út frá því að umræðan feli það í sér að friðun hálendisins verði einhverjum takmörkunum háð , þá finnst mér hugmyndin um þjóðgarð á hálendinu frábær og styð hana heilshugar .
Í öðru lagi erum við með mál sem tengist hálendinu , sem er spurningin um háspennulínur yfir hálendið , svonefnd Sprengisandslína .
Mér finnst það afar slæm hugmynd og sé ekki að það geti myndast sátt eða samstaða um að þvert yfir miðhálendið verði lagðar slíkar háspennulínur í möstrum .
Þess vegna finnst mér að aðrir kostir eigi fyrst að koma til skoðunar og það verður ekki bara hreint reikningsdæmi .
Við verðum að gefa fagurfræði og hreinum tilfinningarökum í efni eins og þessu meira svigrúm .
Við eigum ekki að vanmeta mikilvægi þess að geta rætt um atvinnuuppbyggingu og umhverfismál við ákveðnar jafnvægisaðstæður .
Oft hafa andstæðir pólar tekist harkalega á í þessum efnum , við aðstæður þar sem hvorugur hefur viljað gefa tommu eftir .
Nú horfir til þess að við séum að lifa nokkuð langt hagvaxtarskeið og þá ættum við að leggja áherslu á það að taka næstu skref með langtímasýn að leiðarljósi .
Það er slæmt að taka stórar ákvarðanir í tímaþröng , til þess að bjarga einhverju skammtíma-efnahagsástandi .
Við þær aðstæður sem við búum við í dag ætti ekki að vera neitt sem kallar á að við önum að neinu .
" Bjarni kveðst hafa vaxandi áhyggjur af laxeldi í sjó , sem tengist því að hann hafi áhuga á laxveiði og hafi veitt frá því hann var smástrákur .
" Ég var svo lítill þegar ég byrjaði að veiða í Þingvallavatni að ég gat ekki kastað færinu sjálfur út .
Ég þurfti að fá aðstoð við það , en ég gat hins vegar dregið það aftur inn með flotholti , " segir Bjarni og hlær .
Heldur svo áfram : " Ég veiði enn á hverju ári .
Í ám landsins eru stofnar sem geyma erfðamengi sem er þúsunda ára gamalt , ef ekki eldra .
Mér finnst ekki verjandi að við tökum áhættuna af því , í þágu atvinnuuppbyggingar í nútímanum , að tjón sem verður í fiskeldisstöðvum í hafi geti með óafturkræfum hætti eyðilagt erfðamengi laxins í íslenskum ám .
Eftir því sem laxeldi í sjó vex fiskur um hrygg , þá eykst hættan af svona umhverfisslysum .
Við verðum að taka hana alvarlega og við verðum að gera það í tíma .
Ég vil að menn staldri við , áður en frekari laxeldisleyfi í hafi verða veitt , og við gerum mjög ríkar kröfur í þágu þess lífríkis sem við ætlum að standa vörð um , " segir Bjarni .
- Hvað er það sem helst getur ógnað þeim árangri sem við höfum náð í efnahagsmálum , auknum kaupmætti og lækkandi skuldum heimilanna á undanförnum árum ? " Ófriður á vinnumarkaði er stærsta ógnin í mínum huga .
Veikleikarnir sem við búum við í dag birtast mér helst á vinnumarkaðnum .
Vinnumarkaðurinn hefur verið allt of sundraður , launþegahreyfingin ekki samstæð , heldur með ólíkar kröfur , allt frá kröfum um verulegar hækkanir til þeirra sem best hafa kjörin yfir í kröfuna um að menntun sé metin til launa , yfir í þá sanngirniskröfu að nú sé komið að því að veruleg hækkun verði bætt í hjá þeim sem eru á lægstu töxtunum .
Þetta er mín sýn á kröfur launþegahreyfingarinnar í síðustu lotu , sem er auðvitað ekkert annað en krafa um verulega hækkun til allra , sem er skiljanleg en ekki beinlínis skynsamleg .
Allir sem skoða kjaramálin af einhverri sanngirni hljóta að sjá að ef það á gerast þannig aftur og aftur að það komi veruleg hækkun til allra , langt umfram það sem framleiðslan og framleiðnin er að vaxa , þá erum við bara að blekkja okkur og óska eftir því að fá fleiri og fleiri krónur sem við vitum að verða æ verðminni vegna verðbólgu .
Í marga áratugi hefur staðið yfir leitin að sökudólgnum fyrir verðbólgu og óstöðugleika .
Menn benda hver á annan og inn á milli á Seðlabankann eða krónuna sem sjálfstæðan orsakavald , en viðurkenna ekki að gjaldmiðillinn er að jafnaði ekki að gera annað en sýna okkur áhrifin af okkar eigin ákvörðunum .
Leitin að sökudólgnum er sett af stað til að breiða yfir ábyrgð á eigin kröfum og áherslum .
Mér finnst kominn tími til að viðurkenna að við þurfum nýjar leiðir til að leiða fram niðurstöðu í kjaraviðræðum .
Um það snúast SALEK-viðræðurnar fyrst og fremst en mér sýnist að þær hangi stöðugt á bláþræði .
" - Í beinu framhaldi af þessum orðum þínum , Bjarni .
Hvað segir þú þá um kjararáð , sem úrskurðaði nýverið að ákveðnir hópar fengju gífurlegar launahækkanir , við takmarkaðan fögnuð annarra ? " Ég skil vel að mönnum blöskri þær gríðarlegu hækkanir sem kjararáð úrskurðaði um .
En núna ætla ég að gerast svo ósvífinn að taka upp hanskann fyrir kjararáð , sem alla jafna enginn gerir .
Við erum að tala um ákveðna hópa fólks sem lögum samkvæmt fær ekki að semja um sín kjör .
Það var ákveðið með lögum árið 2009 að þetta fólk , sem ekki má semja um sín kjör , skyldi engar hækkanir fá í rúm tvö ár og í sumum tilvikum voru laun þessara hópa beinlínis lækkuð , en á sama tíma voru launahækkanir bæði hjá hinu opinbera og á almennum vinnumarkaði .
Hér skiptir öllu að átta sig á því að ákvarðanirnar um launafrystingu voru ekki teknar til þess að skerða kjör þessara hópa , heldur til þess að setja gott fordæmi fyrir almenna og opinbera markaðinn .
Það sem hins vegar gerðist , þótt fyrst um sinn kæmi svolítið hik á hækkanir hjá hinu opinbera og almenna markaðnum , var að þá héldu þeir aðilar sínu striki og launahækkanir komu jafnt og þétt í kjölfarið .
Því vaknar auðvitað sú spurning hjá þeim sem sitja í kjararáði , hvað þau eigi að gera með þá lagaskyldu sína að tryggja að þeir sem heyra undir kjararáð skuli njóta sambærilegra kjara og aðrir þeir í samfélaginu , sem gegna viðlíka ábyrgð ? Það var aldrei tekin ákvörðun um að þeir hópar sem heyra undir kjararáð skyldu sérstaklega lækkaðir gagnvart öðrum og því skil ég vanda kjararáðs , þótt mönnum blöskri hversu miklar hækkanirnar voru í ákveðnum tilvikum .
Kjararáð situr bara uppi með þann kaleik að þurfa að gera leiðréttingar í stórum stökkum á versta tíma , vegna þess að ekki hefur verið úrskurðað jafnt og þétt um kjör þessara hópa , í takt við almenna launaþróun .
Ráðinu var beinlínis bannað að gera það með lögum .
Vegna ítrekaðra inngripa Alþingis í störf kjararáðs , og enn er kallað eftir slíku inngripi , hef ég komist að þeirri niðurstöðu að þetta kerfi sé handónýtt .
Það er ekki bæði hægt að taka samningsréttinn af fólki og neita því um að fá launahækkanir sem eru í samræmi við það sem gerist hjá sambærilegum hópum sem hafa samningsrétt .
Þess vegna hef ég látið semja lagafrumvarp sem tekur fleiri hundruð manns undan úrskurðum kjararáðs og þeir fá aftur þann sjálfsagða rétt að fá að semja um sín kjör .
Eftir munu þá sitja kjörnir fulltrúar , seðlabankastjóri , dómarar , saksóknarar og nokkrir aðrir embættismenn .
Við verðum að lágmarka þann fjölda sem heyrir undir kjararáð og láta svo kjararáð í friði .
" - Ert þú óhræddur við að leggja störf þín og Sjálfstæðisflokksins í dóm kjósenda í komandi kosningum ? " Já , ég er óhræddur .
Ég get ekki annað en sagt að sá árangur sem hefur náðst , hann fer fram úr mínum vonum .
Það situr mjög sterkt í mér frá upphafsstarfsdögum þessarar ríkisstjórnar fyrir rúmum þremur árum að það trúðu því mjög fáir að við gætum bæði lækkað skatta og lokað fjárlagagatinu og um leið náð fram auknum stöðugleika .
Þetta höfum við gert .
Við höfum lækkað tekjuskatt á alla hópa , afnumið vörugjöld og Ísland er að verða meðal opnustu ríkja í heimi í tollamálum , þar sem við höfum afnumið alla tolla nema á sum matvæli , sem er vitanlega stórmál .
Á sama tíma hefur verðlag verið stöðugt og við höfum búið í haginn fyrir sókn í innviðauppbyggingu og samfélagsþjónustu .
Við ætlum að nota góðærið núna til þess að mæta eðlilegum kröfum í samfélaginu um að þjónustuþættirnir sem ég ræddi hér áðan og fólki finnst að séu ekki í lagi verði lagaðir .
Við ætlum að auka fjárframlög til heilbrigðisþjónustunnar með það að markmiði að stórbæta Landspítalann og aðrar stofnanir kerfisins og minnka greiðsluþátttöku sjúklinga þannig að það verði enginn fjárhagslegur þröskuldur sem komi í veg fyrir að fólk nýti sér þjónustuna .
Við ætlum einnig að auka stuðning við rannsóknir og þróun , í víðu samhengi virkjun hugvits .
Menntakerfið er í okkar huga ein af leiðunum til efnahagslegrar velmegunar í framtíðinni .
Ég legg því störf okkar óhræddur í dóm kjósenda og geng glaður til kosninga með okkar verk , " segir Bjarni Benediktsson .
Missti mig alveg ! Bjarni og fjölskylda voru viðstödd fyrstu tvo leiki karlalandsliðs okkar í fótbolta á EM .
Þriðja leikinn sá Bjarni svo með því að skella sér með lest frá London til Parísar , beint í kjölfar vinnuferðar til London , en Bjarni missti af leiknum þar sem strákarnir lögðu stórveldið England að velli en skellti sér svo til Frakklands um næstsíðustu helgi , til þess að sjá leikinn við Frakka .
- Nú varst þú viðstaddur fjóra af fimm leikjum landsliðsins okkar á EM í Frakklandi .
Hvernig upplifun var þetta ? " Það er erfitt að lýsa því .
Þegar við komum akandi til Annecy þá vissi maður ekki alveg hverju maður ætti von á .
Snemma fórum við að sjá íslensk flögg og svo fólk á gangi í íslenska landsliðsbúningnum og ég bara viðurkenni að ég missti mig alveg og kallaði út um gluggann : " Áfram Ísland ! " Þegar við gengum inn á leikvanginn fylltumst við eftirvæntingu þegar við sáum þetta íslenska mannhaf sem saman var komið þar .
Gleðin og stemningin af því að syngja þjóðsönginn okkar fyrir leik og stoltið að leik loknum er eitthvað sem verður okkur öllum ógleymanlegt , sömuleiðis mótið og þátttaka okkar liðs í framhaldinu .
" - Hvaða veganesti telur þú að strákarnir okkar gefi okkur til framtíðar með frammistöðu sinni ? " Þeir hafa sett alveg stórkostlegt fordæmi , sem lýsir sér í því , að ef menn standa saman og eru tilbúnir að leggja mikið á sig , þá eru ótrúlegustu hlutir gerlegir og hægt að ná mögnuðum árangri .
Þetta höfum við svo sem séð áður , kannski ekki alveg í þessari stærð , en við megum ekki gleyma því að við erum að komast í úrslit karla- og kvennalandsliða í körfubolta , handbolta og fótbolta , svo ég minnist nú ekki á árangur frjálsíþróttafólks okkar á EM í síðustu viku .
Árangur landsliðs okkar í knattspyrnu á EM í Frakklandi var enn eitt stóra skrefið sem íþróttirnar hafa stigið og enn ein sönnun þess hverju lítil þjóð getur áorkað með samstöðunni .
Hið óyfirstíganlega verður gerlegt með vinnu og samstöðu .
" 