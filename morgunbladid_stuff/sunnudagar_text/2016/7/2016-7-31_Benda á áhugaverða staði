Airbnb heldur úti lista yfir gististaði sem umsjónarmönnum síðunnar finnst einkar áhugaverðir og eru til útleigu og er listinn reglulega uppfærður .
Þessa stundina er til dæmis hægt að gista í svokölluðu " kubbahúsi " í Rotterdam .
Byggingin er mjög þekkt í arkitektaheiminum .
Piet Blom teiknaði hana á áttunda áratugnum , með tré sem fyrirmynd að formi hússins .
Nóttin þar kostar um 18.000 krónur íslenskar .
Önnur skemmtileg íbúð sem er á þessum lista er svíta á fjórðu hæð í St Pancras-klukkuturninum í London með útsýni yfir Kings Cross lestarstöðina og í setustofunni er hægt að horfa alla leið upp í turninn .
Þá er íslensk eign á þessum óskalista Airbnb um þessar mundir , nútímalegt sumarhús við Laugarvatn sem gestir hafa gefið frábæra einkunn í umsögnum .
