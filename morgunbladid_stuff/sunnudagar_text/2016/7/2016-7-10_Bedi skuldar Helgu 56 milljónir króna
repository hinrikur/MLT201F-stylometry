Úrskurðarstofnun sem heyrir undir bandaríska atvinnumálaráðuneytið hefur komist að þeirri niðurstöðu að tölvufyrirtækið Datalink Computer Products Inc .
og forstjóri þess , Vickram Bedi , skuldi íslenskri konu , Helgu Ingvarsdóttur , 450 þúsund Bandaríkjadali eða sem samsvarar ríflega 56 milljónum króna .
Helga og Bedi voru í fréttunum árið 2010 þegar þau voru handtekin vestra grunuð um stórfelld fjársvik .
Orri Páll Ormarsson orri@mbl.is Úrskurður stofnunarinnar er endanlegur og ekki hægt að áfrýja , " segir Jonathan Pearson , lögmaður Helgu Ingvarsdóttur , í samtali við Sunnudagsblað Morgunblaðsins en um er að ræða vangoldin laun með vöxtum en sýnt var fram á að Datalink Computer Products Inc .
hefði ekki greitt henni laun samkvæmt ráðningarsamningi í sex ár samfleytt , frá 2005 til 2011 .
Helga komst í fréttirnar árið 2010 þegar hún var handtekin ásamt téðum Vickram Bedi í New York-ríki , grunuð um stórfelld fjársvik sem beindust að tónskáldinu og auðjöfrinum Roger Davidson sem Helga og Bedi höfðu unnið fyrir .
Var þeim gefið að sök að hafa svikið um tvo og hálfan milljarð króna út úr honum .
Andlegt og líkamlegt ofbeldi Helga játaði sök en síðar við rannsókn málsins kom fram að Bedi hafði beitt hana andlegu og líkamlegu ofbeldi meðan á sambandi þeirra stóð .
Pearson segir þá staðreynd hafa vegið þungt þegar Helga játaði enda hafi Bedi haft ægivald yfir henni á þessum tíma .
Dómstóllinn tók tilllit til þessa þegar dómur var kveðinn upp , auk þess sem Helga var , að sögn Pearsons , mjög samvinnufús við rannsókn málsins .
Fyrir vikið var upprunalega ákæran , stórfelld fjársvik , felld niður og ný tekin upp í staðinn , fjársvik .
Í Bandaríkjunum er orðalagið " fyrsta " og " önnur gráða " , og á þessu er mikill munur , að sögn Pearsons .
Morgunblaðið hefur undir höndum lygamælingapróf sem Helga gekkst af fúsum og frjálsum vilja undir vorið 2012 og niðurstaða þess er sú að hún ætti ekki lengur að liggja undir grun í málinu .
Helga var eigi að síður dæmd í fimm ára skilorðsbundið fangelsi árið 2013 fyrir aðild sína að málinu .
Skilorði hennar lauk á síðasta ári , þremur árum fyrr en dómurinn sagði upphaflega til um .
" Við sóttum um að endi yrði bundinn á skilorð Helgu og við því var orðið , " segir Pearson .
Enska orðið yfir refsingu Helgu er " probation " og Pearson er meðvitaður um að íslenska þýðingin á því orði sé " skilorð " .
Hann segir merkinguna þó ekki þá sömu ; " probation " í bandarísku réttarfari sé mildari dómur en " skilorð " í íslensku réttarfari .
Í raun sé fólk ekki á skilorði , heldur þyki einungis ástæða til að fylgjast með því um tíma .
Bedi fékk á hinn bóginn þriggja til níu ára óskilorðsbundinn dóm fyrir stórfellda fjárkúgun og situr enn í fangelsi .
Samningnum aldrei rift Bedi og Datalink Computer Products Inc .
andmæltu launakröfu Helgu á þeim forsendum að hún hefði ekki sinnt starfi sínu sem viðskiptastjóri fyrirtækisins sem skyldi og að hún hefði látið sig vanta í vinnu .
Úrskurðarstofnunin hafnaði þeim rökum .
Ráðningarsamningi við Helgu hefði aldrei verið rift og fyrir vikið bæri fyrirtækinu að greiða henni laun samkvæmt honum .
" Þessi rök dæma sig sjálf , " segir Pearson .
" Hefði Helga hvorki mætt í vinnu né sinnt starfinu hefði Bedi örugglega vikið henni úr starfi .
Það gerði hann ekki .
" Spurður hvort Helga eigi eftir að fá kröfuna greidda kveðst Pearson vera bjartsýnn .
" Ég er ekki í nokkrum vafa um að Vickram Bedi á fyrir þessari kröfu .
Hann mun á hinn bóginn ekki greiða hana af fúsum og frjálsum vilja .
Svo lengi sem hann á eignir fær Helga þó kröfu sína greidda , alla vega vel upp í hana .
" Í ljósi aðstæðna var Helgu í framhaldi af rannsókn málsins veitt svokallað U-dvalarleyfi í Bandaríkjunum en að sögn Pearsons er það aðeins veitt við óvenjulegar aðstæður ; þegar viðkomandi hefur orðið fórnarlamb glæps eða ofbeldis af einhverju tagi .
" Það sem gerir mál Helgu ennþá óvenjulegra er annars vegar sú staðreynd að atvinnumálaráðuneyti Bandaríkjanna hefur gengið í og dæmt Helgu vangoldin laun upp á hér um bil hálfa milljón dala enda þótt hún eigi að vera þjófur og hins vegar að innanríkisöryggismálaráðuneytið hefur ekki séð ástæðu til að vísa henni úr landi , sem nær örugglega má búast við þegar erlendir ríkisborgarar hljóta dóm í Bandaríkjunum .
Eina mögulega túlkunin á þessum mjög svo óvenjulegu ákvörðunum er sú að yfirvöld í Bandaríkjunum líti svo á að Helga geti ekki mögulega hafa átt aðild að téðum glæp , " segir Pearson .
U-dvalarleyfið gerði Helgu kleift að sækja um fasta búsetu í Bandaríkjunum .
Sú umsókn hefur þegar verið samþykkt , Helga bíður aðeins eftir staðfestingu frá yfirvöldum .
Í framhaldinu getur Helga síðan sótt um bandarískan ríkisborgararétt .
Nálgunarbann til 2025 Bedi hefur frá árinu 2011 sætt nálgunarbanni , bæði gagnvart Helgu og Roger Davidson , og gildir það til ársins 2025 .
Hann hefur í tvígang sótt um reynslulausn úr fangelsinu en fengið synjun í bæði skiptin .
Samkvæmt upplýsingum Morgunblaðsins getur Bedi næst sótt um reynslulausn í nóvember næstkomandi en Pearson á síður von á því að sú beiðni verði tekin til greina .
Þegar Bedi lýkur afplánun verður hann á skilorði uns dómnum hefur verið framfylgt að fullu .
Sunnudagsblað Morgunblaðsins leitaði eftir samtali við Helgu Ingvarsdóttur vegna þessa máls en hún baðst undan því , alltént að svo stöddu .
Lögmaður hennar segir málið ennþá lagalega flókið , meðal annars vegna umsóknar hennar um varanlega búsetu og nálgunarbannsins og fyrir vikið sé vandasamt að fjalla um það með öðrum hætti en þeim sem snýr beinlínis að staðreyndum .
" Með það í huga , " segir Jonathan Pearson , " skulum við halda okkur við opinber gögn frá atvinnumála- og innanríkisöryggismálaráðuneytunum í Bandaríkjunum og New York-ríki .
" 