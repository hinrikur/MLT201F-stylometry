En hitt liggur einnig fyrir , að skoðanakannanir sýndu að yfirgnæfandi meirihluti Breta studdi stríðsáformin þá .
Breska þingið samþykkti árásirnar með miklum meirihluta .
Verkamannaflokkur Blairs var með hreinan meirihluta í þinginu .
Og í næstu kosningum þar á eftir fékk Blair enn einu sinni hreinan meirihluta á þingi .
Í líðandi viku lauk rannsóknum sem lengi hafa staðið , þó mislengi .
Önnur þeirra var í Bretlandi en hin í Bandaríkjunum .
Eitt af öðru Sú fyrri þeirra er kennd við Chilcot lávarð og snýr að Íraksstríðinu .
Íraksstríðin eru í rauninni mörg , eða eftir atvikum eitt í mörgum lotum .
Þau áttu það sameignlegt að Saddam Hussein kom við sögu .
Hann átti í blóðugri styrjöld við Íran og þá voru Bandaríkin og sum önnur vestræn ríki honum vinsamleg .
Hann hélt ríki sínu saman af hörku , studdist við trúbræður sína súnníta , sem voru þó í minnihluta .
Hann sýndi Kúrdum , með sjálfstæðisdrauma sína , mikið harðræði og handlangari hans , Eiturefna-Alí , kom að því að myrða 300.000 þeirra með efnavopnum .
Saddam lagði Kúveit undir sig og George H.W .
Bush , hvattur af Margréti Thatcher , dró saman mikið lið til að hrekja ógnvaldinn á brott frá Kúveit , en fylgdi því ekki eftir með því að hrekja hann frá völdum í Bagdad .
Það skref steig hins vegar Bush yngri rúmum áratug síðar , dyggilega studdur af Tony Blair , forsætisráðherra Stóra-Bretlands .
Vafalítið er að það hugarástand sem ríkti í Bandaríkjunum og raunar mestum hluta heimsins eftir árásina á New York , aðeins einu og hálfu ári fyrr , gerði valdamenn vestrænna stórvelda herskárri en áður .
Hefði Bush eldri frelsað Kúveit ári eftir árás á tvíburaturna er ólíklegt að hann hefði ekki farið alla leið .
Lítil rannsókn , en verða áhrifin mikil ? Hin rannsóknarlokin snerust um minna mál , tölvumál Hillary Clinton , fyrrverandi utanríkisráðherra og forsetaframbjóðanda demókrata .
Það mál vaknaði þegar í ljós kom að frú Clinton hafði farið á svig við allar öryggisreglur síns eigin ráðuneytis og hýst prívat tölvukerfi í bakhýsi heima hjá sér og um það fór allur hennar tölvupóstur , en ekki um tryggt kerfi ráðuneytisins .
Forstjóri FBI hefur nú upplýst að öryggi þessa einkakerfis frú Clinton hafi verið verr tryggt en það sem Jón og Gunna eru að jafnaði með , hvort sem það er í Boston eða Breiðholti .
Frú Clinton braut ekki aðeins starfsreglur bandaríska utanríkisráðuneytisins , heldur einnig skrifleg fyrirmæli sem forseti Bandaríkjanna hafði gefið helstu ráðuneytum sínum og jafnframt starfsreglur sem frú Clinton hafði sent sínum eigin starfsmönnum .
Töluverð spenna ríkti um hverjar yrðu afleiðingar af birtingu þessara rannsókna .
Skýrsla Chilcot lávarðar hefur dregist von úr viti og hefur það verið haft í flimtingum .
Skýrslan kom þó loks , er langorð mjög og slær jafnvel út skýrslu rannsóknarnefndar um bankahrun .
Íslenska nefndin varð raunar að fá fresti sem ákveðnir voru með lögum ítrekað framlengda með nýjum lögum og braut svo kirfilega hin nýsettu lög án þess að fá bágt fyrir .
Frægt er að þeir sem hafa fjallað mest um bankaskýrsluna og með blæbrigðasömustu stóryrðum lásu hana augljóslega aldrei , en öpuðu eftir fyrirsögnum blaðamanna sem náð höfðu að glugga í hana á hlaupum áður en þeir birtu fréttir um efni hennar á útgáfudegi .
Vönduð skýrsla , en fátt nýtt Chilcot-skýrslan langa og langþráða hefur sjálfsagt fengið svipaða meðferð .
Þó hafa gapandi oflátungar ekki verið jafn áberandi við túlkun þeirrar skýrslu .
En það er eftirtektarvert að Chilcot-skýrslan sem tók sjö ár að semja var nánast komin út úr meginumræðu tveimur dögum eftir birtingu .
Kannski vegna þess að helstu fréttapunktar hennar voru allir löngu kunnir .
Vitað hefur verið í rúman áratug að fullyrðingar helstu njósnastofnana veraldar um að Saddam Hussein byggi yfir gereyðingarvopnum voru haldlausar .
Þessar stofnanir höfðu fallið fyrir blekkingum , sannfært sig um trúverðugleika þeirra og komið þeim á framfæri við yfirboðara sína , sem voru sólgnir í að trúa .
Það hjálpaði að Saddam Hussein hafði vissulega áður ráðið yfir slíkum vopnum og beitt þeim í stríðinu við Íran .
Vitað var að hann lét myrða eigin borgara , 300.000 manns , Kúrda sem þrá að stofna sjálfstætt ríki í norðurhluta Íraks og á svæðum í öðrum ríkjum , innan reglustiku-landamæra sem nýlenduherrar drógu forðum .
Chilcot sagði í sinni niðurstöðu að ekki hefði , að mati rannsóknarnefndarinnar , verið fullreynt hvort eyða mætti hættunni af Saddam Hussein án stríðsaðgerðar .
Sjálfsagt má færa margvísleg rök fyrir slíkri niðurstöðu og hún getur átt fullan rétt á sér .
Matskenndar yfirlýsingar af þessu tagi eru alkunnar , en sanna fátt .
En þær eru þarft innlegg , sem væntanlega verður horft til ef hernaðarveldi standa aftur frammi fyrir ákvörðunum af þessu tagi .
Chilcot bendir á að skipulag aðgerða eftir fall Saddams hafi verið brotakennt , svo varlega sé talað .
Það og hörmulegar afleiðingar þess hafa menn einnig vitað lengi .
Ekki ólögmætt stríð Hingað til hafa allir helstu gagnrýnendur Íraksstríðsins hrópað að fyrir liggi að það stríð hafi verið allt annarrar gerðar en t.d. stríðið í Afganistan eða stríðin í Líbíu .
Þau stríð hafi verið lögleg en Íraksstríðið hafi verið ólöglegt .
Er þá horft til þess að þurft hefði nýja ályktun Öryggisráðs Sameinuðu þjóðanna áður en látið var til skarar skríða .
Lögfræðingar Bandaríkjastjórnar og æðsti lögspekingur breskra yfirvalda á þeim tíma fullyrtu að fyrri ályktun Öryggisráðsins dygði ein , þar sem Íraksstjórn hefði bersýnilega brotið gegn fyrirmælum hennar .
Chilcot lávarður virðist sömu skoðunar , ef marka má snöggsoðnar fréttir af skýrslunni .
Fréttamenn , sem um árabil hafa fjallað um ólögmæti stríðsins , gera lítið úr þessu atriði .
Þref um alþjóðalög , sem eru enn minni nákvæmnisvísindi en almennt lagaþref um lagatexta sem meiri fræðileg sátt er um , er þó ekkert aðalatriði .
Mátti ekki birta bréf Blairs 7 árum fyrr ? Það sem þykir hvað fréttnæmast nú og koma sér hvað verst fyrir Blair , fyrrverandi forsætisráðherra , er birting á persónulegu bréfi hans til Bush forseta Bandaríkjanna , þar sem Blair segist munu standa með forsetanum hvað sem tautar og raular ( stand with you , whatever ) .
Fjölmiðlar hafa persónugert ákvörðun um þátttöku Breta í stríðinu við Tony Blair , þótt valdheimildir bresks forsætisráðherra séu mun veikari en forseta Bandaríkjanna .
Tony Blair hefur sagst axla fulla ábyrgð á málinu .
En í framhaldinu sagst mundu taka sömu ákvörðun aftur , stæði hann á ný í sömu sporum og með sömu upplýsingar og lágu fyrir forðum .
Í umræðunni eru þessi orð hans ranglega túlkuð og gegn betri vitund .
Gefið er til kynna að Blair segi að hann myndi taka sömu ákvörðun nú og hann gerði þá , þótt hann hefði allar þær viðbótarupplýsingar sem bæst hafa við síðustu 13 árin .
Þar með taldar upplýsingar sem tekið hefur fjölda sérfræðinga heil sjö ár að setja saman .
Þetta sagði Blair að sjálfsögðu ekki .
Þótt Blair segist axla ábyrgð á málinu , þá var hann ekki einn á ferð í Bretlandi .
Vitnað hefur verið til þess að fjöldi manns hafi mótmælt stríðsáformunum á götum úti .
Það er rétt .
En hitt liggur einnig fyrir að skoðanakannanir sýndu að yfirgnæfandi meirihluti Breta studdi stríðsáformin þá .
Breska þingið samþykkti árásirnar með miklum meirihluta .
Verkamannaflokkur Blairs var með hreinan meirihluta í þinginu .
Og í næstu kosningum þar á eftir fékk Blair enn einu sinni hreinan meirihluta á þingi .
Þingmenn annarra flokka studdu margir og raunar flestir heimild um stríð .
Þeir sem telja sjálfa sig gjarnan meiri " friðarsinna " en annað fólk fögnuðu því ákaft þegar Blair komst til valda .
Margir helstu forystumenn Samfylkingar fóru lengi síðan mikinn í íslenskum fjölmiðlum og þóttust sjá í sigrum Blairs með einhverjum hætti sannindamerki fyrir komandi sigrum sínum og staðfestingu á því að Samfylkingin væri " stjórntækur flokkur " .
Vitnisburður um hæfni ? Nú keppa þau Hillary Clinton og Donald Trump um Hvíta húsið .
Hver var þeirra afstaða til hins nú umdeilda stríðs ? Frú Clinton var staðfastur stuðningsmaður innrásarinnar í Írak í bandaríska þinginu .
Trump vitnar til gamalla yfirlýsinga sinna um að hann hafi verið andvígur stríðinu frá fyrstu stundu .
Segir þetta eitthvað um það hvort þeirra sé hæfara til að verða forseti Bandaríkjanna og " hafa puttann á ofursprengjunum " ? Eða er eftiráspekin með ómerkilegustu fræðigreinum sem finnast ? Um íslenska bankahrunið sagði skáldið : " Það var ekki fyrr en eftir hrun sem allir sáu það fyrir .
" Kannski gilti það sama um Íraksstríðið .
" Það var ekki fyrr en 10 árum síðar sem allir voru á móti því frá upphafi .
" Hillary vinnur í happdrætti FIB Hinn endapunktur á langri bið eftir rannsóknarniðurstöðum snerti forsetaefnið Hillary Clinton og tölvupóstana hennar og " serverinn " , hýsilinn eða móðurtölvuna .
Alríkislögreglan , FBI , hafði rannsakað málið lengi og fullyrt var að margir tugir lögreglumanna fengjust ekki við annað mál .
Skömmu fyrir þjóðhátíðardaginn 4. júlí mætti Hillary " sjálfviljug " í yfirheyrslu sem stóð í þrjár og hálfa klukkustund .
Nú er fullyrt að hún hafi ekki verið látin sverja eið að vitnisburði sínum , sem vekur athygli eins og hitt að forstjóri FBI hafi ekki verið sjálfur viðstaddur yfirheyrsluna .
Comey forstjóri boðaði hins vegar fréttamenn á sinn fund örfáum dögum síðar .
Öllum þótti ljóst hvert viðfangsefnið hlyti að vera .
Á þeirri stundu var Hillary gestur Obama um borð í forsetaflugvélinni " Air Force One " sem hefur tilfinningalega ímynd í bandarísku þjóðlífi .
Sumir fréttaskýrendur sögðu óhugsandi að Comey , forstjóri FBI , myndi tilkynna að Hillary yrði gert að sæta sakamálsrannsókn og forsetinn og hún fengju það framan í sig er þau stæðu saman upp á sviði á kosningafundi .
Þetta hlyti því að verða einn hvítþvotturinn til .
En þegar Comey hafði talað í einar 12 mínútur af þeim 15 , sem boðað var að ræða hans tæki , voru flestir áheyrendur orðnir sannfærðir um að einhver mesta sprengja í bandarískri stjórnmálasögu væri við það að springa .
En síðustu 3 mínútur ræðunnar virtust í litlu samræmi við upphaf og miðkafla ræðunnar .
Comey hafði ekki sannfærst um að brot utanríkisráðherrans fyrrverandi , svo alvarleg sem hann hafði lýst þeim , hefðu verið framin að yfirlögðu ráði .
Það væri hins vegar skilyrði þess að til ákæru kæmi .
Margir lögspekingar voru undrandi .
Hafði frú Clinton að yfirlögðu ráði fengið sér sjálfstætt tölvukerfi utan við ráðuneytið og þvert gegn reglum þess ? Var ekki tilgangur þess fyrirkomulags næsta augljós ? Höfðu ekki lögfræðingar hennar eftir fyrirmælum eða umboði frá henni eyðilagt þúsundir tölvupósta sem tilheyrðu alríkinu ? Var það ekki gert að yfirlögðu ráði ? Og hvenær hafði það komist inn í lögbækurnar að " stórkostleg vanræksla " " samfara yfirgengilegu kæruleysi í umgengni " um viðkvæmustu trúnaðarmál þjóðarinnar , sem forstjóri FBI hefði lýst , dygðu ekki til ákæru ? Þyrfti virkilega að sanna að stórkostleg vanræksla og yfirgengilegt kæruleysi sem gætu stórskaðað ríka þjóðarhagsmuni hefðu verið vitandi vits til að vinna þjóðinni tjón ? Fjöldi manna hefði verið rekinn úr starfi frá ríkinu , með kvöð um að fá þar aldrei að starfa á ný , fyrir sams konar brot , aðeins þúsund sinnum minni í sniðum .
Bent var á að fólk væri ákært og fangelsað fyrir að gleyma hundinum sínum í lokuðum bíl í of miklum hita fyrir utan stórverslun , án þess að því væri haldið fram að tilgangurinn væri að skaða eða deyða dýrið .
Hvað býr að baki ? Flestum þeim , sem ekki taka flokkslínu í mati sínu , ber saman um að skýringin á þessari sérkennilegu kúvendingu sé aðeins ein .
Comey , forstjóri FBI , hafi ekki viljað eða treyst sér til að axla þá ábyrgð að setja forsetakosningar í Bandaríkjunum á annan endann .
Hann hafi ekki viljað að það öngþveiti sem af myndi hljótast yrði um eilífð tengt nafni hans .
Viðbrögðin hafa verið harkaleg .
En þau hafa því miður flest farið að mestu eftir stjórnmálalegum línum .
Demókratar segja að þjóðin megi þakka fyrir að virtur fagmaður sé nú í embætti forstjóra FBI. Maður sem hafi ekki látið afvegaleiða sig í máli sem um margt hafi lotið óeðlilegum pólitískum lögmálum .
Repúblikanar voru sem þrumu losnir og bentu á að orð , aðfinnslur og gagnrýni lögregluforingjans stönguðust illilega á við óskiljanlega niðurstöðu hans .
Hlutlausir fjölmiðlamenn á New York Times , Washington Post og " hefðbundnu sjónvarpsrásunum þremur " sem jafnan taka málstað demókrata lögðu sitt hlutlausa mat á stöðuna og voru algjörlega sammála spunameisturum demókrata .
FOX-sjónvarpsstöðin , sem áréttar að hún leggi jafnan upp með virðingu fyrir hlutleysi í pólitík , hallaði sér eins og gjarnan endranær að sjónarmiðum repúblikana og lagði eyrun ekki síst við spuna frá þeim bæjum .
Hver verða áhrifin ? En þrátt fyrir litríkan og mjög litaðan fréttaflutning mátti sjá glitta í þá niðurstöðu í gegnum spunann að vissulega hefði Hillary unnið sigur sem hún gat ekki án verið , en umsögn Comey um framgöngu hennar gæti engu að síður orðið henni skeinuhætt vopn í kosningabaráttunni .
Skortur á trúverðugleika í augum almennings er hennar langveikasti blettur og væri í ljósi berorðra yfirlýsinga FBI orðinn að flakandi sári .
Eftir þetta yrði sú umræða enn hatrammari en fyrr , að í Bandaríkjunum giltu ein lög , ósveigjanleg og refsiglöð , fyrir Jón og Gunnu .
Önnur og miklu mildari fyrir þá sem ættu eitthvað undir sér og fúlgur fjár til að fóðra færustu lögfræðinga og enn önnur og mjög þægileg lög og lagabeiting fyrir Clinton-hjónin og fáeina útvalda .
Ýmsir gengu svo langt að fullyrða að við allar hugsanlegar aðstæður væri framboð frú Clinton nú svo gott sem ónýtt orðið .
Það er að segja við allar hugsanlegar aðstæður nema einar .
Sem sagt þær að væri framboð hennar ónýtt orðið þá stefndi í það eitt að Donald Trump yrði næsti forseti Bandaríkjanna .
Sú ástæða ein kynni á hinn bóginn að " trompa " allar neikvæðu ástæðurnar og tryggja Hillary Clinton pólitískt framhaldslíf .
Það skyldi þó ekki vera að Trump sé hennar eina von .
