Hljómsveitin Kaleo er komin heim frá Bandaríkjunum til að slappa smá af eftir mikla tónleikatörn .
Strákarnir gáfu sér þó tíma til að taka upp nýtt tónlistarmyndband , spila á Græna hattinum og svo halda þeir tónleika í Gamla bíói í kvöld , laugardaginn 9. júlí , kl. 20 .
Hildur Loftsdóttir hildurl@mbl.is Kaleo gaf út diskinn A / B nú fyrr í sumar sem er þeirra fyrsti diskur á erlendum markaði .
A / B fór beint í 15. sæti Billboardlistans , en hann inniheldur lög eins og Way Down We Go og No Good , sem hafa náð hvað mestum vinsældum þar ytra , en á diskinum má svo auðvitað líka finna Vor í Vaglaskógi .
Útgáfunni var fylgt eftir með ströngu tónleikaferðalagi þar sem ótal útvarpsstöðvar voru heimsóttar og oft spilað á hátt í þúsund manna tónleikastöðum .
Fyrsta viðkoma strákanna á Íslandi var svo Græni hatturinn á Akureyri .
" Það var æðislegt að spila þar .
Græni hefur alltaf verið í miklu uppáhaldi hjá okkur og við vildum endilega ná að spila þar .
Það var mjög gaman að koma aftur , enda áreiðanlega tvö ár síðan við spiluðum þar síðast , " segir Jökull Júlíusson , söngvari og gítaleikari , en í hljómsveitinni með honum eru Rubin Pollock gítarleikari , Daníel Ægir Kristjánsson bassaleikari og Davíð Antonsson Cirvello á trommum .
Stærra í sniðum Jökull segir að það sé ekkert svo mikill munur á íslenskum og útlenskum tónleikagestum .
" Skiljanlega var munurinn fyrst sá að Íslendingarnir þekktu lögin , en núna erum við farnir að sjá það líka úti .
Þróunin þar hefur bara verið sú sama og átti sér stað hérna heima þegar við byrjuðum fyrst , " útskýrir Jökull sem viðurkennir samt hlæjandi að meira sé beðið um Vor í Vaglaskógi hér , þótt það sé samt líka farið að verða ansi vinsælt hjá tónleikagestum úti .
Seinustu daga hafa strákarnir verið á fullu að undirbúa tónleikana í Gamla bíói .
" Við ætlum að fá til liðs við okkur nokkra góða hljóðfæraleikara .
Auka ásláttarhljóðfæraleikara ásamt píanóleikara , svo þetta verði stærra í sniðum .
Við höfum gert það í þessi tvö skipti sem við höfum spilað í Gamla bíói .
" Jökull lofar góðum tónleikum með ekki bara lögum af nýja diskinum og heldur líka óútgefnum lögum og eldra efni .
Landið , fjölskyldan og vinir " Það er alltaf gott að koma heim og við verðum allir að fá tíma út af fyrir okkur og vera með fjölskyldunni .
Það er svo rosalegt álag og mikil keyrsla úti að maður verður að skipuleggja frí .
Við fórum samt að skjóta myndband við Fjallsárlón , sem er jökullón við suðurjaðar Vatnajökuls .
Eftir það tók ég alveg vikufrí og veðrið var frábært allan tímann .
Skemmtilegast og best við að koma heim er að nýta tækifærið og fara út á land með vinum og fjölskyldu og nærast á því , " segir Jökull og er ekki frá því að eitt nýtt lag eða tvö hafi orðið til við það .
" Það er orðið miklu betra flæði þegar maður kemur hingað heim nú orðið .
" Túrað fram að jólum Strákarnir eru ekki búnir að ákveða alveg hvaða lag af nýja diskinum þeir voru að skjóta myndbandið fyrir .
Þeir þurfi að klippa það til og sjá hvernig það kemur út .
En eins og aðdáendur þeirra vita eru mörg myndbanda þeirra tekin upp hér á landi .
" Það er alveg á dagskránni að skjóta fleiri myndbönd en við erum einfaldlega of þétt bókaðir til að hafa tíma til þess , " segir Jökull .
" Viðbrögðin við plötunni úti hafa verið vonum framar og því fylgir auðvitað mikið álag .
" Hljómsveitin heldur aftur út í næstu viku og á leiðinni til Bandaríkjanna leika þeir á tónleikum í London og síðan bíður þeirra langt og strangt tónleikaferðalag um ótal ríki Bandaríkjanna og Kanada , og er nú þegar uppselt á marga tónleikana .
" Eftir það þurfum við svo að svara eftirspurn frá Evrópumarkaði og fara í langan túr um England , Skotland , Írland , Þýskaland , Frakkland og Holland .
" Síðan vonast þeir til að komast í jólafrí .
Jökull segist ekki kvíða álaginu sem framundan er .
" Nei , þetta er bara eins og það er .
Ef maður passar sig bara að vera í standi og vel undirbúinn þá blessast það allt saman .
" Þeir sem vilja heyra í þeirri íslensku hljómsveit sem er að gera það hvað allra best núna ættu að drífa sig á tónleikana með Kaleo í kvöld , því þeir geta engu lofað um jólatónleika eða yfir höfuð hvenær þeir spila næst á landinu .
" Við reynum að spila heima alla vega einu sinni ári , þannig að vonandi náum við því næsta sumar , " segir Jökull að lokum og snýr sér aftur að reddingum fyrir tónleikana í kvöld .
