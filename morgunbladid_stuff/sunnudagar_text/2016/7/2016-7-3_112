Að vera ferðalangur í Grafarvogi er eins og að vera staddur í skemmtigarði þar sem helst þarf að velja sér ákveðin svæði í garðinum til að einbeita sér að , svo stórt og fjölbreytt er þetta fjölmennasta hverfi Reykjavíkur .
Í þessu ferðalagi er hægt að ganga um Hamra , Foldir , Hús , Rima , Borgir , Víkur , Engi , Staði , Höfða og fara í Spöngina .
Heimsækja Geirsnefið , Gufu- og Geldinganes .
Að ógleymdu Bryggjuhverfinu .
Gagn og gaman : Fjölskyldufólk ætti ekki að vera lengi að selja börnum ferðalag í póstnúmerið 112 .
Í Egilshöll er hægt að fara í keilu , á skauta og í bíó .
Eða í lasertag , litbolta og minigolf í Skemmtigarðinum í Gufunesi .
Golfarar sem vilja meiri alvöru geta tekið 9 eða 18 holur við Korpúlfsstaði .
Það er þó hægt að gera meira en að spila golf í nágrenni Korpúlfsstaða en á Korpúlfsstöðum er listagallerí og um Korpúlfsstaðalandið rennur líka laxveiðiáin Úlfarsá eða Korpa .
Náttúra Grafarvogs er einnig stórkostleg .
Leirur í Grafarvogi eru einn mikilvægasti staður farfugla á höfuðborgarsvæðinu og ferðalag í 112 gæti þess vegna snúist um að vera heilan dag í fuglaskoðun .
Ótrúlega flottar risahvannir er að finna í Grafarvogi sem finnast ekki svo auðveldlega í öðrum borgarhlutum .
Hallsteinsgarður í landi Gufuness , austan við gömlu Áburðarverksmiðjuna er svo skemmtilegur höggmyndagarður með listaverkum eftir Hallstein Sigurðsson .
Bitinn : Í Grafarvogi eru víða bakarí og verslanir til að staldra við og kaupa sér eitthvað ætilegt og þá til dæmis í verslunarkjörnunum í Spönginni og við Hverafold .
Ef fólk vill setjast niður og eiga huggulega stund má sérstaklega mæla með taílenska veitingastaðnum Krua Mai í Spönginni .
