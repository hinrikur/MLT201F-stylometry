Þeir eiga fátt sameiginlegt bugaði maðurinn sem dæmdur var í sex ára fangelsi í Pretoríu í vikunni fyrir að verða unnustu sinni að bana og tápmikli drengurinn sem sat fyrir svörum og leiddi mig um húsakynni stoðtækjagerðarinnar Össurar sumarið 2007 .
Viðtalið sem birtist í Morgunblaðinu daginn eftir hófst á þessum orðum : " Ferðin gegnum húsakynni Össurar hf. sækist okkur hægt en Oscar Pistorius nemur staðar og heilsar öðrum hverjum manni með virktum og faðmar suma að sér .
Ég hef orð á því að hann þekki greinilega flesta starfsmenn fyrirtækisins .
" Já , " segir hann brosandi .
" Fólkið hérna hefur reynst mér afskaplega vel .
Össur hefur stutt við bakið á mér síðan fyrir Ólympíuleika fatlaðra í Aþenu 2004 og fyrirtækið á stóran þátt í velgengni minni .
" Það geislar af þessum unga manni og hann er bersýnilega vel liðinn hjá Össuri enda þótt þetta sé aðeins önnur heimsókn hans til landsins .
" Þarna var Pistorius á hraðri uppleið ; átti eftir að vinna sín fræknustu afrek á hlaupabrautinni – og hafði ekki kynnst Reevu Steenkamp .
Mér brá , eins og örugglega öllum öðrum , þegar fregnir bárust af atburðum á heimili Pistorius í febrúar 2013 .
Hvernig gat þessi lífsglaði piltur verið fær um slíkt voðaverk ? Eins og við þekkjum hefur hann frá upphafi haldið því fram að hann hafi talið sig vera að skjóta innbrotsþjóf en því virðast fáir trúa .
Alla vega ekki dómstóllinn .
Sitt sýnist hverjum um dóminn , sumum þykir hann of vægur , öðrum mátulegur .
Það gildi svo sem einu hvort Pistorius verði látinn dúsa innan eða utan veggja fangelsa ; líf hans sé hvort sem er í rúst .
Það á vitaskuld við um fleiri .
Ég sá vitnisburð föður Reevu Steenkamp í beinni útsendingu í sjónvarpi , meðan ég var staddur í Bretlandi .
Missir hans og fjölskyldunnar er algjör og erfitt að komast ekki við meðan hann hermdi af dóttur sinni og sorginni sem fráfall hennar hefur valdið .
Vinir Pistorius , meðal annars hér á landi , hafa verið duglegir að benda á betri hliðar hans og enginn vafi leikur á því að hann hefur látið margt gott af sér leiða og verið öðrum fyrirmynd ; ekki síst fötluðum íþróttamönnum .
Pistorius hefur raunar aldrei litið á fótaleysið sem tálma .
Í samtali okkar sagði hann : " Það er mikilvægt að einblína á styrkleika sína og láta veikleikana liggja milli hluta .
Ég gæti alveg látið fótaleysið fara í taugarnar á mér en kýs að gera það ekki , einbeiti mér frekar að hæfileikunum .
Ef maður er stöðugt að vorkenna sér kemst maður hvorki lönd né strönd í þessu lífi .
Ég get líka gert allt sem mig langar að gera , ég get hlaupið , stokkið , synt og hvaðeina .
Kannski verð ég aldrei ballettdansari en það verður bara að hafa það .
" Undir lok samtalsins horfðum við til framtíðar og Pistorius lýsti áhuga sínum á því að reka veitingahús eða djassbar þegar hann hætti að keppa .
Annars var hann opinn fyrir öllu .
" Sjáum bara hvert vindurinn feykir mér .
" 