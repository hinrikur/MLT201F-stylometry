Byrjar nefið að stíflast með vorinu , verða augun rauð og kemur erting í hálsinn ? Þarftu að hafa snýtupappírinn innan seilingar allan daginn og vaknar á morgnana hálf-kafnaður og illa sofinn ? Það er ekkert grín að vera með frjókornaofnæmi en að sögn Björns Rúnars Lúðvíkssonar hafa orðið merkilegar framfarir í meðferðum fyrir ofnæmissjúklinga .
Nefrennslið og ertingin þurfa alls ekki að vera óhjákvæmilegur fylgifiskur sumarsins .
Björn er yfirlæknir á ónæmisfræðideild Landspítalans og prófessor við læknadeild HÍ .
Hann segir mælingar benda til þess að bæði á Íslandi og erlendis fari þeim fjölgandi sem glíma við frjókornaofnæmi og geti hlutfallið farið upp undir 30% fyrir suma aldurshópa .
" Hérlendis er hlýnandi veðurfar ein ástæðan fyrir aukinni tíðni frjókornaofnæmis .
Hlýrra veður þýðir aukinn gróður sem svo eykur frjókornamagnið í loftinu .
" Hann segir rannsóknir líka benda til þess að mikið hreinlæti geti aukið líkurnar á að fólk þrói með sér ofnæmi .
Einnig eru kenningar um að bakteríuflóran í meltingarkerfinu geti haft áhrif á hverjir þróa með sér ofnæmi .
" Þá koma erfðaþættir einnig við sögu .
Ef báðir foreldrar eru með frjókornaofnæmi eru 50% líkur á að barnið fái einnig ofnæmi .
Ef báðir foreldrar eru með ofnæmi fyrir birki eru líkurnar 70% á að afkvæmi þeirra fái birkiofnæmi líka .
" Ónæmiskerfi líkamans á að hundsa saklaust áreiti úr umhverfinu .
Líkaminn lærir í flestum tilvikum að gera greinarmun á hættulegum og skaðlausum ögnum úr umhverfinu .
Í tilviki þeirra sem eru með frjókornaofnæmi hefur ónæmiskerfið ruglast og verða prótín í frjókornunum til þess að líkaminn framleiðir svokölluð IgE mótefni sem síðan ræsa alls konar viðbrögð í líkamanum , s.s. í húð og slímhúð og veldur þeim einkennum sem lesendur þekkja .
" Í alvarlegustu tilvikum geta ofnæmisviðbrögðin hreinlega orðið lífshættuleg , " segir Björn .
Óþægindin sem frjókornaofnæmið veldur rýra lífsgæði fólks og vinnugetu .
Er þannig talið að ofnæmiseinkennin geti haft áhrif á frammistöðu nemenda í prófum , og minnkað afköst fólks í störfum sínum .
Segir Björn að í Bandaríkjunum hafi verið reiknað að þar tapi hagkerfið árlega á bilinu 2-4 milljörðum dala vegna áhrifa frjókornaofnæmis .
" Frjókornaofnæmi getur komið fram á öllum aldri .
Margir kenna einkenna upp úr leikskólaaldri , en það getur byrjað fyrr .
Þá vex tíðnin hægt og rólega upp að táningsaldrinum en nýgengi lækkar efti það og helst nokkuð stöðug til 55 ára aldurs .
Ég hef þó t.d. greint ný frjókornaofnæmistilvik í fólki sem er yfir sjötugu .
" Góðu fréttirnar fyrir ofnæmissjúklinga , og slæmu fréttirnar fyrir framleiðendur snýtupappírs , er að ofnæmislækningar hafa tekið miklum framförum á undanförnum árum og áratugum .
Segir Björn t.d. að í vaxandi mæli sé hægt að beita aðferðum sameindalíffræðinnar til að greina af mikilli nákvæmni hvaða jurtategundir valda fólki ofnæmi og þróa hnitmiðaðri og árangursríkari meðferðir .
" Hornsteinninn í ofnæmismeðferð er að þekkja sem best hvað veldur ofnæminu , hvort það er t.d. planta , mygla , dýr eða eitthvað annað , svo að megi forðast ofnæmisvaldinn og draga úr einkennunum , " útskýrir Björn " Mestu framfarirnar hafa orðið á sviði afnæmingar , bæði fyrir fólk með frjókornaofnæmi og eins þá sem þjást af fæðuofnæmi .
Annars vegar er í boði sprautumeðferð , sem er orðin hraðvirkari en áður .
Er þá ofnæmisvökum sprautað undir húð eða í eitla í nára með ákveðnu millibili .
Má reikna með að fyrrnefnda meðferðin taki um þrjú ár og fá flestir ýmist fullan bata eða mun vægari ofnæmiseinkenni en áður .
Hins vegar er í boði töflumeðferð t.d. fyrir þá sem eru með grasofnæmi .
Tekur fólk þá þessar töflur á hverjum degi og afnæmist smám saman gegn grasinu .
" Andhistamínlyf reynast mörgum vel , og tempra viðbrögð ónæmiskerfisins .
" En í dag er komin ný kynslóð lyfja sem má jafnvel sum kaupa án lyfseðils .
Þetta eru lyf sem valda síður syfju og sleni og hafa lengri helmingunartíma .
" Sterkustu lyfin eru innúða-steralyf sem hægt er að fá ef önnur lyf duga ekki .
" Þau eru undirstaðan í ofnæmismeðferð fólks sem er með einkenni meira eða minna allt sumarið , " segir Björn og minnir á að vinsæl nefúðalyf á borð við Otrivin á ekki að nota að staðaldri .
" Otrivin ætti bara að nota í tvo eða þrjá daga í senn , endrum og eins .
Langtímanotkun getur valdið bólgum og einkennum sem eru svipuð ofnæmiseinkennunum .
" Agnir sem loða við hár og húð Ofnæmislyfin geta í dag gert mikið gagn en fólk með frjókornaofnæmi þarf samt að reyna að forðast ofnæmisvaldana .
Segir Björn gott að fylgjast með frjókornamælingum og geti t.d. borgað sig fyrir suma að halda sig sem mest innandyra á þurrum og vindasömum dögum , eða reyna að vera sem minnst úti á morgnana og við sólarlag þegar frjókornamagnið vill vera hærra en á öðrum tímum dagsins .
Getur hjálpað að vera með sólgleraugu utandyra til að halda frjókornunum frá augunum .
" Það er líka gott eftir daginn að fara í sturtu og hreinsa húð og hár vel , þvo fötin og jafnvel skipta um rúmföt .
Frjókornin loða við líkamann og getur verið slæmt að fara að sofa allur þakinn í örsmáum frjókornum sem svo valda einkennum yfir nóttina .
Sofa ætti með lokaðan glugga og muna að skipta um frjókornasíu í loftræstikerfi bílsins .
" Þá borgar sig að gæta þess að taka ofnæmislyfin ekki of seint , og byrgja brunninn áður en frjókornatölurnar ná hámarki .
" Sumir hætta að taka lyfin sín þegar þeir verða góðir , en fá þá einkennin aftur og eiga þá erfiðara með að ná jafngóðum árangri með lyfjunum .
" Skiptir líka miklu máli að halda ofnæminu í skefjum því langvarandi ofnæmisveikindi geta aukið á vandann og t.d. leitt til þess að fólk þróar með sér nýtt ofnæmi , bæði gegn ögnum í lofti og vissum fæðutegundum .
" Getur t.d. komið fram það sem kallað er " oral allergy syndrome " og kennir sjúklingurinn þá ofnæmiseinkenna þegar hann borðar tiltekna ávexti og grænmeti s.s. kíví og banana , þannig að tunga og varir bólgna upp .
" Innlent Ásgeir Ingvarsson ai@mbl.is Svo komst ég allt í einu að því að ég var með ofnæmi fyrir kavíar .
Þetta var hin fullkomna myndlíking fyrir líf mitt .
Á meðan ég hafði bara efni á að kaupa lélegan kavíar gat ég borðað nægju mína af honum .
Larry David 