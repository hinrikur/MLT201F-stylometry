Margir Íslendingar njóta þess að baða sig í sólinni um þetta leyti árs og fáir eru að tjá sig á samskiptasíðum veraldarvefsins .
Það eru þó alltaf nokkrar hugrakkar sálir sem taka upp pennann og setja niður nokkrar hugleiðingar þó sólin sé hátt á lofti .
Halldór Brynjar Halldórsson hæstaréttarlögmaður lét nokkur falleg orð falla eftir hræðilega hryðjuverkaárás í Nice í Frakklandi og minnti á þann kærleika sem býr í okkur flestum .
" Í júnímánuði sýndi Frakkland öll þau einkenni sem gera heiminn að þeim stórkostlega stað sem hann er .
Stórir hópar manna frá flestöllum Evrópulöndum komu saman og skemmtu sér saman .
Stuðningsmenn frá ólíkum þjóðum skemmtu sér saman , klöppuðu hver fyrir öðrum , sungu saman o.s.frv. , með örfáum undantekningum .
Nú í júlímánuði berast fregnir frá sama landi um ólýsanlega skelfilega hluti .
Við vitum að ástandið í júnímánuði lýsir hugarheimi og manngæsku sennilega vel yfir 99% mannkyns , mun fremur en atburðir gærdagsins .
Um það megum við aldrei efast .
Með þá vitneskju í brjósti eru mannkyninu allar leiðir færar .
Um leið og við förum að efast um það , töpum við öll .
" Annar lögmaður en líka þingmaður , Sigríður Ásthildur Andersen , vakti athygli á nýrri heimasíðu Hæstaréttar en sú gamla var sett saman einhvern tíma á síðustu öld .
" Undur og stórmerki .
www.haestirettur.is hefur verið uppfærður og nú kemst ég inn á síðuna jafnvel í fyrstu tilraun .
Til hamingju Hæstiréttur ! " Ísak Rúnarsson , fyrverandi formaður Stúdentaráðs , gerði létt grín að sjálfum sér og bróður sínum Þorra Geir Rúnarssyni , miðjumanni Stjörnunnar í Pepsi-deild karla í fótbolta , en Þorri Geir er á förum frá Stjörnunni þar sem hann stefnir á nám í Bandaríkjunum við hinn virta Virginiu-háskóla og mun að sjálfsögðu spila knattspyrnu fyrir skólann .
" Eftir að ég fór af landi brott í júní hefur Þorra greinilega líkað svo vel að vera laus við mig að hann hefur ákveðið að fara bara sjálfur næstu fjögur árin , áður en ég kem heim aftur í ágúst .
Til hamingju með þetta Þorri , ekki nóg með að þetta sé einn besti fótboltaskólinn heldur er þetta líka einn besti skólinn akademískt ! " 