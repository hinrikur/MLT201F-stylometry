Ein þekktasta íþróttamynd sögunnar er frá verðlaunaafhendingu á Ólympíuleikunum í Mexíkó 1968 .
Tommie Smith og John Carlos sýndu táknrænan stuðning við mannréttindi .
Ástralinn Peter Norman var með í ráðum og bar merki mannréttindahreyfingar sem Smith og Carlos stóðu að í barmi .
Norman fékk aldrei aftur að hlaupa fyrir þjóð sína en Ástralíumet hans í 200 metra hlaupi sem hann setti þennan dag stendur enn .
Bandaríkjamennirnir Tommie Smith og John Carlos hlutu gull og brons í 200 metra hlaupi á sumarleikunum í Mexíkóborg það sögufræga ár 1968 .
Meðan þjóðsöngur Bandaríkjanna var leikinn settu þeir hnefa á loft og lutu höfði .
Í barmi báru þeir merki hreyfingar sem kallaði sig Olympic Project for Human Rights ( OPHR ) og þeir voru meðal hvatamanna að .
Gjörningurinn var táknrænn og með honum vildu þeir sýna samstöðu með réttindabaráttu blökkumanna og mannréttindabaráttu um heim allan .
Fyrir utan San Jose-ríkisháskólann í Bandaríkjunum stendur minnisvarði í fullri stærð sem er af þeim Smith og Carlos á pallinum fræga með hnefa á lofti .
En silfurpallurinn er einfaldlega tómur á þessum minnisvarða enda var saga þriðja mannsins á myndinni ekki mörgum kunn fyrr en fyrir nokkrum árum .
Sá sem hljóp sig upp í annað sætið með stórkostlegum endaspretti hét Peter Norman og var Ástrali .
Saga hans hafði legið í láginni og nafn hans var gleymt , eiginlega alveg þar til frændi hans og landi Matt Norman gerði um hann heimildarmyndina Salute árið 2008 .
Í fyrra tók svo ítalski rithöfundurinn Riccardo Gazzaniga sögu Normans upp í grein í tímaritið Griot sem hefur farið víða .
Peter Norman má segja að hafi verið fljótasti Ástrali fyrr og síðar því ástralska metið í 200 metra hlaupi sem hann setti á leikunum í Mexíkó 1968 stendur enn og er elsta met í sögu frjálsíþrótta þar í landi .
Íþróttir á umbrotatímum Ólympíuleikarnir í Mexíkóborg í október árið 1968 voru haldnir á miklum umbrotatímum .
Stúdentauppreisn í landinu var barin niður með ofbeldi af stjórnvöldum nokkrum dögum fyrir leikana .
Í Bandaríkjunum ríkti sorg og reiði en fyrr þetta ár höfðu bæði Martin Luther King og Bobby Kennedy verið ráðnir af dögum .
Tommie Smith og John Carlos höfðu látið til sín taka í mannréttindamálum fyrir leikana .
Það var engin tilviljun að þeir skyldu nýta tækifærið þegar þeir komust báðir á pall í 200 metra hlaupi til að sýna stuðning sinn við baráttu fyrir bættum kjörum blökkumanna um heim allan , og að eigin sögn fyrir mannréttindum almennt , í verki .
Peter Norman hafði sjálfur aldrei botnað í aðskilnaðarstefnu sem ríkt hafði í Ástralíu og vildi leggja sitt af mörkum til að minna á fáránleika þess að aðskilja fólk eftir því hvernig húðin er á litinn .
Þegar hann heyrði af því að Smith og Carlos ætluðu að nýta verðlaunaafhendinguna til að minna á mannréttindi spurði hann einfaldlega hvar hann gæti fengið barmmerki OPHR líkt og Smith og Carlos voru með .
Þótt þessi ljósmynd af þeim þremur á pallinum sé löngu orðin sögufræg heimild um baráttuna gegn aðskilnaði þá fengu þremenningarnir allt annað en þakkir fyrir athæfið .
Smith og Carlos var gert að yfirgefa Ólympíuþorpið og Norman fékk aldrei að keppa aftur á Ólympíuleikum .
Peter Norman náði 13 sinnum að hlaupa undir lágmarki fyrir 200 metra hlaup fyrir Ólympíuleikana 1972 og fimm sinnum hljóp hann undir lágmarkinu fyrir 100 metra hlaupið .
Það dugði ekki til því ástralska Ólympíunefndin og yfirvöld þar í landi komu í veg fyrir að hann fengi að fara , vildu ekki að hann keppti fyrir þjóð sína eftir atvikið 1968 .
Honum var refsað fyrir þátttöku sína í þessari sögufrægu verðlaunaafhendingu .
Ástralir héldu lengi í kergju sína gagnvart Norman því þegar Ólympíuleikarnir voru haldnir í Sydney í Ástralíu árið 2000 var honum ekki boðið að vera viðstaddur leikana líkt og öðrum fyrrverandi ólympíuförum .
Reyndar fékk hann mörg tækifæri til að vinna sér sess innan íþróttahreyfingar þar í landi , en aðeins gegn því að hann fordæmdi afhæfi félaga sinna Smith og Carlos .
Það samþykkti Norman aldrei .
Peter Norman lést árið 2006 en það var ekki fyrr en árið 2012 sem ástralska þingið baðst formlega afsökunar á framkomu sinni gagnvart Norman og ákvað að kafli hans í ástralskri íþróttasögu skyldi skrifaður upp á nýtt í takt við afrek hans .
Þáttur hans í baráttu fyrir mannréttindum skyldi viðurkenndur .
Norman var sjálfur alla tíð stoltur af þátttöku sinni á Ólympíuleikunum 1968 .
Líf þremenninganna allra breyttist eftir þessa sögufrægu leika í Mexíkóborg en vináttan sem myndaðist á verðlaunapallinum hélst ævina á enda .
Þegar Norman var borinn til grafar 38 árum síðar voru það Tommie Smith og John Carlos sem fóru fremstir kistubera .
