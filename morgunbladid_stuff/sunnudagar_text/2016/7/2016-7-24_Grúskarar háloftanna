Bræðralag áhugamanna um flugvélasmíðar er fámennt en góðmennt á Íslandi , en hópurinn Crossing the Atlantic er vinahópur fólks sem smíðar sínar eigin flugvélar í frístundum og flýgur þeim milli landa .
Nú síðast var flogið til Frakklands og víðar á fimm vélum hópsins .
Matthías Tryggvi Haraldsson mth@mbl.is Samfélag fólks sem smíðar flugvélar á Íslandi stendur þétt saman um sitt áhugamál og hikar ekki við að leita hjálpar hjá náunganum í næsta skýli .
Fámennur en góðmennur hópur stundar þessa merkilegu iðju , ef marka má lýsingar Sigurðar Ásgeirssonar , þyrluflugstjóra og flugvélasmiðs sem um þessar mundir er að smíða sér flugvél frá grunni , en hann tilheyrir hópi áhugafólks um flugvélar sem kallar sig Crossing the Atlantic .
Félagsskapurinn hefur nokkrum sinnum flogið út fyrir landsteinana á heimasmíðuðum flugvélum , nú síðast til Frakklands .
Blaðamaður hafði staðið í þeirri trú að heilt teymi sérfræðinga þyrfti til að setja saman flugvél með góðu móti .
Aðspurður um sitt teymi segir Sigurður : " Þetta er eiginlega bara okkar vinahópur sem fer í þetta .
Það hefur alltaf verið della hjá okkur að smíða vélar og fljúga þeim .
" Félagsskapurinn náði þeim merka áfanga fyrst árið 2009 að fljúga íslenskri flugvél út fyrir landsteinana , en það var að sögn Sigurðar í fyrsta skipti sem flugvél framleidd á Íslandi flýgur héðan af landi brott .
" Við Guðjón , vinur minn , smíðuðum vélina og fórum alla leið suður til Sardiníu , " segir Sigurður , en til hafði staðið að fljúga vélinni til Túnis en ófyrirséðir erfiðleikar ollu því að þeir létu Sardiníu duga .
Fyrstu tvíþekjurnar yfir Atlantshafinu Hópurinn Crossing the Atlantic flaug til Færeyja , Bretlands og Frakklands í hópflugi í fyrra á fimm heimasmíðuðum vélum .
" Við í þessum hópi erum alltaf að gera eitthvað saman .
Við eigum alls fimm heimasmíðaðar vélar og erum að smíða fjórar nýjar , " segir Sigurður .
" Við ákváðum að það væri gaman að fara í ferð á mörgum vélum og létum af því verða í fyrra .
" Ferðin var staksteinn í sögu flugsamgangna að því leyti að flogið var á tveimur íslenskum tvíþekjum yfir Atlantshafið .
" Það var margt merkilegt við þessa ferð .
Það hefur til að mynda aldrei verið flogið á tvíþekju yfir Atlantshafið , aldrei nokkurn tímann , og við fórum á tveimur , " segir Sigurður og bætir við að hönnun tvíþekjunnar sé meira en sjötíu ára gömul .
Á hinn bóginn hefur ferðin verið hin mesta svaðilför í augum erlendra áhugamanna um flugvélasmíðar sem brugðust við á Facebook .
" Menn spurðu okkur undrandi hvern þremilinn við værum að gera .
Ég held að það hefði ekki öllum dottið í hug að fljúga svona vélum yfir Atlantshafinu .
" Þá mælir Sigurður með því að hver sem hyggist gera slíkt hið sama undirbúi ferðina vel , en ýmsan undirbúning og þjálfun þurfti til að hópurinn gat lagt af stað .
Nefnir hann í því samhengi björgun á sjó og fleira í þeim dúr .
Engin hrákasmíð Allur gangur er á því hversu langan tíma tekur að setja saman sína eigin flugvél , en Sigurður segir byrjendur jafnt sem lengra komna geta smíðað flugvélar við sitt hæfi .
Fyrir byrjendur mælir hann með því að kaupa fyrirfram ákveðið " kit " eða pakka með öllu sem til þarf , en mikill markaður er fyrir slíku erlendis .
Með slíkum pakka megi koma sinni eigin vél í loftið á einum vetri .
" Þá er þetta að hluta til eins og flókin IKEA-innrétting .
Ég er aftur á móti að smíða vél frá grunni um þessar mundir og er nánast að kaupa mér spýturnar sem til þarf í Byko dag frá degi .
" Sigurður segir enga sérstaka menntun þurfa til að púsla saman sinni eigin vél og bendir á að félagið Flugsmíð haldi utan um alla heimasmíði á Íslandi og veiti mönnum ráðgjöf við smíðarnar eftir óskum .
" Menn gera það mikið .
Það er mjög gott að fá þeirra álit sem oftast þegar maður er að vinna í vél .
" Aðspurður um gæði vélanna segir Sigurður : " Menn eru náttúrlega að smíða þetta fyrir sjálfa sig þannig þetta verður oft mjög flott og vönduð smíði – yfirleitt mikið betra en það sem er framleitt í verksmiðju .
Það er enginn að hrækja þessu saman .
" Þó séu flestir sem leggjast í flugvélasmíðar með reynslu af einhvers konar smíðum eða álíka " grúski " , segir Sigurður .
" Þetta eru allt grúskarar sem eru búnir að vera að smíða eitthvað annað .
Ég sé ekki fyrir mér að þú kaupir þér pakka til að smíða flugvél ef þú hefur aldrei neglt mynd upp á vegg .
Það er aftur á móti ekkert sem bannar það .
" Sigurður fer eins og áður sagði fögrum orðum um þann félagsskap sem hefur áhuga á flugvélasmíðum .
" Menn hika ekki við að hringja hver í annan ef þeir þurfa hjálp eða verkfæri eða hvað sem er .
Þetta er eins konar bræðralag flugvélasmiða .
Það er fullt af fólki í þessu grúski , kannski ekki mjög margir en samt sem áður talsverður hópur , og auðvitað eru allir alltaf til í að miðla af sinni visku til annarra .
" 