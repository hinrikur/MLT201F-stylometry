Þegar tískuspekúlantar pældu í sumartískunni var gert ráð fyrir að bomber-jakkar , leðurjakkar með biker-sniði og hvítar gallabuxur yrðu hittarar sumarsins .
Bomber-jakkar kölluðust reyndar hyskisjakkar þegar ég var að alast upp í Árbæ City á tíunda áratugnum .
Þeir allra óþekkustu gengu náttúrlega ekki í öðru , en í þá daga þóttu jakkarnir passa best við rauðan Winston og landabrúsa ( og eflaust einhver sterkari efni ) .
Auk þess fylgdi það jakkanum að nærast helst bara í Skalla í Hraunbæ eða allavega hanga fyrir utan sjoppuna í frístundum .
Þeir sem keðjureyktu ekki og helltu sjaldan í sig notuðu jakkann meira spari .
Eigendur hyskisjakka hlustuðu ekki á neitt annað en þungarokk og söfnuðu hári sem var bara þvegið í neyð .
CK One kom eins og himnasending inn í líf hyskisjakkaeigendanna því þá gátu þeir nánast hætt að þrífa sig – úðuðu bara CK One og málið var dautt .
Hyskisjakkaeigendurnir höfðu þó prinsipp .
Þeir hefðu aldrei látið sjá sig dauða í blárri íþróttapeysu .
Það gerði sér enginn grein fyrir því að blá stuttermapeysa úr 100% gerviefni og prentuðum íslenskum fána myndi slá bomber-jakkana út .
Miðað við viðbrögðin sem treyjan fékk þegar hún var fyrst kynnt var hún ekki líkleg til vinsælda en svo gerðist kraftaverkið .
Þegar svölustu menn landsins sjást ekki í öðru en þessari treyju er náttúrlega ekki við öðru að búast .
Bráðum verða allir pabbar og afar landsins líka komnir með ermi , mikið skegg og sítt hár ( og hárband ) .
Það er náttúrlega ekki hægt að horfa á leik nema vera merktur og það í fánalitunum .
Mestu spariguggurnar eru búnar að finna út hvernig hægt er að klæða sig við treyjuna án þess að líta út eins og kjáni .
Rifnar gallabuxur í ljósu gallaefni virðast vera að trenda mest þarna í Frakklandi núna .
Nú , eða rifnar gallastuttbuxur ( fyrir þær sem hafa leggina í það ) .
Hvítar buxur þykja líka töff .
Þetta minnir svolítið á þjóðrembuna sem varð til eftir hrun .
Samstaða okkar í öllum blankheitunum var þjóðfáninn og lopinn – það er vonandi enginn búinn að gleyma því .
Á þeim tíma var eiginlega alveg sama hvaða vara kom á markað eða hvaða nýjung var í boði – alls staðar var þjóðfáninn innan seilingar eða allavega blár , hvítur og rauður litur .
Þjóðfáninn kallaði fram þetta seiga sem í okkur er , við hérna víkingarnir gefumst ekki upp þótt á móti blási og við kunnum svo sannarlega að fagna að víkingasið þegar vel gengur .
Á þeim tíma sameinaðist þjóðin líka í hagsýni og sniðugheitum sem var kærkomin tilbreyting frá góðærisstælum gullætanna .
Munið þið hvernig slátur bragðast ? Þegar þjóð er jafn lítil og við þarf svo lítið til að eitthvað trendi og þetta getur náttúrlega farið í allar áttir .
Nægjusemin hjálpaði okkur eftir hrun og kom okkur aftur á réttan kjöl en ég er svolítið óttaslegin yfir öllum Frakklandsferðunum .
Bjórinn í Frakklandi kostar 2.100 .
Ég veit ekki um neinn sem drekkur bara einn bjór á dag .
Bjarta hliðin er að við virðumst vera hætt að skammast okkar fyrir fjárútlát .
Við erum hætt að læðast meðfram veggjum ef við kaupum eitthvað eða látum eitthvað eftir okkur .
Ef fólk á peninga er bara gott að þeir skili sér aftur út í hagkerfið .
Það hefði bara verið betra að fá þá inn í íslenskt hagkerfi – ekki franskt .
martamaria@mbl.is 