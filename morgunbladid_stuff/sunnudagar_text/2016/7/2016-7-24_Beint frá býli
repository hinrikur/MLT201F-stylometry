Þeir sem elska Miðjarðarhafsfæði ættu ekki að hugsa sig um tvisvar og bóka far til Korsíku strax á morgun .
Í flestum bæjum er að finna matarmarkaði þar sem seldar eru afurðir bænda í nágrenninu .
Þrátt fyrir að sléttlendið sé ekki mikið á Korsíku þá er það vel nýtt bæði undir matvæla- og vínframleiðslu .
Góð vín eru framleidd þar og um að gera að njóta þeirra því mörg þeirra fara ekki í almenna sölu á meginlandinu .
Stóran hluta ársins er hægt að kaupa nýupptekið grænmeti frá bændum á matarmörkuðum og eins ávexti frá vori fram á haust .
Í sláturtíð á haustin bætast pylsur og annað góðgæti af nýslátruðum villisvínum í úrvalið á mörkuðum .
Í borgum eins og Bastia og Ajaccio er hægt að fá ferskan fisk og annað sjávarfang á fiskmörkuðum .
Korsíkubúar framleiða einnig mikið af góðum ostum , svo sem geita- og sauðaost .
