Michel Rocard , fyrrverandi forsætisráðherra Frakklands , lést um liðna helgi , 85 ára að aldri .
Hin síðari ár er hann líklega best þekktur fyrir brennandi áhuga sinn á norðurslóðum og var fólki sem lætur sig þær slóðir varða mikill fengur .
Sannur leiðtogi sem hlustað var á um heim allan .
Texti og myndir : Ragnar Axelsson rax@mbl.is Það er ekki hverjum manni gefið að vera góður leiðtogi .
Góður leiðtogi þarf að hafa skýra sýn á það hvert hann stefnir og hvika ekki frá markmiðum sínum .
Hann þarf að geta unnið með fólki og hrifið það með sér þannig að allir geti notið sín .
Góður leiðtogi þarf einnig að geta tekið mótlæti .
Þannig vinnast stórir sigrar í íþróttum og lífinu sjálfu .
Uppgjöf er ekki til í huga góðs leiðtoga .
Nýjasta dæmið um góðan leiðtoga er fyrirliði landsliðs Íslands í knattspyrnu , Aron Einar Gunnarsson , sem af hógværð og æðruleysi gafst aldrei upp , dreif áfram lið sem heillaði milljónir manna um allan heim á EM .
Það er ekki á hverjum degi sem hjörtu heillar þjóðar slá í takt eins og þegar glæsilegir fulltrúar Íslands börðust allir sem einn til síðustu mínútu við stórveldi Frakka í knattspyrnu .
Það var aðdáunarvert að fylgjast með íslensku leikmönnunum og framkomu þeirra í leikslok .
Eins með íslensku áhorfendunum , í bláu stúkunni .
Liðið sýndi frönsku þjóðinni virðingu og hún kunni greinilega að meta það , meira að segja Frakklandsforseti var lengi í stúku sinni og fylgdist með Íslendingunum taka víkinga-húhhið sitt .
Það voru ófá sms-skeytin frá frönskum vinum sem þökkuðu fyrir leikinn og fannst íslensku leikmennirnir líta út eins og sigurvegarar í leikslok þrátt fyrir tap fyrir franska liðinu .
Frakkar eru og hafa verið stórveldi í íþróttum og átt merka menn á mörgum öðrum sviðum eins og í vísindum og listum .
Einn af þeirra merkustu vísindamönnum er Jean-Babtiste Charcot sem sigldi rannsóknarskipi sínu Pourquoi-Pas ? um norðurslóðir og kannaði áður óþekkt svæði fyrir alla jarðarbúa .
Frakkar voru leiðandi í rannsóknum bæði á norðurslóðum og suðurheimskautinu .
Það má segja að það hafi orðið til frönsk hefð vísindamanna og leiðangra þeirra að rannsaka og kanna áður óþekkt svæði á jörðinni þó Frakkland liggi hvergi að norðurslóðum né suðurskautslandinu .
Pourquoi-Pas ? fórst í óveðri 16. september 1936 við Álftanes á Mýrum með 40 mönnum , þar á meðal Jean-Babtiste sem gerði það sitt síðasta verk að hleypa skipsmávinum úr búrinu sínu svo hann gæti flogið frjáls á ný .
Aðeins einn maður bjargaðist úr skipsskaðanum í óveðrinu þegar skipið strandaði á skerinu Hnokka .
Tveir íslenskir myndhöggvarar , þeir Einar Jónsson og Ríkharður Jónsson , hafa gert listaverk til heiðurs frönsku þjóðinni og þeim sem fórust með Pourquoi-Pas ? Greindur maður með skýra sýn Annar merkur leiðtogi og fyrrverandi forsætisráðherra Fraklands , Michel Rocard , féll frá laugardaginn 2. júlí , 85 ára gamall .
Daginn fyrir leik Íslands og Frakklands í París .
Það liggja mörg verk eftir Michel og í ráðherratíð hans minnkaði atvinnuleysi í Frakklandi og stóð hann fyrir stórfelldum umbótum í velferðarkerfi landsins .
Michel var hin síðari ár sendiherra Frakklands í málefnum heimskautanna og átti það hug hans allan .
Þegar Michel talaði var hlustað ; það var greinilegt að þar fór greindur maður með allt á hreinu og með skýra sýn á það sem skipti máli fyrir alla jarðarbúa .
Það var árið 2010 að síminn hjá mér hringdi snemma morguns á laugardegi , verið var að leggja lokahönd á sýningu frá norðurslóðum í Gerðarsafni og útgáfu bókarinnar Last Days Of The Arctic .
Franska sendiráðið var á hinum endanum með beiðni um að fá að koma á sýninguna áður en hún opnaði þar sem háttsettur maður hafði óskað eftir því að fá að sjá hana en var bókaður í annað á opnunartímanum .
Það var sjálfsagt mál að mæta strax og sýna gestunum sýninguna , því tími þeirra var naumur og þéttbókaður .
Ég hafði ekki hugmynd um hvaða maður það væri sem langaði að sjá sýninguna .
Tignarlegur og hress í fasi með stráksleg sindrandi augu gekk Michel Rocard til mín og heilsaði vingjarnlega .
Með honum voru aðstoðarmenn hans og vinir , þeir Laurent Mayet og Stanislas Pottier .
Það var eitthvað sem gerðist á þessu augnabliki sem ekki er hægt að skýra út , það varð til vinskapur á svipstundu milli okkar allra sem aldrei hefur borið skugga á .
Við gengum um sýninguna og ræddum um norðurslóðir .
Ég veitti því athygli að Michel líkaði það sem hann sá .
" Það er mjög mikilvægt að skrásetja lífið á norðurslóðum í myndum , " sagði hann .
" Það er heimild fyrir framtíðarkynslóðir , þú verður að halda þessu áfram .
Má ég ekki bjóða þér í kvöldmat á morgun ? " spurði hann .
" Mig langar að heyra meira frá ferðum þínum ! " Alltaf langað til tunglsins Ég hef það fyrir reglu að búast aldrei við neinu frá neinum , þá er ekki yfir neinu að svekkja sig .
Það kom fljótlega í ljós hvert stefndi með framhaldið , þegar Michel spurði hvað mig langaði að gera næst .
" Hvað langar þig að mynda ? " Ég svaraði því til að ég myndi halda áfram að mynda norðurslóðir ; það væri svo margt ógert .
" Svo hefur mig alltaf langað til tunglsins ! " " Ég get ekki boðið þér til tunglsins , " svaraði Michel hlæjandi en ég get tekið þig með á Suðurskautslandið og á Norðurpólinn .
Viltu koma með okkur ? Við Laurent og Stanislas erum að fara þangað .
Þú verður að eiga myndir frá Norðurpólnum ! " Fyrst tunglið var ekki í boði var hitt bara í fínu lagi .
Ég samþykkti strax að koma með en gætti mín að láta þá ekki sjá hversu spenntur ég var .
Það var upphafið að vináttu og trausti milli okkar félaganna .
Við Laurent erum eins og bræður og stundum leið mér nálægt Michel eins og ég væri týndur sonur hans .
Það eru ófá ráðin sem þeir hafa gefið mér þegar kemur að málefnum norðurslóða og hvað þarf að vera til á myndum í framtíðinni .
Hjálp þeirra og aðstoð er ómetanleg .
Það er mikilvægt að geta myndað líf fólks og dýra á norðurslóðum þar sem lífsbaráttan er oft erfið og öðruvísi en flestir gera sér í hugarlund .
Að mynda norðurslóðir er eitthvað það dýrasta í heimildarljósmyndun sem hægt er að taka sér fyrir hendur en Frakkarnir eru þeir einu sem hafa sýnt í verki að þeir kunna að meta ljósmyndina og gert mér kleift að mynda á erfiðum svæðum norðurslóða .
Verða ekki til af sjálfu sér " Myndir frá norðurslóðum verða ekki til af sjálfu sér , " sagði Michel .
" Þú mátt alls ekki hætta því , þó á móti blási .
" Í síðustu ferð Michels til Íslands á Arctic Circle-ráðstefnuna í Hörpu á síðasta ári , þar sem hann var í fylgdarliði Frakklandsforseta sem hélt ræðu á ráðstefnunni , hringdu þeir félagar Michel og Laurent um kvöldið til að hittast í tíu mínútur úti á flugvelli .
Bara rétt til að segja halló áður en flogið var á braut með Frakklandsforseta .
Laurent hefur reynst Michel vel og var hans nánasti vinur og samstarfsmaður .
Traustari samstarfsmann er vart hægt að hugsa sér og málefnum norðurslóða er vel borgið hjá Laurent í framtíðinni fyrir hönd Frakklands .
Fyrir nokkrum dögum kláruðu þeir saman skýrslu og stórar áætlanir með hugmyndum um norðurslóðir .
Fallinn er frá merkur maður og ljúfmenni sem hlustað var á þegar hann talaði .
Hann hafði útgeislun leiðtogans og vissi hvert hann ætlaði og hvert skref var þaulhugsað .
Hann hreif með sér alla sem umgengust hann – sama hvar þeir stóðu í pólitík .
Hann hafði sterka sýn á framtíð norðurslóða og barðist fyrir hugmyndum sínum .
Við Laurent hlógum að því að meira að segja mörgæsirnar lögðu lykkju á leið sína til að spjalla við og hlusta á Michel þar sem hann stóð stundum dágóða stund í hörkusamræðum á Suðurskautslandinu .
Minning hans og markmið munu lifa og hljóma um norðurslóðir um ókomin ár .
