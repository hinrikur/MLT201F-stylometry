Hvað eru pokémonar ? Pokémonar eru ímyndaðar teikniverur sem hegða sér ekki ósvipað dýrum – það eru til dæmis til pokémonar sem minna á mýs , nashyrninga og fugla – og þeir sem spila pokémon reyna að ná þessum verum og þjálfa þær .
Hvernig virkar Pokémon Go , þessi nýi leikur sem er svona gífurlega vinsæll ? Hann er símaleikur sem nýtir sér staðsetningarbúnað og myndavél í síma notanda og býr þannig til pokémona úti um allt í kringum mann .
Notandinn getur labbað um og séð pokémona á korti og í gegnum myndavél á símanum sínum , sem birtir þá eins og þeir séu raunverulega hjá manni .
Hvernig er þetta ólíkt öðrum tölvuleikjum ? Ég held að það sem hitti í mark með þessum leik sé í fyrsta lagi hversu vinsælt fyrirbæri pokémon var á sínum tíma .
Fólk er að rifja það upp .
En það sem er kannski skemmtilegast er að leikurinn fær fólk til að labba og hreyfa sig .
Fólk nær ekki árangri í leiknum með því að sitja í sófanum heima .
Hvert labbar maður í leiknum ? Leikurinn tengir við kennileiti allt í kringum mann .
Það er mjög gaman að fara og skoða í kringum sig hluti sem maður tekur annars ekki eftir .
Til dæmis er verið að byggja hof ásatrúarmanna í Nauthólsvík , sem ég hefði ekki vitað nema út af Pokémon Go .
Nauthólsvíkin og það svæði er mjög fínn staður til að veiða pokémona .
Er bara hægt að veiða pokémona á ákveðnum stöðum ? Nei , í raun er það hægt hvar sem er .
Ákveðnir pokémonar eiga hinsvegar til að birtast á svipuðum slóðum eða svæðum .
Ég náði til dæmis mjög sjaldgæfum pokémon í Kópavogi sem heitir Porygon á sama stað og annar leikmaður sem fann hann nokkrum dögum áður .
Kennileitin eru síðan einskonar samkomustaðir pokémon-spilara sem er mikilvægt að heimsækja í leiknum .
