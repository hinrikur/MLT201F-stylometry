Veðrið segir svolítið til um það hvaða bækur eru á náttborðinu hverju sinni .
Nú er ég að lesa tvær greinar í Sögu , tímariti Sögufélagsins .
Önnur þeirra heitir " Klám í köldu stríði " og er eftir Kristínu Svövu Tómasdóttur .
Mjög áhugaverð grein um það hvernig klám var notað á stríðsárunum og í kalda stríðinu , hvernig bæði Þjóðviljinn og Mogginn nálguðust það .
Önnur sem ég er að lesa er " Siðaskiptin og Sigurður Jónsson " eftir Hjalta Hugason .
Ég hef haft mikinn áhuga á Jóni Arasyni Hólabiskupi , ein af mínum uppáhaldsbókum er Öxin og jörðin eftir Ólaf Gunnarsson , og Ara og Birni sonum hans sem voru hálshöggnir með honum , en ég hef haft minni áhuga á Sigurði syni hans .
Greinin hans Hjalta er aftur á móti mjög áhugaverð .
Svo er ég komin langleiðina með Oona og Salinger eftir Frédéric Beigbede .
Hún er byggð á sannsögulegum viðburðum og segir frá meintri ástarsögu Oonu og J.D .
Salinger , en Oona giftist seinna Charlie Chaplin .
Mjög skemmtileg bók .
Síðan er ég að lesa ævisögu Paul O ' Neill eftir Ron Suskind , The Price of Loyalty , en O ' Neill var fjármálaráðherra á tímum George W. Bush-stjórnarinnar og áður stjórnarformaður og forstjóri Alcoa .
Í bókinni birtist O ' Neill sem mjög ákveðinn prinsippmaður , en það er ekki brugðið upp góðri mynd af Bush , stjórnsýslu hans og gaurunum í kringum hann sem manni finnst ekki mjög traustvekjandi menn til að stjórna Bandaríkjunum .
Þegar ég les þessa bók verður mér hugsað til Donalds Trumps , þó ég sé alls ekki að líkja þeim saman Trump og Bush , en það er ljóst að það skiptir gríðarlega miklu máli hvaða eiginleika menn hafa í valdamiklum embættum og hvaða fólk þeir hafa í kringum sig .
