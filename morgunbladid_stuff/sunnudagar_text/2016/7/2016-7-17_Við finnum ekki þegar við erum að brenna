Öll viljum við vera í sólinni á sumrin – og helst alltaf .
Sólin gefur okkur bráðnauðsynlegt D-vítamín í kroppinn , gerir okkur brún og sæt og sæl í sinni .
En blessuð sólin getur líka verið hættuleg og hefur greiningu sortuæxla fjölgað til muna undanfarin ár .
En hvað er góð og skynsamleg hegðun í sólinni og hvenær förum við yfir strikið ? Hildur Loftsdóttir hildurl@mbl.is Sólin sendir frá sér margar tegundir af geislum .
Við þekkjum öll útfjólubláu geislana UVA og UVB sem vilja skemma erfðaefnin í húðfrumunum okkar og þannig gefa okkur hrukkur og húðkrabbamein .
Mikil aukning hefur verið á tíðni sortuæxla hér á landi , sérstaklega meðal ungra kvenna , líkalega vegna aukinnar notkunar á ljósabekkjum og tíðari ferða til sólarlanda .
Að meðaltali greinast 40-45 einstaklingar með sortuæxli árlega og 10-15 látast .
Um tvöfalt fleiri konur en karlar fá sortuæxli en lífslíkur kvenna eru hlutfallslega meiri , að öllum líkindum vegna þess að karlar fara seinna til læknis og æxlið nær að vaxa dýpra ofan í húðina .
Þótt sortuæxli séu alvarlegasta gerð húðkrabbameina , er sem betur fer auðvelt að lækna þau , ef þau greinast á byrjunarstigi .
Það getur hins vegar verið mjög erfitt við að eiga ef þau ef þau ná að dreifa sér .
Það er því augljóslega mjög mikilvægt að fara til læknis um leið og maður finnur á sér óeðlilegan blett , en auðvitað er best að vera skynsamur og reyna að koma í veg fyrir að fá sortuæxlui .
Sólarvörn með vottun og sundgalli Lára G. Sigurðardóttur , doktor í lýðheilsufræðum og fræðslustjóri Krabbameinsfélagsins , segir að passa þurfi börn undir 18 ára aldri sérstaklega vel , því aukin hætta er á að þeir sem brenna á barnsaldri fái sortuæxli síðar á ævinni .
" Við getum vel brunnið hér á Íslandi , svo bæði hérlendis og erlendis er aðalatriðið að nota sólarvörn eða klæða sólina af sér þegar maður er mikið úti við .
Fyrir börnin er mælt með alls ekki minna en í styrkleika 30 og jafnvel upp í 50 .
Það er allt í lagi að fá smá sól á sig en húðin á helst ekki að roðna og hvað þá brenna , " segir Lára sem vill sérstaklega benda fólki á að maður hvorki sér né finnur þegar maður er að brenna .
" Útfjólubláu geislarnir gefa ekki hita .
Það eru aðrir geislar sem hita okkur , þannig að bruninn getur verið mjög lúmskur .
" Lára segir að í Ástralíu og öðrum löndum þar sem fólk hefur lært hvað sólin getur verið skaðleg , séu börn alltaf klædd sundgalla sem nær niður að olnboga og niður fyrir hné .
þau beri jafnvel höfuðföt og svo sé líka sett á þau sterk sólarvörn á beru svæðin .
Þannig séu allir rólegri á ströndinni og börnin fá að njóta sín .
– Hvað með gæði sólarvarna ? Eru þær misgóðar og er jafnvel betra að kaupa lífræna vörn ? " Það er aðallega styrkurinn sem skiptir máli , en auðvitað eru þær misjafnar .
Sjálf ráðlegg ég fólki alltaf að fá sér sólarvörn með vottun , ef möguleiki er á því , því þá veit maður að það er gæðavara sem vinnur vinnuna sína .
Það er bara að spyrja eftir vottun í apótekinu og þá fær maður bestu vöruna .
" Hvenær er hádegi ? Lára segir að í útlöndum þurfi að forðast að vera úti á meðan það er hádegi , eða þegar sólin er hæst á lofti sem er oftast á milli kl. 11 og 14 .
" Ég brenndi mig reyndar sjálf í nýlegri utanlandsferð , því hádegið reyndist vera kl. 14 og við roðnuðum þótt við værum með vörn .
Þegar sólin er sterkust fær maður hlutfallslega mest af geislum , segir Lára og bendir á að í snjallsímum sé hægt að finna svokallað UV index , t.d. á weather.com , en það segir til um hvenær sólin er sterkust hvar sem er í heiminum .
Einnig að það sé gott að vera í skugga á þeim tíma eða nota tímann til að fara á veitingastað .
Allt þetta gildi líka á góðum degi í sundlaugunum hér heima , í skíðaferðum eða útilegum , ekki síst þar sem er vatn eða snjór sem endurspeglar geislana .
– Hvað með styttri sólböð , eins og út í hádeginu í vinnunni ? " Það er ekkert óhollt að vera úti í sólinni í svona stuttan tíma .
Með því að vera á hlýrabol úti í korter þá ertu búin að fá D-vítamínskammtinn sem þú þarft yfir daginn .
" – Ætti maður að hætta að taka D-vítamínið sitt yfir sumarmánuðina ? " Nei , fólki er ráðlagt að taka það áfram en ef þú ferð til útlanda og ert mikið í sól má alveg taka sér hlé .
Á Íslandi þurfum við stærsta hluta ársins að taka D-vítamín , það er það lítið sem við fáum úr sólinni .
Reyndar er stór hluti Íslendinga í skorti , sem getur haft neikvæð áhrif .
Hins vegar getur of mikið D-vítamín farið illa í suma , svo það er gott að halda sig við ráðlagða dagskammta .
" Brúnkukrem er málið Flest vitum við að þeir sem hafa mjög ljósa húð , jafnvel rauðleitt hár og blá augu eru gjarnari á að brenna og þurfa því að passa sig betur en aðrir .
" Fólk með dekkri húðtýpur getur líka fengið sortuæxli þótt það sé í minni hættu .
Það fer allt eftir hversu mikið það hefur verið í sól .
Blökkufólk fær hlutfallslega oftar sortuæxli á lófa og iljar þar sem það er ljósara ef það er mikið í sól , " útskýrir Lára .
" Því meira og oftar sem þú ert í sól því meiri verða skemmdirnar í erfðaefni húðfrumanna og því meiri líkur eru á að þú fáir húðkrabbamein .
Maður venst því aldrei sólinni í því samhengi .
" – En hvað ef maður vill endilega verða brúnn ? " Þá ráðleggja læknar manni að nota brúnkukrem í staðinn fyrir að vera í sólinni .
Það hefur ekki reynst hættulegt en sólin eykur líkurnar á sortuæxlum öðrum húðkrabbameinum og óafturkræfum hrukkum .
Ég er að vona að það sé að komast úr tísku að vilja verða brúnn .
Ég held að flestir séu að fara til útlanda til þess að komast í burtu , upplifa eitthvað nýtt og kanna nýjar slóðir .
Margir ná að fá aðeins lit með sólarvörn með 30 í styrkleika án þess að brenna , " segir Lára og útskýrir að styrkleiki 30 þýði í raun að maður geti verið 30 sinnum lengur í sólinni án þess að brennna .
Ættarsaga eykur áhættuna á sortuæxli Að vera í sól er megináhættuþáttur sortuæxla , en oft eiga erfðir líka þátt í myndun sjúkdómsins .
Í nýrri rannsókn sem Hildur Helgadóttir læknir leiddi ásamt félögum sínum við Karólínska sjúkrahúsið í Stokkhólmi og Lundarháskóla , kemur fram að fólk sem hefur greinst með sortuæxli , og reynist vera með arfgenga stökkbreytingu í ákveðnu geni , er tvöfalt líklegra til að látast af völdum sjúkdómsins .
" Ef einhver hefur greinst í fjölskyldunni þá er full ástæða til þess að fara enn varlegar í sólinni .
Það gildir líka um fólk sem er dekkra á húð , því ættarsaga er eitthvað sem þarf að vera á varðbergi fyrir .
Best að panta tíma hjá húðlækni , sama hvaða húðlækni , þeir eru allir sérfræðingar í þessu .
Hann skoðar þá húðina , kennir þér hvaða einkennum er best að fylgja eftir og metur hvort þú þurfir að vera í eftirliti , " ráðleggur Lára og bætir við að það sé eins með sólina eins og annað , að allt er best í hófi .
