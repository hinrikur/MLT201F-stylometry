Staða húsnæðismála er í meira lagi athyglisverð nú um stundir .
Vaxandi fjöldi ferðamanna hefur sótt landið heim undanfarin ár , fremur lítið hefur verið byggt , einkum af minni íbúðum og talað er um að ungt fólk eigi í erfiðleikum með að fjármagna kaup sinnar fyrstu íbúðar .
Dan Wiium , sem á og hefur rekið fasteignasöluna Kjöreign , á nú í ár fjörutíu ára starfsafmæli og hefur því mikla yfirsýn yfir húsnæðismarkaðinn .
Guðrún Guðlaugsdóttir gudrunsg@gmail.com Framboð íbúða og atvinnuhúsnæðis hefur stórlega dregist saman á undanförnum árum .
Þrátt fyrir talsverða grósku í nýbyggingum er aðallega um að ræða dýrar eignir á markaðinum sem eru ekki ætlaðar yngri kaupendum , " segir Dan Wiium sem á og hefur rekið fasteignasöluna Kjöreign í fjörutíu ár " Stór hluti vandans er skortur á lóðum undir íbúðarhúsnæði .
Í Reykjavík er nánast ekkert til af lóðum og stöðugt verið að tala um þéttingu á byggð .
Þær lóðir eru dýrar og framkvæmdir við byggingar þar af leiðandi erfiðari og dýrari en ef um væri að ræða nýbyggingasvæði eins og til dæmis Breiðholt og Grafarvog á sínum tíma .
" – Hvernig er þessum málum háttað í sveitarfélögunum í kring ? " Í öðrum sveitarfélögum er framboð misjafnt en til dæmis í Mosfellsbæ er mikið framtíðar byggingarsvæði en í öðrum , svo sem Seltjarnarnesi er framboð byggingarlóða ekkert .
Hafnarfjörður á ennþá ónýtt byggingarland á Völlunum en það byggist upp á örfáum árum .
" – Hvað með Suðurnes ? " Eftir hrunið var gífurlega mikið af lausu húsnæði í Reykjanesbæ en á undanförum tveimur árum hefur allt þetta húsnæði verið nýtt og núna er verið að fullnýta stóran hluta af fjölbýlishúsunum á Keflavíkurflugvallarsvæðinu .
En vissulega er enn fyrir hendi talsvert af opnu svæði á Suðurnesjum .
Hvað varðar nágrannasveitarfélög fyrir austan fjall þá hefur fasteignamarkaðurinn í Hveragerði og Árborg tekið vel við sér að undanförnu og fasteignaverð hækkað á því svæði verulega .
Ekki síst á fyrrnefnda staðnum .
" – Hvað geta stjórnvöld gert til þess að auðvelda fólki að kaupa sér húsnæði ? " Ég hef velt þessu mikið fyrir mér og tel að það gæti hjálpað að koma á skyldusparnaði aftur eins og var hér á árum áður .
Ennfremur að gefa ungu fólki kost á að nýta lífeyrisgreiðslur til íbúðakaupa .
Þessi atriði finnst mér umhugsunarverð .
Bankarnir hafa að undanförnu komið vel til móts við unga kaupendur með sérlánum vegna fyrstu kaupa og hærra lánshlutfalli .
Fæstir eiga þess nú kost að kaupa sína fyrstu íbúð án fjárhagsaðstoðar frá fjölskyldu .
Þeir sem eiga ekki von um slíka aðstoð lenda gjarnan á leigumarkaði sem gerir þeim nánast ókleyft að safna sér fyrir útborgun í eigin húsnæði .
" Gríðarleg fasteignahækkun í miðborginni – Hvaða eignir er auðveldast að selja ? " Almennt eru eignir allt að þrjátíu milljónir mjög auðseljanlegar , þar er um að ræða í flestum tilvikum fyrstu kaup .
Staðsetning skiptir verulegu máli varðandi sölumöguleika eigna og sambærilegar eignir geta verið á mjög misjöfnu verði eftir hverfum .
Mikill fjöldi íbúða er leigður til ferðamanna , aðallega í miðborginni og hefur þessi þróun átt stóran þátt í að hækka verð eigna á því svæði .
Ég get nefnt sem dæmi að ég sjálfur átti og bjó í 90 fermetra íbúð við Grundarstíg árin 1996 til 1999 .
Þá var sú íbúð 55 prósent af verði einbýlishúss 240 fermetra að stærð sem ég svo festi kaup á í Ártúnsholti .
Núna væri þessi íbúð allt að 90 prósent af verði umrædds einbýlishúss .
Hækkun eigna í miðborginni er í samræmi við þróun annars staðar í heiminum en ekki séríslenskt fyrirbæri .
" – Þú hefur aldeilis séð tímana tvenna í fasteignasölu .
Hvernig gekk þér að selja eftir bankahrunið ? " Eftir hrunið dróst sala íbúðarhúsnæðis saman um allt að 80 prósent .
Á árunum 2009 til 2012 var veruleg tregða á markaðnum .
Söluverð hafði þá lækkað umtalsvert .
Þeir sem keyptu eftir hrun voru að stórum hluta fólk búsett úti á landi sem var að kaupa íbúðir fyrir börn sín , sem kannski voru í námi – eða fólk sem hafði efnast af einhverjum ástæðum í kjölfar hrunsins .
" – Hvað er mest gaman að selja ? " Það fer aðallega eftir fólkinu sem maður hefur samskipti við .
Yfirleitt hafa viðskiptavinir Kjöreignar verið vandað og gott fólk en ég hef nú alltaf kunnað mjög vel við eldra fólk sem er að selja og minnka við sig í húsnæði .
Það fólk er svo tryggir og trúir viðskiptavinir .
Það er óneitanlega skemmtilegt og krefjandi að selja vandaðar og dýrar fasteignir .
Því fylgja jafnframt meiri kröfur um upplýsingar og oft þarf að láta meiri þjónustu í té þeim sem slíkar eignir selja .
Áður fyrr var ég heilmikið í skjalagerðinni en seinni árin hef ég kosið að vera á ferðinni , skoða og verðmeta .
Mér finnst skemmtilegt að hitta margt og margvíslegt fólk .
Þess má og geta að ég hef alla tíð verið mikið í að verðmeta íbúðir og atvinnuhúsnæði fyrir fyrirtæki og fjármálastofnanir , auk þess sem ég hef mjög oft verið dómkvaddur matsmaður .
" – Eru fasteignasalar nógu ábyrgir í sínu starfi almennt ? " Það var gott þegar Félag fasteignasala var stofnað 1983 .
Fullyrða má að stofnun þess hafi leitt til betri og vandaðri vinnubragða í fasteignaviðskiptum .
Kröfur um þekkingu hjá fasteignasölum hafa aukist mikið með nýjum lögum um fasteignasölu .
Fólk sem ekki hefur lokið löggildingarnámi í fasteignasölu hefur takmarkaða möguleika til að starfa á fasteignasölum .
Nú er yfirleitt enginn ráðinn til starfa á fasteignasölum nema hafa lokið námi og öðlast löggildingu – eða er í slíku námi .
" Legg áherslu á að tryggja viðskiptavini – Hefur fasteignasala breyst mikið síðan þú hófst störf ? " Já , það er óhætt að segja það .
Störf fasteignasala hafa tekið miklum breytingum á undanförnum áratugum .
Hér áður fyrr var ekki gerð krafa til nákvæmra upplýsinga um veðskuldir , ástand eigna og annarra atriða sem núna eru tíunduð ítarlega í lögum .
Áður fyrr var nánast algilt að fasteignaeigendur sýndu sjálfir fasteignirnar en nú er það nánast undantekning að fasteignasali sé ekki til staðar við sýningu eigna .
Dæmi voru um það að fasteignasalar á árum áður ferðuðust um í strætisvögnum til að skoða og verðmeta íbúðir .
Það þætti ekki traustvekjandi nú á tímum .
Áður fyrr var algengt að kaupverð eigna væri greitt með mörgum greiðslum á einu ári og fóru greiðslur þá gjarnan fram í gegnum fasteignasöluna .
Nú hefur veruleg breyting orðið á , útborgunartíminn hefur styst mikið og greiðslur berast rafrænt inn á reikning seljanda .
Þetta er mikil breyting , nú þarf maður ekki lengur að taka við peningum , útbúa kvittanir og eltast við fólk .
Það kom fyrir að fasteignasalar freistuðust til að nota peninga viðskiptavina sinna , sem þeir áttu svo í erfiðleikum með að endurgreiða , slíkt heyrir nú sögunni til .
Stundum gerðu kaupendur líka afdrifarík mistök .
Ég man eftir dæmi .
Ég seldi íbúð fyrir eiganda blómaverslunar .
Kaupandinn var sjómaður .
Ég átti samkvæmt samningi að taka við öllum greiðslum og aflétta lánum af eigninni .
Svo var það einn góðan laugardag að seljandinn hringdi í sjómanninn , sem þá var í landi , og spurði hvort hann væri ekki til í að afhenda sér næstu greiðslu , hann gæti algjörlega treyst honum .
Kaupandinn lét ginnast og afhenti seljandanum umrædda greiðslu .
Svo hafði kaupandinn samband við mig til að segja mér frá þessu .
Ég spurði hann hvort þeim lánum hefði verið aflétt sem þessir peningar áttu að fara í .
Nei , því miður hafði seljandinn ekki gert það .
Ég tók þá til minna ráða , fór í umrædda blómabúð seljanda , skellti dyrunum í lás og tæmdi peningakassa verslunarinnar , þannig fékkst hluti af greiðslu upp í veðin .
Það gerðist sem sagt ýmislegt á þessum árum en mín áhersla var og er auðvitað enn að tryggja öryggi viðskiptavina .
" Skilnaðarmál og fasteignasala – Hvers vegna valdir þú fasteignasölu sem starfsvettvang ? " Þannig var að þegar ég lauk laganámi í Háskóla Íslands í febrúar 1976 var ég ekki búinn að ráða mig í neitt fast starf .
Bróðir minn , Sigurður Wiium , sem nú er látinn , var með bókhaldsuppgjörsþjónustu og bað mig um að aðstoða sig .
Það var þá mikill annatími hjá honum við skattframtöl og uppgjör .
Kom þá í ljós að margir viðskiptavina hans voru í fasteignahugleiðingum svo ég ákvað að kanna hvort grundvöllur væri fyrir rekstri fasteignasölu .
Í ljós kom að ég náði árangri í sölu og kunni vel við starfið .
Furðu oft var á þessum árum því þannig háttað að viðskiptavinirnir voru hjón sem stóðu í skilnaðarferli .
Þá tók ég að mér að annast frágang skilnaðarmálsins og selja fasteign viðkomandi hjóna , sem gjarnan þurftu svo að kaupa sér tvær litlar eignir í staðinn .
Þannig sparaði fólkið sér í mörgum tilvikum lögmannskostnað vegna skilnaðarins en ég fékk mitt við sölu og kaup fasteigna þess .
Þá gekk líka allt miklu hraðar fyrir sig en nú gerist .
" – Hvar ólst þú upp ? " Ég ólst upp í Fossvoginum í Reykjavík , sem þá var nánast sveit .
Ég fæddist raunar í húsi foreldra minna að Fossvogsbletti 53 þann 1. mars 1949 , yngstur fimm systkina .
Við fjölskyldan bjuggum í þessu húsi til ársins 1965 .
Þá fluttum við , sem eftir vorum heima , niður í Stórholt .
Þá var faðir minn , Sigurður M. Wiium , látinn fyrir allmörgum árum og mamma , Níelsína D. Wiium , var farin að starfa utan heimilis við allskyns störf sem ekkert voru endilega vel launuð .
" – Hvar var þín fyrsta eigin íbúð ? " Mín fyrsta íbúðareign var að Leirubakka 12 í blokk .
Þetta var þriggja herbergja ný íbúð sem ég keypti árið 1971 , nýlega kvæntur og með eitt barn .
Ég átti þá yndislega tengdaforeldra sem hjálpuðu okkur fjárhagslega svo við gátum keypt umrædda íbúð .
Frá því þetta var hef ég eignast ýmsar fasteignir , þar á meðal þrjú einbýlishús , í einu þeirra bý ég nú ásamt sambýliskonu , Sigurlaugu Hrafnkelsdóttur félagsfræðingi , og fimmtán ára fóstursyni .
Ég hef tvisvar skilið og slíkt kallar oftast á breytingar á högum .
Í allt á ég fimm börn , þrjú uppkomin fósturbörn og fyrrnefndan stjúpson á heimilinu .
" Gott að mála fyrir sölu – Hvað getur fólk gert til að gera fasteign sína seljanlegri ? " Til að halda góðu verðgildi fasteigna er nauðsynlegt að sinna viðhaldi reglulega .
Fólk ætti að hafa hugfast að hafa fasteignina vel málaða að utan sem innan þegar hún fer í sölu , skipta um skemmt gler , hafa lagnamál í góðu ástandi og jafnvel skipta um gólfefni , sé þess þörf .
Huga þarf einnig að þaki og múrskemmdum ef við á .
Aftur á móti er ekki endilega ráðlegt að skipta um innréttingar , fólk er nú jafnvel hrifið af eldri innréttingum .
Gott er og að huga að snyrtilegri og góðri umgengni .
Alltaf eru teknar myndir af viðkomandi eign og þá þarf að hafa húsnæðið þannig að sómi sé að og hægt sé að komast að því að taka myndir fyrir húsgögnum og dóti .
" Morð í íbúð hamlar ekki endilega sölu – Hvað hamlar helst sölu eigna ? " Slæm umgengni og lélegt ástand .
Fyrir kemur að eignir hafa sögu sem geta hamlað sölu .
Þá er oft álitamál hvort eignin teljist gölluð eða ekki .
Tökum sem dæmi að morð hafi verið framið í húsinu .
Þá er spurning hvort þær upplýsingar eigi að fylgja ? Ég hef litið þannig á að rétt sé að segja kaupendum frá slíkum atburðum .
Sumum er alveg sama en aðrir fráfælast þá eignina .
Ég tek sem dæmi að ég seldi eign fyrir skyldmenni sem því var seld eftir morð .
Íbúðin var blóðug og það þurfti að fara í gegnum búslóð og fatnað .
Skyldmennið þreif og málaði og bað mig svo að selja .
Ég sagði frá morðinu og eignin seldist hratt og vel þrátt fyrir það .
" – Hvað með sagnir um að meintur draugagangur hamli sölu eigna ? " Ég hef persónulega ekki orðið var við slíkt í söluferli .
Engu að síður finn ég mun á hvernig er að koma inn í húsnæði .
Sums staðar líður manni vel og annars staðar miður .
En hvað draugagang snertir þá man ég eftir íbúð sem var í leigu þar sem var sannarlega reimt .
Sá sem leigði heyrði fyrst dyrum og gluggum ýmist lokað eða voru opnuð .
Svo fór að heyrast fótatak .
En vel vildi til að leigjandinn vandist þessu smám saman og var að lokum hættur að taka eftir þessum umgangi , sem var nánast á hverju kvöldi .
Fótatakið hófst á parketlögðu gólfi og magnaðist þar til alveg var komið að leigjandanum við sjónvarpið .
Þar tók við teppi og þar dó fótatakið jafnan út .
Leigjandi þessi sagði mér að hann hefði raunar í fyrstu átt mörg sporin við að athuga hvað væri í gangi .
En það upplýstist aldrei hvað þarna var á ferðinni .
" Verð æ ánægðari með þennan starfsvettvang – Ertu ánægður með að hafa valið þér þennan starfsvettvang ? " Segja má að eftir því sem lengra hefur liðið á starfsævina verði ég ánægðari með að hafa starfað við fasteignasölu allan þennan tíma .
Starfið er erilsamt og lítið tóm til að stunda áhugamál og sinna fjölskyldunni .
Ég hef gegnum tíðina kynnst mikið af góðu fólki og margir af viðskiptavinunum hafa orðið góðir kunningjar og vinir .
Þetta starf er að mörgu leyti fjölbreytt og oft harla spennandi .
Ég hef alla tíð verið mjög heppinn með starfsfólk .
Flestir hafa starfað hjá mér í langan tíma .
Get ég nefnt að Ólafur Guðmundsson sölustjóri hóf störf hjá Kjöreign 1. september 1980 .
Má segja að hann eigi stóran þátt í velgengni fasteignasölunnar , traustur og heiðarlegur maður , ættaður frá Ísafirði .
Auðvitað hafa skipst á skin og skúrir á fasteignamarkaðinum í þessi fjörutíu ár .
Miklar sveiflur hafa verið af og til og árin eftir hrun voru vægast sagt ömurleg .
Þess má geta að ég , eins og margir aðrir fasteignasalar , fór inn á fjölmörg heimili til að verðmeta vegna skuldaleiðréttinga og var mér ævinlega vel tekið .
En það var oft ömurlegt að sjá í hvaða stöðu fjölskyldufólk var þá .
Stundum fór ég þessara erinda inn á átta heimili á dag .
Æði oft fann ég til með fólkinu sem ég var verðmeta fyrir .
Þess má geta að ég fór sjálfur til að verðmeta hverja einustu íbúð , sendi aldrei fólk fyrir mig .
Ég hef í gegnum tíðina selt og verðmetið mikið af atvinnuhúsnæði og séð um gerð leigusamninga fyrir slíkt húsnæði .
Sá markaður er miklu sveiflukenndari en sala íbúðarhúsnæðis .
Nú er atvinnuhúsnæði að stórum hluta komið í eigu stórra leigufélaga og er það að mínu mati óheillaþróun fyrir fyrirtækjarekstur í landinu .
" Fólk greiðir fremur inn á höfuðstól lána en áður – Hver er sýn þín til framtíðar hvað fasteignamarkaðinn snertir ? " Á Íslandi hefur ekki verið þróaður leigumarkaður og sjálfseignarstefnan hefur verið allsráðandi .
Ég geri ráð fyrir að ekki verði mikil breyting á þessu fyrirkomulagi .
Flestir vilja eignast sitt eigið húsnæði .
Fasteignaeigendur- og kaupendur eru orðnir sér meira meðvitandi um lánamál og kjör og farið er að bera mikið á að íbúðareigendur greiði inn á lánin sín umfram samningsbundnar greiðslur , ekki síst yngra fólk .
Þetta er ákveðin bylting til góðs .
Fólk er líka farið að huga meira að lífeyrissjóðsmálum og hinir yngri vilja gjarnan greiða inn á séreignarsparnað .
Á næstunni býst ég við að þróun fasteignaverðs verði sú að fasteignir hækki í verði umfram verðbólgu .
" 