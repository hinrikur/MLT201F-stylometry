Namibía er ekki beinlínis í alfaraleið fyrir íslenska ferðalanga enda er hana að finna á suðvesturodda Afríku .
Þangað er því allnokkurt ferðalag en eins og spakur maður mælti forðum og má heimfæra á svo margt annað : enginn sagði að það yrði auðvelt , bara að það yrði þess virði .
Namibía er svo sannarlega þess virði .
Texti og myndir : Jón Agnar Ólason jonagnar@mbl.is Það eru tæpir 15.000 kílómetrar frá Keflavík til Windhoek , höfuðborgar Namibíu , og þeir sem hyggja á ferðalag frá Íslandi til þessa fallega lands í suðurhluta Afríku eiga því töluverða reisu fyrir höndum .
Ekki er flogið beint þangað suður eftir frá Leifsstöð og einfaldast er að fljúga til London en þaðan er hægt að fljúga með British Airways til Jóhannesarborgar í Suður-Afríku og loks þaðan og til Windhoek .
Það er gaman að segja frá því að framburður heimamanna á nafni höfuðborgarinnar er á þá leið að þeir segja hreinlega " vindhögg " – það var ekki laust við að ég þyrfti að bíta í vörina til að brosa ekki þegar ég heyrði fyrst " Welcome to Vindhögg ! " Allt um það , London-Windhoek er 11 klukkustunda flugleggur og með öllu tók ferðin á áfangastað rúman sólarhring .
Víst er um það að menn verða eilítið lúnir á svona löngu ferðalagi en það bráir af manni fljótt og vel þegar á áfangastaðinn er komið .
Namibía er nefnilega einstaklega fallegt land og náttúrufegurðin minnir sumpart á íslenska hálendið , þó að í öðrum litum sé ; urðir , grjót og auðnir svo langt sem augað eygir , og eru þá ótaldar gullnar sandauðnir og -öldur sem eru með því magnaðasta sem undirritaður hefur nokkurn tíma heimsótt .
Fyrir bragðið var minni tíma eytt í þéttbýli en þeim mun meiri áhersla lögð á útiveru í náttúrunni .
Púmba mætir í hádegismat Fyrsta morguninn lá leiðin frá Hosea Kutako-flugvellinum til verndarsvæðis er heimamenn kalla N / a ' an ku sê ( lesendur ættu ekki að láta þennan flókna rithátt koma sér úr jafnvægi ; framburðurinn er einfaldlega Nan kú se og á afrikaans er rithátturinn Naankuse ) því þar má komast í tæri við mörg af áhugaverðustu dýrunum sem landið byggja .
Flest þeirra lifa innan vírgirðingar þeim til verndar enda stendur flestum dýrum merkurinnar ógn af veiðiþjófum , í Namibíu sem annars staðar í álfunni .
Naankuse er skammt í norðaustur frá Windhoek og áningarstaður hópsins var við ána Nossob sem í raun réttri er ekki nema uppþornaður árfarvegur , nema í kjölfar úrhellisrigninga ; þá rennur í henni vatn og flykkjast þá dýrin að henni .
Annars rennur ekki deigur dropi um farveginn og þegar sumarið er að bresta á norður á Íslandi er síðsumar , jafnvel haustbyrjun í Namibíu , regntíminn að baki og himinn einn samfelldur blámi , alls óáreittur af uppástöndugum skýjahnoðrum .
Ekki var í kot vísað í húsakynnum Naankuse Lodge og rétt við húsin er grýtt gil sem magnað er að ganga um og skoða .
Hópurinn brá sér út á hlað og settist þar út í veðursældina til að fá sér hressingu , og fékk fljótlega félagsskap ; hópur af spökum en vel tenntum villisvínum mætti óðara á svæðið – ekki til að sníkja mat heldur bíta gras .
Einn viðstaddra úr hópnum , kona sem blaðamaður kann annars ekki deili á , stóðst ekki mátið og gerði sér fulldælt , alltént að mati leiðtogans , við svín sem við skulum kalla Púmba til heiðurs samnefndu úrvalssvíni úr Disney-myndinni um Konung ljónanna .
Púmba gerðist argur nokk og stangaði viðkomandi í lærið og nánast um koll .
Varð henni ekki meint af en þó talsvert brugðið , og lét alfarið af þeirri iðju að ónáða villisvínin við hádegismatinn .
Það er semsé óráðlegt að trufla Púmba og félaga meðan þau matast , svo því sé haldið til haga fyrir þau sem hyggja á Namibíuferðir ! Clarence og félagar heimsóttir Að loknum mat lá leiðin í ferð um verndarsvæðið og fjölmörg dýr skoðuð sem eru Frónbúum framandi í meira lagi .
Villihundar vöktu enga sérstaka aðdáun undirritaðs , enda minntu þeir helst á háfættar og eyrnastórar hýenur ; heldur leiðum að líkjast þar .
Öðru máli gegndi um afrískar gaupur , sem eru gullfalleg kattardýr , og ljón eru tilkomumiklir kettir að sjá í návígi .
Ljónin þrjú sem hópurinn heimsótti eru karldýrið Clarence , og kvendýrin Winnie og Diana .
Clarence reyndist fyrirferðarmikill í háttum ( " alveg er karldýrið merkilega mikill kall " heyrðist í einum ferðafélaganum ) og leið ekki mikla samkeppni á sviðinu frá kvendýrunum .
Þær kunnu þó að láta skína í tennurnar og viðstöddum öllum dagljóst að þær eru ekki lömbin að leika við , þó að " kallinn " í hópnum hafi hæst og þyrli upp mesta rykinu .
Pardusdýr voru líka tilkomumikil að sjá , en þau eru að sögn leiðsögumanna ódæl og ill viðureignar ; ólíkt sumum afrískum kattardýrum er nefnilega allsendis ómögulegt að temja þau .
Þá eru þau framúrskarandi klifurkettir og eiga það til að drösla bráðinni upp í tré og hefja snæðinginn áður en veiðidýrið hefur gefið upp öndina .
Það eru ókræsileg örlög og pardusinn var kvaddur með hrolli .
Öðru máli gegndi um blettatígurinn , sem er að mati undirritaðs með tignarlegri dýrum sem hann hefur augum litið .
Það er einhver reisn og fágun yfir þessu fótfráasta landdýri veraldar og kraftarnir bersýnilega sparaðir uns tími er kominn til að taka á rás við veiðar .
Á meðan pardusinn var slægur og fautalegur til augnanna skein viska aldanna úr andliti blettatígurins og svipurinn sat um hríð í blaðamanni .
Síðdegis tók degi að halla býsna skjótt og um hálfsjö var tekið að skyggja .
Þá var haldið í kvöldverð og þaðan í fyrsta gististaðinn , fallegt hús úti á gresjunni þar sem óbyggð víðáttan blasti við út um stofugluggann .
Aðbúnaður allur til fyrirmyndar og á veggnum var árituð mynd af Brad og Angelinu , þar sem þau þakka Schultz-fjölskyldunni fyrir afnotin af slotinu .
Um kvöldið sátum við ferðafélagarnir um stund úti á pallinum sem sneri út í óbyggðirnar , eins og stofuglugginn , og þar truflaði ekkert villta þögnina , nema einstaka dýrahljóð .
Sum töldum við okkur þekkja – önnur ekki .
Af hæðum , steinum og stokkum Í Namibgrens er gaman að koma , hvort heldur fólk er áhugasamt um tjaldgistingu í óbyggðum ellegar torfæruakstur ; hvort tveggja fékk undirritaður að reyna og það var á allan hátt ógleymanleg reynsla .
Umhverfið þar er grýtt með slíkum tilþrifum að Ísland gæti þar lært sitthvað .
Á leiðinni þangað , nánar tiltekið við borgina Rehoboth sem liggur rúma 90 kílómetra beint suður af Windhoek , gafst ferðalöngum kostur á að fara yfir Hvarfbaug syðri ( e. Tropic of Capricorn ) og þar er vinsælt að smella af mynd .
Bíltúr þessa dags reyndist fullur af ótrúlegum augnablikum – allt frá áningu á útsýnisstað þar sem sást nánast til eilífðar og hæðirnar á sléttunni runnu hver af annarri inn í mistrið uns þær sem fjærst voru runnu inn í sjóndeildarhringinn – til nánast ófærra troðninga sem Toyota Hilux-jeppum var gert að klöngrast yfir , með góðu eða illu .
Það var svangur mannskapur sem lagði leið sína á tjaldsvæðið í Namibgrens að kvöldið og þáði þar eldgrillað kjöt af teini og aðra hressingu .
Eftir matinn var tekið sæti í kringum varðeld og að ævintýralegum degi loknum var eins og fólk vildi helst bara tengjast alheiminum með því að stara í logana , mitt úti í óravíddum urðar , grjóts og sanda .
Einhver fékk þá grillu að kveikja á tónlist frá heimahögunum en hann var snarlega kveðinn í kútinn af vöskum ferðafélaga ; var það vel .
Stundum þarf maður ekkert – og vill ekkert – nema þögnina og hvíslandi viðinn í eldinum .
Hafið bláa hafið og himinninn Þó að stórgrýti og stórskorið landslag sé tilkomumikið út af fyrir sig þá býr það Íslendinginn ekki undir sandöldur Namib-eyðimerkurinnar í nágrenni við Walvis Bay , rétt við strendur Atlantshafsins .
Þar bylgjast örfínn gullsandurinn um undir safírbláum himni og myndar landslag sem er einfalt og margbrotið í senn .
Franski rithöfundurinn og flugkappinn Antoine de Saint-Exupéry reit meðal annars þannig í metsölubók sinni , Litla prinsinum , um eyðimörkina í Sahara : " Ça c ' est , pour moi , le plus beau et le plus triste paysage du monde .
" Þetta er , í mínum augum , fallegasta og sorglegasta landslag í öllum heimi .
Þetta má að vissu leyti heimfæra á sandauðnina í suðvesturhluta Namibíu ; það er einhver angurvær fegurð í fíngerðum og lífvana sandinum .
Landslag þetta er alltént Íslendingnum svo framandi að hann á auðvelt með að gleyma sér við að stara á öldur , hæðir , dali og önnur tilbrigði sem vindi og veðrum hefur þóknast að móta í það og það skiptið .
Á morgun verður eyðimörkin mótuð í annað mynstur ; hún er alltaf og aldrei eins .
Þar eyddi blaðamaður lunga af degi en var rétt að ná að kynnast eyðimerkursandinum þegar mál var til komið að halda til Swakopmund , hafnarborgarinnar norður af Walvis Bay .
Þennan stað vildi ég gjarnan fá að sjá aftur , einhvern tímann á lífsleiðinni .
Hin þýsku kynni gleymast ei Eins og við er að búast eru þýsk áhrif mjög varanleg í þessari þýsku nýlendu til forna , og nafnið Swakopmund er beinlínis þýskt .
Götuheiti og önnur örnefni í borginni og nágrenni eru þýsk eða í það minnsta þýskættuð , og byggingarstíllinn auðsjáanlega evrópskur .
Fyrir áhugasama er rétt að benda á Strand Hotel sem öruggan og indælan gististað , með góðum veitingastað og prýðilegum hótelbar .
Flest herbergin hafa magnað útsýni til sjávar og frískandi hafgolan er vel þegin , kvölds , morgna og þar á milli .
Það er gaman að spóka sig um bæinn og ýmislegt að skoða , en við ágenga minjagripasala er best að segjast hafa gleymt veskinu heima ; að öðrum kosti láta þeir vart segjast .
Fyrir Íslending sem ekki hafði séð til hafs í nokkra daga var þó eftirminnilegast að ganga meðfram strandlengjunni og hlusta á öldu-gjálfrið ; það er ekkert minna en unaðsleg tónlist í eyrum mörlandans .
Sökkvandi sólin í blóðrautt Atlantshafið var þá með því fegursta sem ég leit í þessari ferð minni til Afríkuríkisins Namibíu .
Hefði einhver heimamanna , talandi á afrikaans , spurt mig hvernig mér líkaði landið hefði ég sjálfsagt svarað að þeirra hætti um það sem fallið hefur í kramið og rúmlega það : " Lekker , man ! " 