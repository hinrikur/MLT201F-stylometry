Tónlistarmaðurinn Sverrir Stormsker er að gefa út sex geisladiska lagasafn í tilefni 30 ára starfsafmælis síns .
Diskana prýða heil 110 lög .
" Safnið heitir The very Best of Greatest Hits og þarna eru öll vinsælustu lögin mín og svo líka fjölmörg lög sem komu aldrei út á geisladiski , bara hljómplötu .
Platan Lífsleiðin ( n ) með lögunum Þórður , Andskodans , App-bú eru þarna svo gott sem í heild sinni , " útskýrir Sverrir .
" Svo eru þarna nýlegri lög , Femínistinn og svoleiðis góðgæti því eitthvað verður maður jú að gera fyrir góða fólkið með réttu skoðanirnar .
" Fjölmargir söngvarar leggja Sverri lið , eins og Alda Björk Ólafs , Richard Scobie , Stebbi Hilmars , Bubbi , Megas , Ingó veðurguð , Rúnar Júl og Laddi .
Á diskunum eru líka nokkur ný og áður óútgefin lög .
" Ekki má gleyma að Diddú og Egill Ólafs syngja saman eitt gamalt lag eftir mig , Tíbrá í fókus , sem hefur aldrei áður komið út í þeirra flutningi .
Þetta er allt saman voðalega glæsilegt og hressandi .
" Sverrir segir þetta líklega verða seinustu diskana sem hann muni gefa út á ferlinum .
" Það verður náttúrlega enginn svínfeitur af diskasölu í dag þannig að það er ekki beint eins og ég sé að safna mér fyrir geimferð með Branson og félögum með þessari útgáfu .
Ég kæmist í mesta lagi með einhverju baðkari til Vestmannaeyja ef þessi plötupakki selst upp því hann er gefinn út í mjög takmörkuðu upplagi , " segir tónlistarmaðurinn sem ætlar að hefja sölu diskanna á 50% afslætti á hópkaupum áður en þeir fara í almenna dreifingu .
