Nú orðið les ég bara þegar ég á frí og ég var einmitt að lesa Ómunatíð í fríinu , mjög áhugaverða bók Styrmis Gunnarssonar um geðveiki .
Þegar maður á aðstandanda með geðröskun þá er svo margt sem maður strögglar við að skilja og þá hjálpa svona bækur mikið , vekja margar hugsanir , en veita líka mörg svör .
Áhrifamikil bók og ég er búin að hugsa mikið eftir að ég las hana .
Ég las líka nýlega Litlar byltingar eftir Kristínu Helgu Gunnarsdóttur .
Mjög skemmtileg bók um hlutskipti kvenna á nítjándu og fram á tuttugustu öld sem áttu ekki sjálfar líf sitt , urðu að haga lífinu að mestu leyti eftir því sem passaði fyrir aðra .
Hún byggir bókina mjög skemmtilega upp , segir frá tíu konum í tíu köflum en þær eru allar skyldar eða tengjast .
Hún skrifar skemmtilega , hún Kristín Helga , er góð að segja sögur , góður sögumaður og þegar ég var að lesa bókina fór ég að hugsa um tengdamóður mína heitna sem var alltaf að segja sögur af fólki .
Síðan hef ég verið að lesa reyfaradót , en maður man varla eftir því hvað bókin heitir þegar maður er að lesa þannig .
