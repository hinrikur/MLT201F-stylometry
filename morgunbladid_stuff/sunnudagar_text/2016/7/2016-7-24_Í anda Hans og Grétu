Ævintýraleg tískusýning var haldin í Quirinale-hverfinu í Róm fyrir nokkru , nánar tiltekið ofan í hinum fræga Trevi-gosbrunni sem talinn er einn af fegurstu gosbrunnum heims .
Engu var líkara en að fyrirsæturnar gengju hreinlega á vatni .
Það var gert með því að leggja glergöngubrú yfir vatnið sem með góðri tækni og hönnun gerði sýninguna stórfenglega .
Tískusýningin var haldin í tilefni af 90 ára afmæli ítalska tískuhússins Fendi .
Yfir glitrandi lindinni mátti sjá fyrirsæturnar í fölbleikum og bláum kjólum ísaumuðum blómum ganga inn í ævintýraheim Grimms-ævintýra .
Innblástur sýningarinnar var fenginn frá dönskum ævintýrateiknara að nafni Kay Nielsen sem meðal annars teiknaði allar myndirnar fyrir Ævintýrabók Hans Christian Andersen árið 1924 .
Þarna mátti sjá módel eins og hina amerísku Kendall Jenner og Bellu Hadid .
Hönnuðurinn Karl Largerfeld gekk yfir glerbrúna ásamt hönnuðinum Silvia Venturini Fendi .
Leitast var við að gera kvöldið að einu ævintýri þar sem mátti sjá Hans og Grétu nútímavæðast , ljósin glitruðu í vatninu og grænbláir tónar þess nutu sín í tunglsljósinu .
Kjólarnir voru teknir saman í mittið og víkkuðu svo út .
Kápurnar úr mynstruðu silkiefni sem voru opnar að framan og aftan .
Töskurnar voru úr silkiefnisbútum sem saumaðir voru saman svo þeir litu út eins og snákaskinn .
Stór yfirlitssýning í tilefni af afmælinu verður opin í höfuðstöðvum tískuveldisins Fendi í Róm til 23. október næstkomandi .
