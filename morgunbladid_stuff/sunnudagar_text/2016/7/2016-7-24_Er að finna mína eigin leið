Eftir að ég skipti um mataræði og fór að pæla í hollum mat er ofnæmið að hverfa .
Ég fæ ekki útbrot lengur , jafnvel þótt ég svindli smá .
Ég er með ofnæmi fyrir eggjum , jarðarberjum , sítrusávöxtum , kíví , ananas , rúgi , hveiti , fiski og rækjum , " segir Ásta sem fékk útbrot í olnbogabótum , hnésbótum og lærunum , " og í andlitinu var það aðallega í kringum munninn .
Þetta var alveg hræðilegt .
Ég var með stórt sár á lærinu sem kom og fór í þrjú ár .
Einu sinni var ég að setjast , svo það strekktist á húðinni , og þá rifnaði sárið upp og það var blóð út um allt .
Þetta sár er horfið en ég er með ör eftir það .
" Ásta borðaði það sem hana langaði í og fékk sér bara ofnæmistöflur en þær gerðu ekkert gagn .
" Mig klæjaði mikið í útbrotin en annars leið mér ekki illa líkamlega af ofnæminu .
Mér leið aðallega illa þegar fólk gerði athugasemdir við þau .
Einu sinni fór ég út í búð og afgreiðslustrákurinn spurði hvað hefði komið fyrir andlitið á mér .
Ég gleymi því aldrei .
Þá ákvað ég að taka mataræðið í gegn .
" Avókadó er frábær fæða " Undirstaðan í mataræðinu mínu núna er grænmeti , ávextir , hafragrautar og kaldir grautar .
Ég borða chia-graut á hverjum morgni með ferskum ávöxtum .
" Á Instagram-síðu Ástu gæti flest flokkast sem vegan-matur eða hráfæði .
" Ég reyni að vera dugleg að borða vegan-fæði vegna dýra- og umhverfisverndarsjónarmiða .
Ég borða vegan-fæði í morgunmat og hádegismat , en finnst erfiðara að finna mér kvöldmat .
Mér finnst sniðugt að fá mér Buddha bowl .
Þá setur maður saman í skál góða blöndu af salati , grænmeti , baunum , hnetum og fræjum .
Ég nota gjarna kjúklingabaunir sem ég ofnrista með reyktu paprikukryddi , avókadó , rauðkál , grænkál , sem ég borða mjög mikið af , og soðnar sætar kartöflur .
Þetta er ekki alveg hráfæði og ég er eiginlega ekki alveg vegan .
Í rauninni er ég bara að finna mína eigin leið í mataræðinu og tek myndir af því , " segir Ásta .
" Ég elska ristað brauð með avókadó og smá chili-pipar .
Avókadó er í algjöru uppáhaldi hjá mér og ég á það alltaf .
Það er frábær fæða .
Það er t.d. hægt að nota í staðinn fyrir smjör .
Ég bjó til þessar klassísku kókoskúlur og notaði avókadó í þær og það var mjög gott .
" Gaman að prófa ný hráefni Ásta drekkur mikið af grænu tei og er sannfærð um að það hafi styrkt ónæmiskerfi hennar .
" Græna teið er hollt að svo mörgu leyti .
Kínverjar drekka þetta mikið , þess vegna byrjaði ég að drekka það , " segir Ásta sem býr kærasta sínum , Aron Wei og fjölskyldu hans sem er öll frá Kína .
Þar fær hún ekta kínverskan mat sem hefur farið betur í hana en venjulegur íslenskur heimilismatur .
" Tengdafjölskyldan hefur líka átt þátt í því að mér hafi batnað .
Í raun borða ég þar aðallega vegan-fæði en þau borða mikið af grænmeti og nota mjólk mjög sjaldan , en ég er að reyna að hætta öllum mjólkurvörum .
Ég er ekki með ofnæmi fyrir þeim , en finnst mér líða miklu betur ef ég sleppi þeim , " segir Ásta sem kaupir sér kókosmjólk eða býr til sína eigin möndlumjólk .
" Mér finnst mjög gaman að prófa nýtt hráefni .
Núna er ég að prófa mig áfram með kínóa sem er mjög prótínríkt korn .
Sagt er að það sé glútenlaust korn sem teljist frekar vera fræ , " segir Ásta sem er mjög ánægð með hvað mikið er flutt inn af spennandi hráefnum .
" Ég fæ alltaf æði fyrir einhverju skemmtilegu og núna er það acai-duft .
Það passar bæði vel í eftirrétti og morgunverði .
Ég hef sett það í smoothie og í hafragrautinn .
Ég blandaði því líka saman við frosna banana , setti smá bláber og kókos út á .
Það var ískalt og sjúklega gott , bara eins og að borða ís ! " Elskar að stílísera mat Nýja mataræðið hennar Ástu hefur ekki bara gert hana heilbrigðari heldur líka skapað nýtt áhugamál hjá henni .
" Það gleður mig að finna upp á nýjum réttum og taka myndir af þeim .
Fyrst þegar ég byrjaði að pósta myndum á Instagram-síðunni minni , astaeats , var ég bara að leika mér og þetta var líka leið fyrir mig til að skrásetja allt sem ég setti ofan í mig , " útskýrir Ásta .
" Núna elska ég að stílísera mat .
Það er bara svo gaman að búa til fallegan mat og mynda hann .
Ég vanda mig rosalega mikið , færi sama jarðarberið til og frá , allt verður að vera fullkomið , " segir Ásta .
" Ég er með lítið stúdíó heima sem Wei kærastinn minn setti upp fyrir mig .
Það eru ljós og hvítur kassi sem ég set matinn í .
Svo má greyið Wei aldrei borða neitt í friði fyrir mér því ég er alltaf að fara að mynda það , " segir Ásta og hlær .
" Það myndi líka gleðja mig mikið ef ég gæti hjálpað einhverjum með svipuð vandamál og ég .
Fólk hefur verið að biðja mig um uppskriftirnar og þess vegna er ég að opna heimasíðuna www.astaeats.is .
Ég ætla að setja uppskriftirnar þar inn og líka að blogga um hollan mat , " segir Ásta sem vonast til að sem flestir kíki á síðurnar hennar fínu .
Kaldur grautur með höfrum og chia-fræjum 75 gr hafrar 2 msk .
chia-fræ 1 msk .
kókosmjöl 1 msk .
fræ að eigin vali , t.d. hörfræ eða graskersfræ 125 ml kókosmjólk Blandið öllum hráefnunum vel saman í skál eða glerkrukku , plastið yfir eða setjið lok á .
Setjið grautinn inn í ísskáp yfir nótt og borðið daginn eftir .
Gott er að setja ávexti eða möndlur út á grautinn .
Grauturinn endist í 3-4 daga inni í ísskáp .
Grænn smoothie 4 blöð grænkál 1 banani 1-2 dl frosnir mangóbitar ( eða frosnir ananasbitar ) 1 msk .
engifer 2-3 dl kókosvatn Öllu blandað vel saman í blandara .
Acai-morgunverðarskál 2 frosnir bananar 2 dl fersk / frosin bláber 1 dl fersk / frosin jarðarber 4 tsk .
acai-duft Blandið saman í matvinnsluvél eða blandara þar til þykkri áferð er náð .
Gott er að setja ferska ávexti eða kókosmjöl út í skálina .
Heimalöguð möndlumjólk 1 dl af möndlum , lagðar í bleyti í a.m.k. 12 tíma .
3 dl af vatni .
4 döðlur 1 tsk .
malaður kanill .
Hellið vatninu frá sem möndlurnar voru bleyttar í en það á ekki að nota í möndlumjólkina .
Skolið möndlurnar vel með köldu vatni og setjið í blandara ásamt kanil , döðlum og vatni .
Blandið öllu vel saman í nokkrar mínútur eða þar til möndlurnar eru búnar að leysast upp .
Hellið mjólkinni í gegnum þétt sigti eða ostaklút í stórt ílát og geymið svo í glerkrukku inni í ísskáp .
Hægt er svo að nota hratið sem eftir verður í bakstur .
Mjólkin endist í 2-3 daga inni í ísskáp .
