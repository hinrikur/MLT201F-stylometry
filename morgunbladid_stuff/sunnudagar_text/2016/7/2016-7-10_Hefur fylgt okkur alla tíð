Íslenski fjárhundurinn fylgdi forfeðrum okkar hingað til lands strax við landnám en 18. júlí næstkomandi mun hann í fyrsta sinn eignast sinn eigin dag , Dag íslenska fjárhundsins .
Hundurinn er þekktur fyrir að vera góður smalahundur en þessi glaðlyndi vinur þjóðarinnar er ekki síður elskaður í borg .
Júlía Margrét Alexandersdóttir julia@mbl.is Íslenski fjárhundurinn fylgdi forfeðrum okkar hingað til lands strax við landnám en 18. júlí næstkomandi mun hann í fyrsta sinn eignast sinn eigin dag , Dag íslenska fjárhundsins .
Hundurinn er þekktur fyrir að vera góður smalahundur en þessi glaðlyndi vinur þjóðarinnar er ekki síður elskaður í borg .
Júlía Margrét Alexandersdóttir julia@mbl.is Höfðinginn af Haðarstíg Ég hafði aldrei átt hund þegar þennan hund rak á fjörur mínar .
Vinkona vinkonu minnar var að flytja til Ameríku og gat ekki tekið hann með sér .
Ég horfði í augun á þessum hundi og sagði ; Vantar þennan hund heimili ? Ég skal eiga hann .
Slík er útgeislun og töfrar þessa hunds .
Ég kom því bara með hann heim til fjölskyldunnar einn daginn .
" Svo lýsir Vilborg Halldórsdóttir leikkona því hvernig hún eignaðist Stefsstells Kát Kala sem er 11 ára gamall en þau hjónin , Vilborg og Helgi Björnsson tónlistarmaður og leikari , segja það að eyða lífinu með hundi stórkostlegra en þau hafði órað fyrir .
" Kátur Kali hefur ótrúlegt geðslag .
Hann er sérstaklega háttvís og skemmtilegur og ég hefði aldrei trúað því hvað það er stórkostlegt að eiga hund , ég vildi að ég hefði eignast hund fyrr , " segir Vilborg og Helgi tekur undir það .
" Hann er umgengnisprúður og afar hlýr persónuleiki en um leið samt mjög sjálfstæður .
Háttvísi hans hefur haft góð áhrif á mig – ég fer sjálfur að stilla mína umgengnissiði þar sem hann er ekki gefinn fyrir læti svo að það má segja að hann sé eins konar barómeter á slíkt .
Ég hef því orðið háttvísari sjálfur um leið .
Auðvitað er svo stór kostur að hann dregur mig út í öllum veðrum , " segir Helgi .
Vilborg bendir á að það sé þó ekki það sama hundur og hundur .
" Það sem gerir íslenska hundinn svo þéttbýlis- og fjölskylduvænan er að hann er ekki varðhundur í eðli sínu .
Hann hefur meiri áhuga á rollum og snuðri en fólki og Kátur Kali flaðrar því aldrei upp um fólk .
Mér finnst raunar þessi hystería með hundahald í þéttbýli vera komin út í algjörar öfgar .
Ef fólk ætlast til þess að dýrið þitt gangi alltaf við hæl þinn er það svipað og að eiga hest og ætlast til þess að hann sé bara á feti .
Dýr verða að fá að hreyfa sig frjáls , annars geturðu bara fengið þér tuskudýr og knúsað það .
" Vilborg og Helgi fá gjarnan þá spurningu hvort það sé ekki mikil binding fyrir önnum kafið fólk að vera með hund .
" Við erum svo heppin að við erum með gott tengslanet til að passa Kát .
Vinkona mín sem gaf mér hundinn fær hann þegar hún kemur heim í frí og passar hann fyrir okkur og svo er ein önnur vinkona mín sem passar hann .
Við köllum okkur Kátínurnar því allar elskum við Kát .
Það er í raun ótrúlegt með þennan hund að allir sem kynnast honum upplifa að hann sé hundurinn þeirra .
" Kátur er , eins og nafnið segir , með kátt geðslag og er mikill meistari í fótbolta .
Á Haðarstígnum , þar sem Vilborg og Helgi búa , koma krakkarnir í götunni að spyrja eftir honum .
" Þau spyrja hvort hann megi koma út í fótbolta og svo skila þau honum bara aftur .
Það má segja að Kátur sé orðinn Haðarstígshöfðinginn .
" Skiptir miklu máli að íslenski hundurinn sé sýnilegur í okkar menningu ? " Að sjálfsögðu .
Mér finnst að við mættum gera miklu meira af því að auglýsa hann og markaðssetja eins og íslenska hestinn , " segir Vilborg að lokum .
Kærleikur býr til góðan hund Íslenski fjárhundurinn er alltaf til í allt .
Ef maður vill vera heima og kúra þá eru þeir til í það og ef maður vill fara út í fjallgöngu eru þeir líka til í það , þeir eru svo jákvæðir , " segir Berglind Guðbrandsdóttir sem á átta ára gamlan rakka sem heitir Hektor og er úr Bjarkarkotsræktun .
Berglind starfar sem aðstoðarmaður dýralæknis og er hundaþjálfunarnemi og þekkir afar vel til hunda .
Auk Hektors á Berglind tvo Whippet-hlaupahunda .
Hektor er " mjúk týpa " að sögn Berglindar sem þarf mikla umhyggju .
" Hann er mjög greindur og vinnufús eins og íslenski hundurinn er , gáfaður og alltaf til í að læra eitthvað , svo lengi sem maður er að gera það með honum .
Hektor lenti að vísu í því að það var ráðist á hann þegar hann var hvolpur og hann er því svolítið viðkvæmur en við höfum unnið vel út úr því .
En hann þolir alls ekki að það sé öskrað á hann og hefði ekki plumað sig vel hjá eiganda sem hefði verið harður við hann .
" Berglind býr með hundinn sinn í Grafarvogi og segir það þægilegt því stutt sé á stór græn svæði og í hverfinu séu skemmtilegar gönguleiðir .
" Viðhorf til hundahalds í borg er að breytast mjög mikið en það er samt enn pínu gamaldags .
Bæði þetta með að hundar eigi ekki að vera hluti af tilveru okkar í borg og svo hvernig er almennt talað um hunda .
Menn fá til dæmis að borða og deyja en dýr eiga að drepast og éta .
En ég heyri það þó mun oftar að fólki finnst bara heldur hart að heyra sagt um hundinn sinn að hann hafi drepist .
Berglind segir að persónulega leggi hún mesta áherslu á það að ala hundana sína upp í kærleik , þannig verði alltaf til góðir hundar .
" Ég mun alltaf eiga íslenskan fjárhund .
Þetta eru svo klassískir hundar og ef maður elur þá vel upp þá verða þeir æðislegir og eru svo góðir við allt og alla .
" Gaf lífinu nýja vídd Við vorum búin að ræða það í mörg ár að fá okkur hund en það stoppaði alltaf á því að við héldum að það væri svo mikið mál .
Einn daginn ákváðum við að láta slag standa og prófa þetta og það kom á óvart hvað þetta er lítið mál .
Það verður bara hluti af lífinu og maður er ekkert að spá í því hvort það sé aukavinna , ekki frekar en annað sem maður gerir dagsdaglega , " segir Anna Lilja Þórisdóttir , blaðamaður á Morgunblaðinu .
Á heimili hennar býr Kátur sem er sjö ára gamall en þegar fjölskyldan valdi sér hvolp var það Kátur sem valdi þau .
" Það var um 10 hvolpa að velja úr tveimur gotum og Kátur , sem er úr Kersins-ræktun , ætlaði sér greinilega að verða hundurinn okkar og var svolítið ágengur við mig .
" Kátur er blíður hundur , forvitinn og afar hrifnæmur .
Anna Lilja segist ekki hafa trúað því hvað það bætti líf þeirra mikið að eignast hund .
Eins og lífið hafi öðlast nýja vídd og að vera í kringum hund eins og Kát sem er alltaf glaður geri heimilisbraginn sérstaklega skemmtilegan .
" Sumum finnst fyndið að sjá íslenskan fjárhund í fanginu á manni enda tegundin ekki beint kjölturakkar .
En Kátur vill láta halda á sér og bera um húsið sem er heldur óvenjulegt .
Hann er líka ofboðslega íhaldssamur og ef einhverju er breytt á heimilinu lítur hann þær breytingar hornauga .
Hann þolir heldur ekki að við fáum okkur ný húsgögn og við þurftum að fjarlægja skemil sem hann sætti sig alls ekki við .
" Þá er Kátur með mjög ákveðnar hugmyndir um hvaða hunda er vert að yrða á .
Hann er afar spenntur fyrir eldri hundum en hundsar þá sem yngri eru – lætur þá eins og þeir séu ekki til ef þeir koma í námunda við hann og vilja leika .
Anna Lilja segist viðurkenna að fjölskyldan sjái ekki sólina fyrir hundinum og veiti honum alla þá athygli sem hann krefst .
" Hann er kannski orðinn svolítið athyglissjúkur fyrir vikið .
Ef við erum að spila til dæmis hefur hann tekið upp á því að stökkva upp og slá spilin úr höndum okkur – þá erum við auðvitað að gera eitthvað sem hann getur ekki verið með í ! " Anna Lilja segist myndu vilja sjá borgarsamfélagið gera ráð fyrir að í þéttbýli búi líka hundar .
" Það er stundum sagt að hundar eigi bara heima í sveit en ég myndi frekar segja að hundar eigi heima hjá fólki sem þykir vænt um þá – hvort sem er í borg eða sveit .
" Menningarverðmæti Fyrir tæpum 20 árum , þegar við vorum fyrst að íhuga að fá okkur hund , fannst okkur það vera ákveðinn menningarvottur að viðhalda þessu hundakyni .
Og ef maður gæti lagt eitthvað af mörkum , með því a.m.k. að kaupa sér íslenskan hund með ættbók , þá væri gaman að því , " segir Þórólfur Árnason , forstjóri Samgöngustofu .
Hundurinn sem Þórólfur og fjölskylda eignaðist þá hét Kátur og var mikill fjölskylduhundur og smalahundur að því leyti að hann smalaði unglingunum á heimilinu saman og sá til þess að það var ekkert rifist .
Þórólfur segir að hann hafi létt undir öllu heimilishaldi .
" Kát misstum við undir bíl og það var mikið áfall svo að það tók okkur 10 ár að finnast við vera tilbúin að fá okkur aftur hund .
Þá var sú hugsun enn með manni að reyna að viðhalda íslenska stofninum og fengum því aftur íslenskan fjárhund sem heitir Bjartur .
Hann er af góðu Miðdalskyni úr Kjósinni en Bjartur og Kátur eru aðeins skyldir en samt ólíkir að mörgu leyti .
Bjartur er rólegri og íhugulli meðan Kátur var uppátækjasamari .
Bjarti er til dæmis alveg sama þótt það komi póstur inn um lúguna meðan Káti var ekkert um það gefið .
Annars er það svo með íslenska hundinn og gelt að lengi býr að fyrstu gerð og það skiptir máli að taka nei-ið stíft í byrjun meðan þeir eru að læra .
Tíkurnar eru seigar að aga þá til og íslenski hundurinn vill aga .
" Þórólfur hefur mikinn áhuga á ræktun íslenska fjárhundsins og segist fylgjast vel með .
" Mér finnst að það verði að passa upp á ræktunarmarkmiðin og að þau séu í anda Marks Watson .
Mér finnst að þeir séu margir orðnir of loðnir og stuttfættir og miðað við myndirnar af hundum Watson sem Halldór Pétursson teiknaði þá eru þeir ekki svona loðnir og háfættari .
Mér finnst þetta skipta máli , að við höldum stofninum við eins og hann var .
" Þórólfur ólst upp innan um dýr , var í sveit og segir það gera tilveruna ríkari að eiga hund og afastrákurinn hans og Bjartur eru miklir félagar .
Þórólfur býr í Þingholtunum og segist finna fyrir meiri skilningi gagnvart hundahaldi en fyrir 20 árum .
" En þar skiptir líka miklu máli að hundaeigendur eru orðnir sjálfir tillitssamari .
Þeir eru duglegri að hirða upp hundaskít og það er orðið hending að maður rekist á hundaskít sem enginn hefur hirt upp .
Til að þetta gangi uppí borg er algjör lykill að þrífa upp og vera líka alltaf með aukapoka til að þrífa upp skít sem aðrir hafa skilið eftir .
Ég tek allt sem ég sé því annað kemur óorði á okkur hundaeigendur .
Svo er líka gott að hafa poka til að tína rusl í leiðinni .
" Þórólfur segir það skipta miklu máli að þau dýr sem fluttust hingað með landnámsmönnum fái að blómstra og tegundunum sé viðhaldið .
" Það eru afskaplega mikil menningarverðmæti falin í þessu og íslenski fjárhundurinn er mikil landkynning .
Ég er daglega stoppaður af ferðamönnum , einkum Þjóðverjum og Skandínövum , sem vilja taka mynd af Bjarti .
Þeir þekkja þá íslenska kynið og stoppa mig til að spyrja hvort það sé ekki rétt ; ég sé með íslenskan hund .
" Ferðamenn elska Míu Mía er eins og löngu týndur vinur allra – eins og hún hafi þekkt fólk allt sitt líf , " segir Lára Garðarsdóttir teiknari um íslenska eins árs gamla fjárhundstík sem hún á og er úr Laufeyjarræktun .
" Ég hef átt hunda allt mitt líf og síðustu árin hefur Lína , blanda af Border Collie og íslenskum fjárhundi , fylgt mér .
Mig langaði að eignast hund sem líktist henni á sínum yngri árum en íslenski fjárhundurinn er svo skemmtilegur vegna lundarfars síns – svo lífsglaður og forvitinn og varla hægt að eignast betri vin .
Ég sá myndir af Míu og féll samstundis fyrir henni .
Við erum afar nánar og þeir sem kynnast henni , sérstaklega börn , ná afar sérstökum tengslum við hana .
" Lára lifir miðborgarlífi og býr eins miðsvæðis og hægt er , á Norðurstíg í 101 Reykjavík , en Mía fer með henni hvert sem hún fer og finnst afar gaman að synda svo að hvar sem þær komast í vatn fær Mía sér sundsprett .
En hvernig er að búa svo miðsvæðis með hund ? " Það er gott að hafa tilefni á hverjum degi til að fara í göngutúr og viðhorf til hundahalds er búið að breytast mikið frá því að maður mátti ekki ganga niður Laugaveginn með hund .
Það mætti þó gerast hraðar , við erum aftarlega á merinni miðað við aðrar þjóðir í kringum okkur þar sem fólk er ekki að kippa sér upp við að sjá hund í strætó .
Hundar eru hluti af lífinu og erlendis er gert ráð fyrir þeim meðan hér vantar sárlega staði þar sem er hægt að sleppa þeim lausum og leyfa þeim að vera til .
Á hinn bóginn er örugglega auðveldara að vera með hund í miðborginni en víðsvegar annars staðar í Reykjavík því hér er svo mikið af ferðamönnum sem eru vanir því að hundar séu sýnilegir í borgum .
Þeir brosa framan í Míu og sýna þessu íslenska kyni mikinn áhuga .
" Dagur íslenska fjárhundsins Dagur íslenska fjárhundsins er haldinn í fyrsta skipti nú í ár , 18. júlí , á fæðingardegi Íslandsvinarins Marks Watsons , en hann fæddist árið 1906 og er talinn hafa bjargað íslenska fjárhundakyninu frá því að deyja út .
Er ætlunin að þessi dagur verði framvegis tileinkaður íslenska fjárhundinum en það er Deild íslenska fjárhundsins sem stendur að deginum .
Mark Watson var breskur aðalsmaður sem ferðaðist fyrst um Ísland árin 1937-38 og varð hugfanginn af Íslandi , menningu þess og síðast en ekki síst , íslenska fjárhundinum .
Síðar , í annarri Íslandsferð , sá hann að hundarnir voru sjaldséðari og ákvað að taka til hendinni og gera eitthvað til að bjarga kyninu .
Á árunum 1955-1960 lét hann safna saman nokkrum íslenskum hundum og flutti þá úr landi og hreinræktaði þá erlendis .
Er talið að ef ekki hefði verið fyrir framtak Watsons hefði kynið getað dáið út en síðar leiðbeindi hann Íslendingum sem fengu áhuga á að hreinrækta kynið hvernig best væri að fara að .
Tvær íslenskar tíkur fóru þó ekki með en þær faldi Jón Guðmundsson , bústjóri á Keldum , og teljast þær Pollý og Snúlla formæður flestra þeirra íslensku hunda sem eru til í dag .
Árið 1965 hófst svo skipulögð ræktun á kyninu þegar hjónin Sigríður Pétursdóttir og Kjartan Georgsson á Ólafsvöllum á Skeiðum fengu íslenska hunda til ræktunar að áeggjan Páls A. Pálssonar yfirdýralæknis en Sigríður fór til Bretlands að kynna sér ræktunarstörf undir handleiðslu Marks Watsons og var hún svo í forystu áhugamanna sem stofnuðu Hundaræktarfélag Íslands árið 1969 .
Fyrstu árin var starfssemi Hundaræktarfélagsins eingöngu tengd íslenska fjárhundinum en 1979 var Deild íslenska fjárhundsins stofnuð innan HRFÍ .
Deildin ber ábyrgð á útliti og heilbrigði hundsins ásamt ræktunarmarkmiði tegundarinnar og á að vera í forystu með allt það sem tengist íslenska fjárhundakyninu .
Í kringum 1990 var Guðni Ágústsson , þáverandi landbúnaðarráðherra , í fararbroddi þeirra sem lögðu fram þingsályktunartillögu um verndun íslenska fjárhundsins .
Þá var talið að aðeins 100-200 hundar af íslenska fjárhundakyninu væru til hér á landi en á þeim tíma var íslenski fjárhundurinn kominn í ræktun víða um heim þar sem hann naut mikillar virðingar og síaukinna vinsælda .
1994 var þingsályktunartillaga samþykkt þar sem Alþingi ályktaði að fela landbúnaðarráðherra að skipa nefnd sem gerði tillögur um aðgerðir til að vernda íslenska fjárhundinn og hreinrækta stofninn .
Í dag er íslenski fjárhundurinn ekki í útrýmingarhættu en talið er að þeir séu um 4.500 en þó eru aðeins 1.000 hér á landi .
Enginn veit það þó með vissu .
Málþing helgað Watson og íslenska fjárhundinum fer fram á Þjóðminjasafninu 18. júlí kl. 12-13 .
