Verslunarmannahelgin er stærsta ferðahelgi ársins en eftir hana er eins og öll sumarorkan sé uppurin .
Jafnvel þótt veður haldist gott fram eftir ágústmánuði þá einhvern veginn ferðumst við minna aðrar helgar í ágúst .
Það er aðeins meira myrkur , við erum komin í aðeins meiri haustgír og viljum frekar fara að malla súpur en að grilla hamborgara .
Hver árstíð á einhvern veginn sína stemningu .
Vorið ber með sér væntingar og þá förum við að láta okkur dreyma um frí .
Draumurinn um sól og angan af nýslegnu tjaldstæði er svo sterkur að jafnvel þótt rigni þá látum við það liggja milli hluta .
Sumarið á bara að vera skemmtilegt .
Vinkonu minni varð það á að spyrja á samfélagsmiðli í vikunni um hvar væri hægt að nálgast " rauntímaúrkomugögn " og uppskar talsverða háðung svokallaðra vina , að mér meðtalinni .
Góðlátlegt yfirlæti og fimmaurar einkenna gjarnan fas okkar á samfélagsmiðlum og ég féll umsvifalaust í þann pytt að gera grín að þessum heldur nördalegu pælingum um rigningu og skrifaði stríðna færslu þar sem ég spurði hvort hún væri ekki örugglega í sumarfríi .
Önnur vinkona hló með og bað hana vinsamlegast að fara að slaka á – hún væri jú í fríi .
Meiningin var að sjálfsögðu sú að benda á að sumrinu eigi að fylgja gleði og slökun , ekki leit að " rauntímaúrkomugögnum " .
Það skal þó tekið fram að sú sem spurði um gögnin er verkfræðingur og hefur þar með ákveðna afsökun fyrir þessum gegndarlausa nördaskap .
En á samfélagsmiðlum er ekkert tækifæri til hótfyndni látið ónýtt niður falla .
Ástæðan fyrir gríninu á kostnað vinkonu minnar er auðvitað sú að þessi áhugi hennar á magni rigningar í formi einhverra excel-skjala passar einfaldlega ekki inn í stóru hugmyndina okkar um hið alltumlykjandi og afslappandi sumarfrí þar sem við slökkvum á hversdeginum og liggjum með tærnar upp í loft fjarri öllum áhyggjum .
En þegar ég hugsaði þetta lengra þá var grínið á minn kostnað miklu frekar .
Mín færsla var skrifuð út frá þessari rómantísku en óraunhæfu hugmynd um einhvers konar hamingjusamlegt aðgerðarleysi í fríi .
Sem er frekar fyndin nú þegar sumri tekur að halla og hvert foreldri bíður í ofvæni eftir því að þetta blessaða sumarfrí , með sínu púsluspili , óreglulegum svefntíma , endalausri pökkun í töskur eða upp úr töskum og fleiri fylgifiskum , sé lokið og rútínan komist á að nýju .
Sumarið og fríið er yndislegt en haustið með sínar súpur og huggulegheit hentar líka ágætlega fyrir ýmiss konar nördaskap eins og að rýna í rauntímaúrkomugögn .
Nú eða bara lesa bók í rigningu .
Gleðilega síðustu helgi sumars ! 