Svonefndur langlisti Booker-bókmenntaverðlaunanna verður kynntur í lok mánaðarins , stuttlistinn kemur svo í september og verðlaunin sjálf veitt í október .
Ekki er alltaf gott að giska á hver hlýtur verðlaunin hverju sinni , enda gæta skipuleggjendur að því að skipta reglulega út mannskap í verðlaunanefndinni .
Þegar rennt er yfir verðlaunahafa og bækur þeirra í gegnum árin birtist þó mynd af hinni dæmigerðu Booker-verðlaunabók og hinum dæmigerða Booker-verðlaunahafa .
Útgáfufyrirtækið FlipSnack fékk greiningarfyrirtæki til að fara í saumana á Booker-bókum síðustu áratuga og niðurstaðan var þessi : Sigurlíkur eru mestar ef höfundur er breskur karl á miðjum aldri og bók hans er um karla , skrifuð í þriðju persónu og innan við 400 síður að lengd .
Þessi niðurstaða byggist á eftirfarandi staðreyndum : 66% verðlaunahafa eru karlar og meðalaldur þeirra er 49 ár .
Þeir hafa að jafnaði gefið út sjö bækur og best hefur reynst að skrifa sögulegar skáldsögur , frekar en hreinan skáldskap ( 48% á móti 38% ) .
Meðallengd sigurbókar er 370 síður , best fer á því að söguhetjan sé karlkyns ( 84% sigurbóka eru með karl sem söguhetju ) og í þriðju persónu ( svo er því háttað með 67% sigurbóka ) .
Samkvæmt Goodreads , sem er lesendavefsetur í eigu Amazon , er líka vænlegt að skrifa bók sem fáir vilja lesa , því að meðaleinkunn Booker-verðlaunabóka þar á bæ er ekki nema 3,7 .
