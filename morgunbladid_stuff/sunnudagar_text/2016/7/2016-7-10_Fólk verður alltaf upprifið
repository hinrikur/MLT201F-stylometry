Hver ert þú ? " Ég heiti Jónas Ásgeir Ásgeirsson , ólst upp í Breiðholtinu og hef spilað á harmonikku síðan ég var níu ára .
Ég er meðlimur í harmonikkutríóinu Ítríó ásamt Helgu Kristbjörgu Guðmundsdóttur og Jóni Þorsteini Reynissyni , en við stundum öll framhaldsnám í harmonikkuleik við Konunglega tónlistarháskólann í Kaupmannahöfn .
" Af hverju valdirðu harmonikkuna ? " Ég vildi vera öðruvísi en allir hinir krakkarnir sem voru að læra á fiðlu og píanó .
Það var kynning í tónlistarskólanum og kennarinn minn til margra ára , Guðmundur Samúelsson , hafði svo mikla ástríðu fyrir hljóðfærinu að ég varð strax mjög hrifinn .
Ég valdi harmonikkuna og hef aldrei séð eftir því .
" Finnst fólki ekki harmonikkan vera frekar púkalegt hljóðfæri ? " Jú , fólk verður reyndar oft hissa þegar ég segist spila á harmonikku .
En það er bara af því að fólk þekkir bara gömlu sveitaballatónlistina .
Það er rosalega gaman að spila á svona sjaldheyrt hljóðfæri og það er mjög skemmtilegt að sjá viðbrögð fólks þegar maður byrjar að spila fyrir það klassík og nútímatónlist .
Það verður alltaf mjög upprifið .
" Hvað ætlið þið að leika fyrir okkur á sunnudaginn ? " Dagskráin verður eins fjölbreytt og mögulegt er .
Við leikum nokkur lög í ryþmískum poppstíl frá pólsku harmonikkutríói , lög í balkneskum stíl og frönskum .
Líka tvo tangóa úr Árstíðum Astors Piazzolla sem við útsettum fyrir tríóið .
Svo erum við með eitt nútímaverk eftir finnskt tónskáld , mjög agressíft stykki sem mun brjóta upp dagskrána því það er allt öðruvísi en öll hin verkin .
Svo er tríósónata eftir Johann Sebastian Bach sem verður rauði þráðurinn í gegnum prógrammið .
" Hvert stefnir Ítríóið í framtíðinni ? " Þegar við verðum öll búin í náminu er planið að koma hingað heim og byggja upp harmonikkumenningu hér .
Sýna ungu fólki fram á að harmonikkunám stendur jafnfætis öðru klassísku tónlistarnámi .
Við viljum halda í ímynd og arfleifð íslensku polkanna en líka kynna fjölbreytileika hljóðfærisins og alla möguleikana sem það bíður upp á .
Það er heill heimur sem er ókannaður hérna heima .
" Sunnudaginn 10. júlí heldur harmonikkutríóið Ítríó tónleika sem hefjast kl. 14 í Norðurljósum Hörpu .
Þar verður farið víða í tíma og rúmi tónlistarsögunnar , og jafnvel eitt íslenskt sveitaballalag tekið eftir uppklapp .
