Íbúar sólríku gleðiborgarinnar Miami í Flórída verða seint þekktir fyrir lágstemmdan lífsstíl .
Á götunum aka sportbílarnir í röðum , glæsilegir íbúðaturnarnir teygja sig hátt til himna og þeir allraríkustu láta sér nægja ekkert minna en að koma sér fyrir á lúxuseyjum svo að leggja megi spíttbátnum við litla bryggju í bakgarðinum .
Nú er útlit fyrir að íburðurinn nái nýju hámarki með húsi sem á að byggja við reit númer 11 á eyjunni Star Island , í Biscayne-flóa , á milli Miami-borgar og Miami Beach .
Það er arkitektastofan Domo Architecture + Design sem á heiðurinn af útliti 11 Star Island , en verkkaupandinn er milljarðamæringurinn Stuart Miller , forstjóri byggingafyrirtækisins Lennar Corp .
Borgaði hann 27 milljónir dala fyrir skikann , að því er fasteignafréttavefurinn The Real Deal greinir frá .
Af tölvuteikningunum að dæma hefur Miller gefið arkitektunum fyrirmæli um að sleppa fram af sér beislinu á þessari rúmlega 11.000 fermetra lóð .
Húsið sjálft verður samtals um 6.500 fermetrar að stærð og skartar gestahúsum og bílastæðakjallara sem þætti hér um bil nógu stór fyrir litla verslunarmiðstöð með samtals 32 stæðum .
Á miðri lóðinni verður stórt lón til að synda í , og foss dembist fram af aðalbyggingunni niður í lónið .
Er þá eftir að nefna bókasafnið , spilaherbergin , líkamsræktina og vitaskuld að lendingarpallur fyrir þyrlu er á þakinu .
ai@mbl.is 