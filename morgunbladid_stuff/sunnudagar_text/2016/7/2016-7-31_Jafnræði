Ég var spurð að því í vikunni í útvarpsviðtali hvort það væri ekki svolítið tabú í íslenskum stjórnmálum að nefna frelsi .
Ekki vildi ég taka undir það en á hinn bóginn gengur þorri manna á Vesturlöndum að frelsinu sem gefnu í öllum meginatriðum .
Mögulega skýrir það afstöðuleysi sumra til ýmissa mála sem snerta frelsi okkar .
" Æ , er þetta nú mikilvægasta málið í dag ? " er oft viðkvæðið hjá þeim sem ekki vilja lýsa sig beint andvíga málinu , einmitt af því að þeir almennt telja sig styðja frekar frelsi en helsi , en vilja samt ekki taka afstöðu til efnisins sem er kannski frekar tabú heldur en frelsið sem slíkt .
Þetta er slæmt því frelsið er ekki sjálfgefið og að því er vegið leynt og ljóst nánast alla daga .
Jafnræði er einn hornsteina frelsisins .
Allir stjórnmálamenn hérlendis myndu lýsa sér sem talsmönnum jafnræðis .
Menn þreytast ekki á að selja sig sem baráttumenn fyrir jafnri stöðu kynjanna og lengi hefur verið haldið á lofti kröfunni um jafnrétti til náms , svo dæmi séu tekin af því hvaða hlutverk jafnræði leikur í íslenskum stjórnmálum .
Þegar nánar er að gáð þá vinna stjórnmálamenn oftar en ekki gegn hugmyndinni um jafnræði , stundum fullkomlega meðvitað .
Í gildi eru til að mynda sérstök lög um ójafnræði í atvinnulífinu .
Auðvitað bregður " ójafnræði " hvergi fyrir í lagatextanum .
Menn hafa fyrir löngu áttað sig á því að það er mikilvægt að mismunun sé falin undir jákvæðum orðum .
Þess vegna heita lögin " Lög um ívilnanir til nýfjárfestinga á Íslandi " og er markvisst ætlað að veita sumum fyrirtækjum betri rétt en öðrum .
Ívilnun slær alla miklu betur en mismunun .
Mismunun er tabú en ívilnun er orðin sérstakt keppikefli alltof margra .
Gengistryggð lán voru dæmd ólögmæt árið 2010 þrátt fyrir áralanga og óumdeilda viðskiptavenju sem meðal annars byggði á jafnræði lántakenda .
Ekki tjóir að deila við dómarann en þá liggur fyrir að taka af öll tvímæli um það að Íslendingum sé öllum heimilt að taka öll þau lán sem í boði eru , erlend lán og gengistryggð lán .
Frumvarp um þetta liggur fyrir alþingi .
En þá kemur þar upp krafa um að þessi réttur verði takmarkaður við fámennan hóp manna og fyrirtækja .
Svo hefur verið farið út á ystu nöf við skattlagningu .
Þá er ekki horfst í augu við vandann og skattarnir lækkaðir heldur er endurgreiddur virðisaukaskattur af vinnu sumra en ekki annarra .
Sumir fá svo algera undanþágu .
Ég hef af því áhyggjur að margir séu að festast í sama fari og kollegar okkar víða erlendis sem hafa gleymt þessum mikilvæga þætti frelsisins , jafnræðinu .
Upp úr slíku sinnuleysi sprettur pilsfaldakapítalismi ( á ensku " crony capitalism " ) sem er versti óvinur frelsisins .
