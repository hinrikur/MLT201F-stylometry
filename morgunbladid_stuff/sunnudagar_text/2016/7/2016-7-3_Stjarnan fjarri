Eins og ítrekað hefur komið fram er skærasta stjarna Frakka nú um stundir , Karim Benzema , miðherji Real Madrid , fjarri góðu gamni á EM .
Vegna athafna sem hafa nákvæmlega ekkert með knattspyrnu að gera .
Hans er að vonum sárt saknað .
Fleiri menn gengu úr skaftinu fyrir mót ; ekki síst varnarmenn .
Má þar nefna Mamadou Sakho , sem var í leikbanni þangað til skömmu fyrir mót , og Jérémy Mathieu og Raphaël Varane sem eru meiddir .
Í bláum skugga Heimamenn hafa farið með sigur af hólmi á tveimur síðustu stórmótum í knattspyrnu sem haldin hafa verið í Frakklandi ; Evrópumeistaramótinu 1984 og heimsmeistaramótinu 1998 .
Franska þjóðin fer að sjálfsögðu fram á að lið þeirra geri slíkt hið sama á EM 2016 .
Raunar hafa tveir á þremur titlum Frakka komið á heimavelli ; sá þriðji vannst á EM sem fram fór í Hollandi og Belgíu sumarið 2000 .
Franska liðið var stríðmannað á EM 1984 , með " töfraferninginn " , Michel Platini , Jean Tigana , Alain Giresse og Luis Fernández , í broddi fylkingar .
Allt goðsagnir í knattspyrnusögu Frakklands – og heimsins .
Árið 1998 bjuggu Frakkar heldur ekki að neinum aumingjum ; Zinedine Zidane , Youri Djorkaeff og Thierry Henry , svo einhverjir séu nefndir .
Engar erkikempur Engar erkikempur af þessu tagi eru í franska liðinu nú en það breytir ekki því að liðið er firnasterkt og þykir til alls líklegt á mótinu .
Það hefur leikið býsna vel en hefur átt í nokkrum erfiðleikum með að klára leiki sína .
Í fyrstu tveimur leikjunum í riðlakeppninni , gegn Rúmeníu og Albaníu , tryggðu Frakkar sér ekki sigurinn fyrr en í blálokin .
Gerðu síðan jafntefli við Sviss .
Í sextán liða úrslitunum lentu þeir undir snemma leiks gegn Írum en sneru taflinu við með tilþrifum í seinni hálfleik .
Íslendingar fá hér allt annan mótherja en England .
Fyrir það fyrsta er franska liðið mun leikreyndara en það enska .
Flestir lykilmenn eru í kringum þrítugt og hafa marga fjöruna sopið .
Varnarlína er öll komin á fertugsaldurinn en að vísu þarf Didier Deschamps landsliðseinvaldur að gera breytingu á henni fyrir leikinn um helgina vegna þess að annar miðvörðurinn , Adil Rami , er í leikbanni .
Sama máli gegnir um miðvellinginn N ' Golo Kanté , nýbakaðan Englandsmeistara með Leicester .
Kári Árnason og Ragnar Sigurðsson fá líka að kljást við miðherja af allt öðru tagi en í Englandsleiknum .
Þeir þurfa ekki að hafa miklar áhyggjur af því að hlaupa á eftir Olivier Giroud en hann er stór og líkamlega sterkur og lætur vel til sín taka í teignum .
Fáir leikmenn á EM eru betri í battaspili í og við teig andstæðingsins , svo sem markið sem hann lagði upp fyrir Antoine Griezmann í Íraleiknum er til vitnis um .
Giroud fer ekki bara upp til að vinna knöttinn , heldur líka til að koma honum í fæturna á öðrum .
Þá kom André-Pierre Gignac þrælsprækur inn gegn Írum ; annar stór og sterkur miðherji .
Helst hefur þeim félögum þó verið legið á hálsi fyrir að skora ekki nægilega mikið af mörkum sjálfir .
Giroud er með eitt mark á EM , Gignac ekkert .
Enginn grís , mann ! Það kemur á hinn bóginn ekki að sök þegar téður Griezmann og hinn framherjinn , Dimitri Payet , fara á kostum eins og þeir hafa gert á EM til þessa .
Saman hafa þeir skorað fimm af sex mörkum Frakka .
Griezmann og Payet eru síkvikir sóknarmenn , prýðilegar skyttur og sá fyrrnefndi hefur verið staðinn að afburðaskallatækni á EM .
Í ofanálag .
Nái íslenska vörnin að múra þessa menn inn eru okkur allir vegir færir ! Hætturnar leynast svo sem víðar .
Á miðjunni lúrir Blaise Matuidi sem þekkir fátt annað en að vinna fótboltaleiki .
Leikur nefnilega með fjórföldum Frakklandsmeisturum Paris St .
Germain .
Matuidi er raunar eini byrjunarliðsmaðurinn sem leikur í heimalandinu .
1984 var þessu þveröfugt farið ; þá var Michel Platini eini leikmaður Frakka sem ekki lék í heimalandinu .
Á miðjunni er einnig Paul Pogba sem flestir veðjuðu á að yrði aðalstjarna Frakka í sumar og jafnvel mótsins í heild .
Hann hefur heillað fáa til þessa en gæti sprungið út á hverri stundu .
Þá eiga Frakkar uppi í erminni tvo af efnilegustu útherjum álfunnar ; Kingsley Coman og Anthony Martial , og af uslanum sem Marcus Rashford gerði á fáeinum augnablikum í Englandsleiknum að dæma vilja strákarnir okkar örugglega ekki fá þá inn á undir lok leiksins .
Reynslumeiri menn eins og Yohan Cabaye og Moussa Sissoko gætu líka fengið tækifæri til að spreyta sig .
Menn sem við þekkjum vel úr enska boltanum .
En eins og dæmin sanna þá eiga strákarnir okkar allskostar við náunga sem vinna fyrir kaupinu sínu þar um slóðir ! Eftir að hafa tamið ljónin í Nice liggur leið EM-strákanna okkar til Parísar , þar sem heimamenn , Blástakkarnir ógurlegu , bíða þeirra á þjóðarleikvanginum .
Reyndara lið og klókara en það enska .
