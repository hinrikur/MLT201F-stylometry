Ég veit ekkert hvað ég á að skrifa í þennan pistil .
Ég er búin að velta þessu heillengi fyrir mér en dettur ekkert í hug .
Eina sem ég veit er að mig langar að skrifa eitthvað mjög áhrifaríkt og flott .
Kannski eitthvað fyndið líka .
Eitthvað sem fólk mun hrósa mér fyrir og mögulega eitthvað sem fólk mun klippa út úr blaðinu og hengja upp á ísskáp .
En það kemur ekkert upp í hugann og þess vegna hvarflar að mér að fá einhvern góðan pistil lánaðan frá einhverjum öðrum , einhverjum sem er sniðugri en ég .
Ég er búin að sigta út nokkra góða pistla sem koma til greina og ég er að hugsa um að " copy-paste-a " einn hérna .
Það myndi spara mér mikinn tíma og fyrirhöfn .
Svo vona ég bara að enginn fatti það .
Eru ekki annars allir rosalega fljótir að gleyma ? Ég sá nefnilega að hún Melania Trump , eiginkona Donalds Trump , gerði eitthvað í þessum dúr þegar hún fékk nokkurra ára gamla ræðu Michelle Obama " lánaða " fyrr í vikunni .
Sniðugt ! Hún veitti eflaust mörgum innblástur með ræðunni enda gerði hún þetta mjög fagmannlega .
Þetta heppnaðist svona svakalega vel hjá henni og hún uppskar dynjandi lófatak og alles ...
þar til þetta fattaðist .
En þá neitar hún bara að hafa fengið ræðuna " lánaða " og kosningateymi Trump segir þetta vera einskæra tilviljun .
Skothelt plan sem ég mun klárlega nýta mér í framtíðinni þegar mikið liggur við .
Til dæmis þegar ég þarf að skrifa pistil , langa grein , ritgerð eða mögulega minningargrein í tímaþröng .
Reyndar getur verið krefjandi að stunda þetta þegar um háskólaritgerðir er að ræða því nú til dags þurfa nemendur að renna textanum sínum í gegnum hugbúnað sem skannar yfir textann og getur greint hvort textinn líkist einhverjum öðrum .
Þetta er víst nauðsynlegt því í gegnum tíðina hefur það komið oft upp að snjallir háskólanemar hafa ákveðið að fá texta annarra " lánaða " hjá öðrum , til að spara tíma og fyrirhöfn enda hafa þeir í nógu öðru að snúast .
En þessi blessaði hugbúnaður , sem kemur í veg fyrir að fólk komist upp með ritstuld , þýðir víst að ég þurfti að eyða löngum stundum við ritgerðaskrif á seinasta ári til að fá að útskrifast .
Ég þurfti að skrifa allar setningarnar alveg sjálf , djöfulsins vesen .
