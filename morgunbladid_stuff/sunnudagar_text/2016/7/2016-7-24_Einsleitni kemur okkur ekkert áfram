Þórdís Lóa Þórhallsdóttir hefur verið formaður Félags kvenna í atvinnulífinu , FKA , frá árinu 2013 en á borði félagsins hafa verið stærri og smærri verkefni sem snúa öll að því að styrkja konur í atvinnulífinu .
Sjálf kynntist Þórdís Lóa félaginu þegar hún ákvað að söðla um og skipta alfarið um starfsvettvang .
" Í grunninn er ég menntaður félagsfræðingur og hafði unnið hjá hinu opinbera í fjölda ára þegar ég ákvað eftir að hafa lokið námi í viðskiptafræði að fara út á almenna vinnumarkaðinn .
Ég hafði stýrt stórri einingu hjá velferðarsviði Reykjavíkurborgar , kennt í Háskóla Íslands , setið í fastanefndum fyrir ráðherra – lifað og hrærst í opinbera kerfinu og þar innan þekkti ég allt og alla ; aðferðafræðina , fólkið og leikreglurnar .
Ég fékk því svolítið sjokk þegar ég komst að því að tengslanet mitt náði ekkert út fyrir opinbera geirann og ég þekkti engan í viðskiptalífinu , " segir Þórdís Lóa .
Þegar Þórdís Lóa áttaði sig á stöðunni lét hún það vera eitt sitt fyrsta verk að ganga í FKA en hún og eiginmaður hennar voru þarna komin út í fyrirtækjarekstur ; áttu og ráku Pizza Hut bæði hérlendis og í Finnlandi .
" Ég sá að ef ég ætlaði að ná einhverjum árangri í viðskiptalífinu – ná að gera góða samninga og svo framvegis – yrði maður að þekkja fólk .
Auk FKA gekk ég því líka í Viðskiptaráð og fór þannig skipulega í það að tengja mig inn í viðskiptalífið .
" Þegar FKA var stofnað árið 1999 var það einmitt upplifun kvenna eins og Þórdísar Lóu sem varð til þess að félaginu var komið á fót að undirlagi þáverandi iðnaðarráðherra en könnun á högum íslenskra kvenna í atvinnurekstri sýndi að þeim fannst þær vanta stuðning .
Fyrst var félagið hugsað fyrir konur í atvinnurekstri en síðar var lögum félagsins breytt og það opnað fyrir konur í atvinnulífinu sem geta þá verið eigendur , setið í stjórn eða verið í stjórnunarstöðu í fyrirtæki .
" Ég heyri mjög gjarnan konur í FKA segja að þær hafi ekki áttað sig á hvað tengslanetið er mikilvægt – allir hafi talað um það en þær hafi ekki áttað sig á því hvað það raunverulega þýddi .
Mér finnst aftur á móti eins og ungu konurnar séu mjög meðvitaðar um að þetta skiptir máli og það er mjög breytt frá því sem var fyrir 10-15 árum .
Það að eiga sterkt tengslanet er miklu dýpra í menningu karlmanna því þótt konur hafi frá örófi alda verið afar öflugar í atvinnulífinu – stýrt stórum heimilum og heilu sveitunum meðan karlmennirnir fóru á sjóinn , að heyja og til annarra verka – þá höfðu þær ekki sömu tækifæri til að fara út og hitta fólk .
Karlmennirnir gátu farið í verkefni utan heimilisins , hitt hópa af öðrum karlmönnum og ræktað tengsl sín á milli .
" Þegar Þórdís Lóa starfaði í Finnlandi hitti hún bandarískan prófessor á fundi með viðskiptaráðinu þar í landi þar sem verið var að skoða hvernig Finnar gætu aukið útflutning sinn .
" Ég geymi alltaf með mér það sem hann sagði um mikilvægi þess að mynda og rækta tengsl og að gera það á vinnutíma .
Það væri manns hlutverk sem stjórnanda og partur af starfinu ; að einangrast ekki .
Konur eru að pluma sig vel í stjórnunarstöðum þrátt fyrir að vera kannski einungis innan um karlmenn en um leið upplifa margar hverjar sig einangraðar í slíkum aðstæðum .
" Stemningin breytist með fleiri konum FKA snýst þó ekki aðeins um að konur geti eflt tengslanet sitt í viðskiptum heldur er kjarninn í FKA að vera hreyfiafl .
" Við lítum á það sem okkar hlutverk að ýta við því sem þarf að ýta við og auka kraft atvinnulífsins .
Þannig höfum við fengið ýmsa með okkur í samstarf að stórum verkefnum sem við teljum að séu brýn .
Lokaniðurstaðan viljum við að sé fjölbreyttara atvinnulíf fyrir alla .
Það kallar á betri niðurstöðu fyrir alla að það sé jafnvægi og fjölbreytileiki bæði í stjórnum og stjórnun fyrirtækja .
Bæði efnahagsniðurstaða fyrirtækjanna og vinnustaðamenningin er betri ef það er jafnvægi í kynjaskiptingunni og menningin breytist ekki nema massinn komi inn .
Um leið og 2-3 konur eru komnar í fimm manna stjórn fyrirtækis breytist stemningin og verður eðlilegri .
Ákall okkar er alltaf fjölbreytileiki .
Stóra breytan í því samhengi er kyn en svo þarf líka að fara að huga að aldursdreifingu og að fólk hafi mismunandi bakgrunn .
Það séu ekki allir úr sama skóla , úr Reykjavík og hlusti á sömu tónlistina .
Einsleitni í atvinnulífinu kemur okkur ekkert áfram .
" Stærstu verkefni FKA síðustu misserin hafa einkum verið tvö – annað snýr að því að auka sýnileika kvenna í fjölmiðlum og svo verkefni sem FKA kallar stjórnarverkefnið og snýr að því að stuðla að fjölbreytileika í stjórnum og stjórnun íslenska atvinnulífsins .
FKA , Samtök atvinnulífsins og Viðskiptaráð Íslands skrifuðu undir sáttmála 2009 þar sem hvatt var til þess að á næstu fjórum árum yrði konum í forystusveit íslensks viðskiptalífs fjölgað þannig að hlutfall hvors kyns yrði ekki undir 40% í lok árs 2013 og Creditinfo var falið að mæla árangur verkefnisins .
Ári síðar var skrifað undir lagasetningu um kynjakvótalög sem tóku svo gildi árið 2013 um setu í stjórnum fyrirtækja .
" Þar með var það svolítið tekið úr höndum atvinnulífsins að ætla að koma þessum breytingum í gegn og fólk hafði mismunandi skoðanir á því .
Sjálf var ég beggja blands en í dag sé ég ekki að þetta hefði gerst öðruvísi .
En þrátt fyrir að ýmislegt hafi breyst þá eigum við enn eftir að sjá áhrifanna fara að gæta í því hverjir eru ráðnir til að leiða fyrirtæki og stjórna einingum innan þeirra .
Það eru þrjú ár liðin frá því að lögin tóku gildi og það þýðir að það eru tveir aðalfundir búnir hjá fyrirtækjum og við trúum að þetta muni gerast .
En við megum samt ekki gleyma þessu verkefni og halla okkur aftur – að nú sé kynjakvótinn kominn á og hægt sé að slaka á .
Það gerist ekki af sjálfu sér að jafnvægi milli kynja í stjórnarsetu skili sér út í mannaráðningar í fyrirtækjunum .
" Ekki vandamál heldur verkefni Fjölmiðlaverkefnið er sérstakt áhersluverkefni til ársins 2017 hjá FKA en það hófst fyrir þremur árum .
" Ég er óttaleg bjartsýnismanneskja og var mjög hissa á því sem við blasti þegar Creditinfo tók saman tölur fyrir árin 2009-2013 um kyn viðmælenda í ljósvakamiðlum og í ljós kom að konur voru 30% þeirra á móti 70% karlmönnum .
Margir fjölmiðlar hafa tekið sig á en aðrir ekki en okkar skilaboð til þeirra hafa verið : Ef þið eruð alltaf að tala við karlmenn þá er nálgunin einsleit .
Við höfum því til dæmis átt í viðræðum við bæði eigendur fjölmiðla og fjölmiðlafólkið sjálft .
Vissulega er ekki hægt að breyta því þarna megin frá hver er seðlabankastjóri eða forsætisráðherra en það er hægt að finna ótal nýjar nálganir í fréttaflutningi sem býður upp á fleiri kvenkynsviðmælendur .
Þá höfum við líka unnið með konum , bæði innan FKA og utan , að þær taki slaginn þegar þær eru beðnar um að koma í viðtal en það eru alls kyns mýtur í gangi .
Sumir fjölmiðlamenn segja að það sé erfiðara að fá konur en karlmenn í viðtöl , aðrir segja að það eigi ekki lengur við og sé gömul staðreynd .
" FKA hefur staðið fyrir námskeiðum fyrir konur um samskipti við fjölmiðla þar sem unnið er með það að " láta bara vaða " .
" Þetta á einkum við ljósvakamiðlana en þar þykir öllum , ekki bara konum , oft erfitt að koma fram .
Það þurfa allir að þjálfast upp í því að koma fram í fjölmiðlum .
En við lítum ekki á þetta sem vandamál heldur verkefni .
Þá skiptir líka máli hvernig ritstjórnir á fjölmiðlum eru samansettar og að þar sé fjölbreytileiki og fjölmiðlar séu ekki að missa efnilegar konur úr blaðamennskunni – að vinnuumhverfið láti þeim líða vel í starfi .
" Fyrir um tveimur árum fékk FKA Ingibjörgu Þórðardóttur , sem þá var ritstjóri hjá BBC , til að koma fram á örráðstefnu um konur í fjölmiðlum en Ingibjörg starfar nú hjá CNN .
Þar var meðal annars farið yfir hvernig BBC vann að því að þjálfa upp og fjölga kvenkyns fréttariturum sem voru með ólík sérsvið og jafna þannig kynjahlutföllin í fjölmiðlinum .
" Í haust stöndum við fyrir ráðstefnu þar sem við ætlum að fara með stóru fjölmiðlunum yfir hvernig það hefur gengið að auka sýnileika kvenna í fjölmiðlum .
Einn partur af verkefninu hefur einnig verið að búa til lista inn á vefsíðu FKA þar sem fjölmiðlafólk getur fundið kvenkyns viðmælendur sem eru núna á okkar lista um 400 talsins , allt konur sem segja já við því að koma fram í fjölmiðlum og við erum einnig þar með lista yfir konur sem segja já við stjórnarsetu í fyrirtækjum .
Þessir listar eru uppfærðir frá degi til dags og því aldrei úr sér gengnir .
Samt sem áður er áskorunin alltaf fyrst og síðast hjá fjölmiðlunum og fyrirtækjunum sjálfum .
Allar forsendur eru á hinn bóginn klárar , hvort sem er til að fá konur til að leiða í atvinnulífinu eða koma fram í fjölmiðlum – það er til fullt af öflugum konum í samfélaginu með menntun og reynslu og ekkert því til fyrirstöðu að ná í þessar konur .
" Þau fyrirtæki sem hafa fjölgað kvenkynsstjórnendum vekja eftirtekt að mati Þórdísar Lóu sem segir að það skili sér í almennri betri ásýnd fyrirtækisins .
" Það hefur verið mjög gaman að fylgjast með íslenskum fyrirtækjum þar sem sú ákvörðun var tekin að fara bara alla leið og hafa konur í brúnni og maður er að sjá þau fyrirtæki uppskera – ekki endilega fyrir að vera verðlaunuð og fá viðurkenningar fyrir það sem slíkt heldur bara ýmislegt annað .
" Má ekki myndast gjá milli kynslóða Þórdís Lóa segist líta á það sem sína samfélagslegu skyldu að reyna að hafa áhrif í atvinnulífinu .
" Fyrir mér er það að vera í FKA hluti af því að vilja vera þátttakandi í því að gera breytingar og partur af hreyfiaflinu .
FKA er með fjölda viðburða á hverju ári en þetta er ekki endilega spurning um að þurfa að vera að mæta á allt heldur velja félagsmenn hvað þær vilja sækja og hvað ekki .
En að vera partur af svona hreyfingu gerist oft ekki fyrr en þörfin hjá manni vaknar .
Við erum þúsund konur í félaginu en viljum líka að þær öflugu konur sem eru í dag að leiða og stýra fyrirtækjum viti að þarna úti er félagsskapur sem vinnur fyrir þær og vill auðvitað helst hafa þær með en það er engin skylda , við erum samt að vinna fyrir konur í atvinnulífinu .
" Innan FKA er sérstök atvinnurekendadeild , þar sem konur sem eiga fyrirtæki hittast og svo er önnur deild , LeiðtogaAuður , sem fókuserar sérstaklega á konur sem stjórna fyrirtækjum án þess endilega að eiga þau .
" Þá erum við að stofna deild þar sem ungar konur í atvinnulífinu og þær sem eldri eru hittast .
Okkur finnst mjög dýrmætt að ólíkar kynslóðir í atvinnulífinu hittist sem geta þá miðlað ólíkri reynslu og sýn sín á milli en að það sé ekki einhver gjá þarna á milli .
Þá varpast reynslan ekki yfir til næstu kynslóða og ný orka kemur ekki inn .
" Uppgangur í atvinnulífinu er á allra vörum og sumir nefna árið 2007 í því samhengi og að þá hefði þurft fleiri konur í fararbroddi í atvinnulífinu á þeim tíma .
Hvernig finnst Þórdísi Lóu staðan miðað við þá ? Er fjölbreytileikinn meiri ? " Auðvitað er uppgangur en við getum ekki alltaf kallað allan uppgang 2007 og það er líka ósanngjarnt af því að það er ekki jafnmikil skuldasöfnun og var þá .
En við erum klárlega í miklu betri málum en við vorum hvað varðar fjölbreytileikann .
Almennt vildi ég segja að fyrirtæki hefðu stórbætt sig langflest og stjórnarhættir eru betri .
Aftur á móti eru framkvæmdastjórnir of oft allt of einsleitar og því þarf að breyta .
Þannig að erum við á sama stað og við vorum í einsleitninni ? Nei .
Erum við komin á þann stað sem við viljum ? Nei , " segir Þórdís Lóa og hlær .
" Ég er svolítið óþolinmóð og hefði viljað sjá þetta gerast hraðar en ég veit bara hvað svona menningarlegar breytingar taka langan tíma .
Aðferðafræðin við að breyta því er engu að síður til og allir sem stýra fyrirtækjum kunna það sem kallast breytingastjórnun .
Mér finnst besta dæmið um það hvernig við breytum menningu vera það hvernig við hættum öll að reykja og hvernig reykingar voru eiginlega gerðar útlægar .
Það er ótrúlega stutt síðan fólk sagði " á nú að segja manni hvað maður á að fara að gera " , þegar reykingar voru bannaðar á opinberum stöðum .
Þetta eru sömu ræður og maður heyrði úti í atvinnulífinu þegar ákveðið var að konum yrði fjölgað í stjórnum fyrirtækja með lagasetningu .
" Á nú að fara að segja mér hvernig ég ræð inn í fyrirtækið og stjórna því , " var oft viðkvæðið .
En þegar upp er staðið þá líður okkur öllum miklu betur reykingalausum og það sem fólki fannst óyfirstíganlegt gerðist engu að síður á nokkrum árum .
Rökin um að veitingastaðir færu á hausinn fuðruðu upp .
Það sama gerist núna en það verður samt að vera stöðugur þrýstingur til staðar og við megum ekki gleyma okkur í gleðinni .
Það eru óteljandi ónýtt tækifæri þarna úti fyrir konur og ég vil sérstaklega nefna störf í sölu- og aðfangastjórnun .
Konur hafa síðustu árin verið mikið ráðnar í stöðu fjármálastjóra og mannauðsstjóra og konur sem vilja vera í viðskiptaumhverfi ættu að skoða aðfangastýringu til dæmis þar sem karlmenn hafa verið í meirihluta því það er hjarta fyrirtækisins og mikilvægar stöður í stórum fyrirtækjum sem flytja inn og selja .
Það eru sóknartækifæri á mörgum stöðum fyrir konur að gera sig gildandi .
" 