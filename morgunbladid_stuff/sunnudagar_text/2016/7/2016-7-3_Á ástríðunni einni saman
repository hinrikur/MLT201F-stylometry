Þeir Erlendur Sveinsson og Brúsi Ólason eru báðir nemendur í hinu virta meistaranámi í kvikmyndagerð við Columbia-háskólann í New York í Bandaríkjunum .
Tvímenningarnir eru staddir hér á landi í sumar til þess að taka hvor upp sína stuttmyndina en báðir hyggjast þeir fara langt með verkin .
Davíð Már Stefánsson davidmar@mbl.is Ég er með rosalega miklar væntingar til þessarar myndar .
Þetta var allt gert á þeim forsendum að fara alla leið , " segir Erlendur Sveinsson um stuttmyndina Thick Skin sem hann lauk við að skjóta í vikunni .
Verkefnið er lokaverkefni annars árs í meistaranámi í kvikmyndagerð í Columbia-háskólanum .
Erlendur segir mikla vinnu hafa farið í undirbúningsvinnu og að hugmyndin að verkinu hafi grasserað í huga hans frá árinu 2014 .
" Þetta er í raun og veru síðasta myndin sem ég geri í skólanum áður en ég fer á rannsóknarárin svokölluðu .
Ég hef alltaf viljað fara svolítið meira út í raunsæispælingar í verkunum mínum og ég læt þann draum rætast í þessari mynd .
Þessi mynd einblínir á þá nauðgunarmenningu sem ríkir í samfélaginu okkar .
Hún sýnir ákveðið sjónarhorn innan þess heims og varpar í raun spurningunum til áhorfenda í stað þess að svara þeim , " segir hann en þess má geta að hann vann handritið meðal annars út frá fundum sem hann átti með forsvarsmönnum Stígamóta .
Fjármagnað með greiðum " Tökurnar voru mjög metnaðarfullar og gengu rosalega vel .
Þetta var tuttugu blaðsíðna handrit og við höfðum fjóra daga til að skjóta það .
Ég er yfirleitt frekar lengi að skrifa og feiminn við að sýna fólki ókláruð handrit en mér tókst að ljúka því fyrir um þremur vikum .
Þá byrjaði þetta alvöru framleiðsluferli og ég fór að prófa leikara og finna tökustaði .
Við skutum myndina alla í kringum Laugardalinn og þetta voru mestmegnis Íslendingar sem komu að gerð myndarinnar .
Framleiðandi myndarinnar er þó nígerískur bekkjarfélagi minn , Ariehri Esiri , en hann sá um allt ferlið úti en það er mjög strangt og maður þarf að troða sér í gegnum nokkur nálaraugu til þess að fá öll tilskilin leyfi , " segir Erlendur .
Ísak Hinriksson , Þórey Birgisdóttir og Árni Beinteinn fara með aðalhlutverkin í myndinni og kveður Erlendur þau hafa verið frábær .
" Nú tekur bara við það að klippa myndina .
Ég mun að öllum líkindum ekki klippa hana sjálfur heldur reyna að fá einhverja kanónu í það .
Eins og með nær allar stúdentamyndir þá var þessi gerð án mikils fjármagns .
Það kostar alltaf eitthvað að gera bíómyndir en ég hef verið svolítið mikið í því að rukka inn greiða hér og þar sem ég hef átt inni .
Allir sem komu að gerð myndarinnar voru þarna nær eingöngu á ástríðunni einni saman .
Quentin Tarantino var einmitt spurður að því einhvern tíma hvað væri það erfiðasta við að vera leikstjóri .
Hann kvað það vera að þurfa að sannfæra alla hvern einasta dag að það sem maður væri að gera þá stundina væri stórbrotið .
Ég hef reynt að fylgja þeirri hugmynd hans svolítið , " segir Erlendur en þess skal getið að Anton Smári Gunnarsson sá um kvikmyndatöku auk þess sem Gunnhildur Helga Katrínardóttir sá um hérlenda framleiðslu myndarinnar .
Þá segir Erlendur eiginkonu sína , Helgu Jóakimsdóttur , hafa verið ómissandi í öllu ferlinu .
Með Selfoss í hjartanu Erlendur fékk einnig stuðning frá skólabróður sínum , Selfyssingnum Brúsa Ólasyni , við gerð myndar sinnar og mun Erlendur borga honum greiðann á næstunni því Brúsi skýtur stuttmyndina My Lonely Planet á Selfossi síðar í mánuðinum .
" Það er númer eitt , tvö og þrjú að skjóta þessa mynd á Selfossi .
Ég vann handritið með Bandaríkjamanninum Daniel Slottje en hann er einmitt sjálfur frá smábæ í New York-ríki .
Við fundum þann tengipunkt okkar á milli og úr varð sú saga sem ég er að fara að skjóta á mínum heimaslóðum , " segir hann en sagan segir frá síðasta degi knattspyrnumanns frá Selfossi áður en hann leggur land undir fót til að gerast atvinnumaður í grein sinni .
" Ég hef lengi verið að velta fyrir mér þessum fótboltamönnum sem hafa verið að fara héðan og í atvinnumennskuna .
Það má segja að myndin sé undir hughrifum frá Jóni Daða Böðvarssyni og Viðari Erni Kjartanssyni , " segir hann en sá fyrrnefndi er einmitt með íslenska karlalandsliðinu í Frakklandi um þessar mundir .
Framleiðendur myndarinnar eru tveir , Jasmin Freitas Tenucci frá Brasilíu og æskuvinurinn Kári Úlfsson .
Þá er Selfyssingurinn Katrín Aagestad aðstoðarleikstjóri myndarinnar en þau Brúsi hafa þekkst frá blautu barnsbeini .
Flestir í teyminu sem er að skjóta myndina eru þó Íslendingar auk þess sem þeir Haraldur Ari Stefánsson og Ólafur Ásgeirsson fara með aðalhlutverkin .
" Ætli maður byrji ekki síðan að klippa myndina þegar þessu ferli er lokið .
Það verður síðan vonandi einhver tími í vetur til að fínpússa hana og koma henni á framfæri .
Stefnan er að senda hana á hinar ýmsu kvikmyndahátíðir , " segir Brúsi .
Hugurinn leitar heim Brúsi , sem var að ljúka við fyrsta árið í Columbia , kveður námið í New York vera einkar metnaðarfullt en á meðal útskrifaðra nemenda við skólann eru James Franco , Kathryn Bigelow og Greg Mottola .
Kennarar við skólann eru einnig þungavigtarmenn en þar má nefna Ramin Bahrani og James Schamus auk þess sem Miloš Forman var lengi viðriðinn skólann .
" Það er rúmenskur kennari þarna í kvikmyndadeildinni , Bogdan Apetri , sem ég hef tengt alveg rosalega vel við .
Maður labbaði inn í síðasta tímann hjá honum í vor og maður var orðinn fimmtán sinnum betri kvikmyndagerðarmaður .
Það eru náttúrlega mjög fjölbreyttir kennarar í skólanum og maður tengist sumum vel og öðrum illa .
Það er bara eins og gengur og gerist .
Það hjálpar líka mikið til að vera með þessum Íslendingum þarna úti og finna fyrir því öryggisneti .
Maður á þarna litla Ísland í New York , " segir hann en Ugla Hauksdóttir og Jörundur Ragnarsson útskrifuðust einmitt úr þessu námi nú í vor .
Þá kveður Brúsi gott að vinna með unnustu sinni , Sigríði Regínu Sigurþórsdóttur , en hún útskrifaðist með meistaragráðu í kvikmyndafræði frá New York University í vor og er mikilvægur hlekkur í listsköpun Brúsa .
Hann segir það ekki alveg ljóst hvað taki við þegar hans námi líkur en að hugurinn leiti þó heim til að byrja með .
" Ég kem alveg áreiðanlega heim og geri myndir heima fyrst um sinn .
Svo reynir maður eflaust að detta inn á hinn alþjóðlega markað og vera þá með eina eða tvær myndir á bakinu svo maður geti sýnt fram á það að maður geti þetta .
Hérna heima getur maður fengið ýmsa styrki og þá reynir maður eflaust að gera myndir ódýrt en leggja sig allan í þær .
Ef að þessi plön Baltasars ganga eftir þá verður líka allt í blóma hérna heima akkúrat þegar maður er að klára þetta nám , " segir Brúsi en Baltasar Kormákur hefur að undanförnu verið að kaupa byggingar í Gufunesi til þess að koma þar á fót kvikmyndaveri .
Mikill áhugi á Íslandi Erlendur tekur í sama streng og kveður framtíðina virðast bjarta fyrir kvikmyndagerð á Íslandi .
" Ég stefni á að vera svolítið með vinstri fótinn í New York og hægri fótinn á Íslandi .
Ég er rosalega bjartsýn týpa og ég efast ekki um að íslensk kvikmyndagerð sé á stöðugri uppleið .
Ég þekki til margra þessara kvikmyndagerðarmanna hér heima og það virðast allir vera sammála um að veislan sé rétt að byrja .
Ég finn hiklaust fyrir miklum áhuga í New York á íslenskri kvikmyndagerð og líka bara Íslandi sem tökustað .
Það eru margir á mínu ári í skólanum sem hafa sýnt því áhuga að koma hingað og skjóta myndir .
Ég er líka að ræða við félaga minn frá Los Angeles sem er að fjármagna tökur á kvikmynd í fullri lengd sem hann vill skjóta hér á landi , " segir hann .
Þeir félagar sammælast þó um að í sumar sé kvikmyndagerðin að mestu byggð á greiðum og fórnfýsi og að þakklætið sé þeim ofarlega í huga .
" Ég var að spjalla við hljóðmanninn í tökunum hans Erlends og hann benti einmitt á það að stúdentakvikmyndir verði aldrei að veruleika nema með endalaust af greiðum .
Maður er í bölvuðu harki þarna úti og kemur svo heim og hefur ekki efni á að borga neinum .
Maður vill því bara koma þökkum á framfæri til allra þeirra sem hafa lagt hönd á plóg , " segir hann 