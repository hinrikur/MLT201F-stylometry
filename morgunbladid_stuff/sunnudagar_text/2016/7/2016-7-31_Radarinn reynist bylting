Á þessum degi árið 1966 greindi Morgunblaðið frá því að radartæki það sem umferðardeild götulögreglunnar tók í notkun í byrjun þess sama árs hefði reynst þarfaþing .
" Og þykir nú hinn mesti ógnvaldur meðal ökuníðinga , " segir í frétt blaðsins en þá höfðu 653 bílstjórar verið teknir fyrir of hraðan akstur á um hálfu ári .
Hringbrautin var sú gata þar sem flestar bifreiðir höfðu þá verið teknar og einn daginn höfðu 19 bifreiðir verið teknar með hraðamælingu við gangbrautina að Gamla garði .
Sá sem hraðast fór ók þá á 78 km hraða á klst. en þá var 45 km hámarkshraði á þeim stað .
Þá höfðu allmargar bifreiðir verið stöðvaðar á gatnamótum Hverfisgötu og Frakkastígs og Bústaðavegar og Klifvegar , sem var lengi vel eitt hættulegasta umferðarhornið .
Þá höfðu allmargar bifreiðir verið teknar við Rofabæ og síðast en ekki síst á Keflavíkurveginum .
Magnús Einarsson lögreglumaður sagði Morgunblaðinu að það væri mikill munur að geta nú handsamað ökuþóra með þessum hætti .
