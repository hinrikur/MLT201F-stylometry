Ég hélt aldeilis að ég væri orðin eftirsótt og vinsæl fyrir skömmu þegar vinabeiðnir frá ótal ókunnugum mönnum og nokkrum konum byrjuðu að hrúgast inn á Facebook hjá mér .
Um það bil fimm nýjar vinabeiðnir biðu mín á hverjum morgni þegar ég vaknaði og ég fór að halda að ég væri aðalpían ! Ein vinabeiðni til viðbótar og ég hefði tekið upp stjörnustæla , leigt mér Hummer-limósínu og byrjað að ganga með sólgleraugu inni .
En eitthvað fór ég að efast um mitt svakalega afbragð þegar ég fór að heyra að fleiri stelpur og konur væru að lenda í þessu .
Einhverjar breyttu víst stillingaratriðunum á Facebook þannig að það væri ekki lengur hægt að senda þeim vinabeiðni .
Aðrar skiptu þá jafnvel prófílmyndinni sinni út fyrir mynd af ósexí karli til að forðast þetta aukna áreiti .
Enn aðrar , aumari týpur eins og ég , misskildu hrapallega og héldu að þær væru svona ofboðslega densilegar .
Eftir nokkra daga af endalausum nýjum vinabeiðnum á Facebook frá mönnum og konum úr öðrum heimsálfum kom sannleikurinn í ljós .
Ég er ekkert spes eftir allt saman .
Einhverjir höfðu tengt þessa auknu athygli við gott gengi íslenska landsliðsins á EM en þannig var mál með vexti að á netinu gekk bréf á milli manna um að á Íslandi væri svakalegur skortur á karlmönnum .
Að skorturinn væri svo mikill að íslenska ríkið væri tilbúið að borga öllum erlendum karlmönnum sem hingað myndu flytja til að giftast íslenskri konu upphæð sem nemur um 600.000 krónum á mánuði , svo að íslenska þjóðin myndi nú ekki deyja út .
Ekki veit ég hverjir komu þessum furðulega orðrómi af stað en það voru greinilega margir ungir og aldnir menn sem voru sannfærðir um að þetta væri heilagur sannleikur og að fyrsta skrefið væri þá að hafa samband við mögulegar verðandi eiginkonur í gegnum Facebook .
En misskilningurinn virðist nú hafa verið leiðréttur og vinabeiðnunum hefur snarfækkað í takt við það .
Eftir að þetta kom í ljós var kominn tími til að sætta sig við það að vera ekkert ómótstæðilega spennandi .
Það var mikið sjokk eins og þið getið rétt ímyndað ykkur .
Ef maður nær að líta framhjá þeirri sorglegu staðreynd að þetta er veruleiki sumra , að vilja flytja til annars lands og giftast ókunnugri manneskju fyrir peninga , þá er hægt að hlæja að þessu .
Það er vissulega grátbroslegt að margir hafi fallið fyrir þessu og séð fyrir sér betra líf og öruggar tekjur í nýju landi .
En núna er ég allavega komin niður á jörðina og búin að sætta mig við að ég er bara algjör " basic bitch " .
