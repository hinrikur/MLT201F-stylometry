Óvenjumikið var gefið út af ljóðabókum á síðasta ári og gróskan verður síst minni á þessu ári , því þegar hefur komið út fjöldi nýrra ljóðabóka , aukinheldur sem gefin hafa verið út vegleg ljóðasöfn .
Kvæði Snorra Hjartarsonar Kvæðasafn Snorra Hjartarsonar var gefið út í þriðja sinn fyrir stuttu , en í því eru ljóðin úr öllum ljóðabókum Snorra , Kvæðum , Á Gnitaheiði , Laufum og stjörnum og Hauströkkrinu yfir mér , auk þess sem prentuð eru 26 eftirlátin ljóð Snorra sem eru öll nema eitt ort eftir að Hauströkkrið yfir mér kom út .
Bókin er gefin út í gjafabókaseríu Forlagsins , en áður hafa meðal annars komið út í henni Perlur úr ljóðum íslenskra kvenna , Perlur Laxness , Íslensk úrvalsljóð og Ástarljóð Davíðs Stefánssonar .
Páll Valsson sá um útgáfuna og hann skrifar inngang að henni .
Afmælissafn Hjartar Pálssonar Í tilefni af 75 ára afmæli Hjartar Pálssonar gaf Dimma út Ljóðasafn hans og sem nemur bók af nýjum ljóðum til viðbótar .
Eldri bækur Hjartar eru Dynfaravísur , Fimmstrengjaljóð , Sofendadans , Haust í Heiðmörk og Úr Þegjandadal .
Einnig er í bókinni ljóðið Nótt frá Svignaskarði , sem kom út sem sérprent .
Nýja bókin heitir Ísleysur , með ljóðum frá síðustu tveimur áratugum .
Ljóðaúrval Hannesar Sigfússonar Bjartur gaf út Ljóðaúrval úr bókum Hannesar Sigfússonar sem Jón Kalman Stefánsson tók saman .
Jón valdi ljóðin úr átta ljóðabókum Hannesar sem komu út frá 1949 , Dymbilvöku , Imbrudögum , Sprekum á eldinn , Jarteiknum , Örvamæli , Lágu muldri þrumunnar , Jarðmunum og Kyrjálaeiði , en einnig eru í bókinni nokkur þýdd ljóð .
Jón skrifar líka inngang að bókinni þar sem hann fjallar um ljóðagerð Hannesar og rekur kynni sín af honum .
Ljóð Ewu Lipska Ekki er bara að út hafi komið íslensk ljóðasöfn á árinu því Dimma gaf líka út ljóðasafn póska ljóðskáldsins Ewu Lipska , sem er eitt helsta samtímaskáld Póllands .
Í bókinni , sem heitir Neyðarútgangur - ljóðaúrval 1967-2015 , eru ljóð úr öllum útgefnum ljóðabókum Ewu .
Olga Holownia valdi ljóðin og ritstýrði verkinu og hún skrifar líka eftirmála um ljóðagerð Ewu .
Þýðendur ljóðanna eru Áslaug Agnarsdóttir , Bragi Ólafsson , Magnús Sigurðsson , Olga Holownia og Óskar Árni Óskarsson .
