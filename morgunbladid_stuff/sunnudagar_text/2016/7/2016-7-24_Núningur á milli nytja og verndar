Jarðfræðingurinn Ari Trausti Guðmundsson gaf nýverið út verkið Veröld í vanda í samstarfi við Hið íslenska bókmenntafélag .
Bókinni er ætlað að vera ákveðin umhverfisverndarhugvekja en þar má finna , til viðbótar við orð Ara Trausta , greinar eftir fjórtán sérfræðinga og upplýst umræðan þannig flutt inn í bókina sjálfa .
Davíð Már Stefánsson davidmar@mbl.is Bókin tekur til þess sem ég myndi telja til umhverfismála sem eru mikið í deiglunni hérna heima .
Viðfangsefnin eru ólík , allt frá loftlínum og jarðstrengjum til ferðaþjónustu og sjávarnytja , en svo reyni ég líka að fjalla jarðbundið um það sem mér finnst vera aðalatriðið sem er núningurinn á milli náttúrunytja og náttúruverndar .
Við komumst ekki hjá náttúrunytjum , enda lifum við á náttúrunni , en við komumst heldur ekki hjá því að reyna að gera það með sjálfbærum hætti .
Í fyrsta kafla bókarinnar má einmitt finna siðfræðilegar vangaveltur um þetta , " segir jarðfræðingurinn , fjölmiðlamaðurinn og rithöfundurinn Ari Trausti Guðmundsson en hann gaf nýverið út bókina Veröld í vanda undir hatti Hins íslenska bókmenntafélags .
Ari Trausti hefur lengi verið einn helsti forkólfur umhverfisverndar á Íslandi og hefur hann meðal annars gefið út tugi bóka um náttúruna , auk skáldverka , og unnið fjölda umhverfisþátta fyrir sjónvarp og útvarp .
Ásamt því að koma eigin þekkingu til skila í fjórtán köflum nýjustu bókar sinnar , þá fær Ari Trausti fjórtán sérfræðinga til þess að ræða þar málin – allt frá prófessorum til alþingismanna .
Áhersla á sjálfbærar náttúrunytjar " Það tók átta eða níu mánuði að vinna þetta verk .
Umhverfismál eru farin að smita inn í flesta kima samfélagsins og hér á Íslandi erum við ekkert kominn neitt sérlega langt í þeim efnum , nema þá það sem snertir raforkuframleiðslu og húsahitun .
Við þörfnumst mikillar upplýstrar umræðu og hún fer ekki nægilega skipulega fram hér á landi .
Það er nauðsynlegt að taka betur utan um þetta og finna lausnir á því hvernig hægt sé að stunda náttúrunytjar á sjálfbæran máta .
Það þarf síðan að gera tvennt meðfram því , annars vegar að minnka losun kolefnisgasa hressilega og hins vegar að binda kolefnisgös .
Þetta eru auðvitað tvö ólík verkefni , að minnka losunina og binda kolefni með allskonar uppgræðsluaðferðum , skógrækt , endurheimt votlendis og fleira .
Ef við náum að gera þetta tvennt í einu þá náum við kannski einhverjum markmiðum sem við höfum til dæmis sett okkur með Parísarsamningunum , " segir Ari Trausti .
Hann kveðst jafnframt benda á ýmsar lausnir í bók sinni en að hann sé þó ekki að finna upp hjólið í þeim efnum .
" Það er nú þegar búið að benda á það hvernig hægt er að minnka innflutning á kolefnisbrunaefnum og fara yfir í aðra orkugjafa hvort sem það eru samgöngur , útgerð eða eitthvað annað .
Það er verið að vinna í þessu en það vantar kraftinn og nákvæmari áætlanir hjá ýmsum opinberum aðilum .
Reykjavíkurborg er búin að setja sér tiltölulega háleit markmið og ríkisvaldið er búið að setja fram óskalista .
Það vantar hins vegar skýrari línur um það hvernig þetta verður gert , hversu mikið fjármagn þarf til þess og hvaðan það fjármagn kemur .
Það eru komnar upp á yfirborðið áhugaverðar nýjungar við losunina eins og að binda kolefnisgös frá jarðhitaorkuverum í berggrunninum .
Stóra málið á Íslandi er þó auðvitað að fara úr innfluttri dísilolíu og bensíni yfir í raforku , alkóhól , metan , bíódísil og vetni .
Það eru að minnsta kosti fimm orkugjafar sem við getum framleitt sjálf en til þess þarf raforku og þá erum við komin að enn einu deiluefni sem fjallað er um í bókinni – sem sagt hvar og hvernig við fáum raforkuna , " segir hann .
Færir umræðuna inn í bókina Ari Trausti segir bókina vissulega vera hápólitíska .
Þá sé ekki um að ræða flokkspólitík heldur heildræna sýn og lausnir og hvar fjármagn sé að finna .
" Það er svo margt að gerast í náttúrunni sem veldur okkur áhyggjum og smám saman vandræðum .
Það er vissulega vaxandi umhverfisvitund hjá ungu fólki en á hinn bóginn er stór hluti samfélagsins alltaf að fjarlægjast náttúruna .
Náttúrunytjarnar fá stundum á sig neikvæðan stimpil hjá þeim hópi á meðan einskonar ofurást á náttúrunni eykst .
Þetta gerir það að verkum að talsmenn þessara fylkinga talast ekki við í raunveruleikanum .
Þeir grafa sig niður í skotgrafir og eru fastir þar .
Önnur fylkingin telur nánast alltaf að náttúrunytjarnar hafi forgang og hin telur að náttúruverndin hafi nánast alltaf forgang .
Fylkingarnar þyrftu að tala meira saman .
Það er alveg ljóst , " segir hann en eins og áður segir ljá fjórtán sérfræðingar , að Ara Trausta undanskildum , bókinni rödd sína .
" Ég fékk viðbrögð frá fjórtán öðrum röddum , einni fyrir hvern kafla .
Ég er með því að reyna að færa umræðuna inn í bókina .
Ég er til dæmis ekki talsmaður olíuvinnslu við Jan Mayen og ég fæ því Heiðar Guðjónsson , sem er einn helsti talsmaður þess , til að vera mér hundrað prósent ósammála .
Hann hefur ákveðin rök fyrir sínu máli , bæði fjárhagsleg og jafnvel umhverfisleg , og færir þau fram af festu og fimi .
Þarna er líka Sigrún Helgadóttir sem er ekki með öllu sátt við mína afstöðu til virkjanamála og Karl Ingólfsson sem er ekki alveg sammála því hvernig ég lít á loftlínur og jarðstrengi svo fátt eitt sé nefnt , " segir hann .
Vonar að bókin nýtist til kennslu Ari Trausti kveður ástandið í heild á heimsvísu vera miklu alvarlegra en margir geri sér grein fyrir .
Hann segir að ef við vinnum ekki hratt og vel þá geti það vel verið að við verðum komin í gríðarleg vandræði um miðja þessa öld , hvort sem þau vandræði varða veðurlag , sjávarborðshækkanir , vatnsskort eða eyðimerkurmyndun sem ekki sé hægt að rekja til neins annars en þessarar ógurlega hröðu hlýnunar sem sé gjörsamlega fordæmislaus í hundrað þúsundir ára .
Hann segir bókina þó aðallega hugsaða fyrir íslenskan markað enda sé hún að ákveðnu leyti svolítið dægurbundin .
Þá kveðst Ari Trausti vonast til þess að Veröld í vanda geti nýst sem ítarefni í kennslu í skólum á borð við Landbúnaðarháskólann , Háskóla Íslands og Háskóla Reykjavíkur , enda sé þörfin mikil .
" Það er engu að síður mjög mikilvægt að það komi út bók um íslensk umhverfismál og að kynna hana fyrir erlendum þjóðum .
Ég hef mikil samskipti við útlendinga og ég finn að íslensk umhverfismál eru mikið á reiki .
Það er miklu meiri geislabaugur yfir landinu hvað umhverfismál snertir en raunveruleikinn gefur tilefni til , " segir Ari Trausti .
" Ég hef lagt mig mikið fram við að upplýsa almenning um umhverfismál í gegnum tíðina og ég hef alltaf rökstutt það með afskaplega einfaldri formúlu .
Því meira sem fólk veit um umhverfismál og náttúruna , því meiri þrýstingur verður til í samfélaginu á allar þessar stofnanir , hvort sem þær heita Umhverfisstofnun eða Alþingi , um að taka afstöðu og þoka málunum áfram .
Að upplýsa fólk um staðreyndir í þessum efnum er bara partur af því að hafa virkt lýðræði , " segir Ari Trausti að lokum .
