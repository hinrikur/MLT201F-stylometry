Íslensk kosningabarátta , hvort sem hún snýst um sæti í sveitarstjórn , á þingi eða Álftanesi stendur í fáeinar vikur í hvert sinn .
Ekkert bendir til að nauðsynlegt sé að lengja í slagnum hér til að tryggja vandaðri niðurstöður .
Kjósendur , sem öðlast óneitanlega óvenjulega athygli og upphafna tilveru á þessum mikilvægu vikum , hafa ekki krafist þess að fá að baða sig lengur í sviðsljósinu .
Annar háttur á Í Bandaríkjunum stendur slík lýðræðiskeppni yfir í nærri því eitt og hálft ár .
Allir helstu fjölmiðlar vestra , sjónvarpsstöðvar , óteljandi útvarpsstöðvar og fjöldi blaða virðast vera með nýjar , sláandi fréttir úr hinum eilífa kosningaslag á hverjum degi .
Og þar sem allur heili sirkusinn snýst um áhorf og auglýsingar þá virðist bandarískum neytendum fjölmiðla líka þessi efnistök vel .
Fyrir utan þann ríkulegan áhuga sem fréttaspírurnar sýna , þá verja frambjóðendur , flokkar þeirra og stuðningssjóðir , óheyrilegum fjárhæðum í pólitískar auglýsingar .
Og þegar baráttan harðnar , síðustu 4-5 mánuðina fyrir kosningar , fyllist allt af neikvæðum auglýsingum um andstæðingana .
Slíkt er óþekkt hér í fámenninu .
Nú hafa Bandaríkjamenn þau forréttindi umfram Íslendinga og aðrar þjóðir , að fá á 4 ára fresti að velja valdamesta stjórnamálamann heimsbyggðarinnar .
Sú staðreynd og framantaldar upplýsingar um fjölmiðlafár í aðdraganda kosninga , og peningaaustur í auglýsingar ættu að tryggja góða kosningaþátttöku .
En svo er ekki .
Aðeins tæp 60 prósenta kosningabærra Bandaríkjamanna nýta sér kosningaréttinn .
Allt fór öðru vísi en ætlað var Fyrri hluti baráttunnar um Hvíta húsið varð óvenjulegur .
Sérfræðingar og spámenn um stjórnmál riðu ekki feitum hesti frá sínum útlistunum .
Lítum fyrst til demókrata .
Það var aldrei gert ráð fyrir alvöru keppni á þeim vængnum .
Aðeins krýningu .
Út frá því var alltaf gengið að Hillary Clinton yrði frambjóðandi Demókrataflokksins .
Hún lét í minnipokann fyrir Barack Obama árið 2008 , eftir prýðilegt gengi framan af .
Sagt er að Obama hafi gert og staðið við samkomulag við Hillary um að hún fengi embætti utanríkisráðherra eftir kosningar gegn óskoruðum stuðningi þeirra hjóna í baráttuni við McCaine , frambjóðanda repúblikana .
Kosningavél þeirra hjóna er sögð sú langöflugasta innan Demókrataflokksins og Obama gat ekki án hennar verið .
Hillary Clinton var dugleg og starfsöm í embætti utanríkisráðherra , þótt deilt sé um árangurinn af puðinu .
Andstæðingarnir gera harla lítið úr ferlinum .
Það kemur ekki á óvart .
Kannanir sýna að vinsældir Obama forseta hafa aukist verulega á ný , en þættir sem snúa að öryggis- og varnarmálum eru veikastir í mælingunum .
Það ætla repúblikanar að reyna að notfæra sér , eins og vikið verður að .
Þegar að ljóst varð að eini marktæki mótframbjóðandi Hillary Clinton í prófkjörinu myndi verða Bernie Sanders styrktust sérfræðingar mjög í spám sínum .
Sanders er ekki demókrati .
Hann hefur boðið sig fram sem óháður og aldrei dregið dul á að hann væri sósíalisti .
Sanders er eini þingmaður öldungadeildar sem segist vera sósíalisti .
Í háðungarskyni er um hann sagt að hann hafi farið í brúðkaupsferð til Sovétríkjanna og hugmyndafræðilega aðeins keypt flugmiða aðra leiðina .
Talið var víst að prófkjörsbarátta hans myndi litlu skila .
Örfá prósent kjósenda myndu væntanlega styðja sósíalista vegna sjónarmiða hans og að auki sá hluti flokksmanna sem hefði horn í síðu Clinton-hjónanna .
En þetta fór á allt annan veg .
Sanders , sem verður 75 ára 8. september nk. , sýndi ótrúlegt þrek í kosningabaráttunni .
Ekki nóg með það .
Hann var sá frambjóðenda sem hreif ungt fólk með sér í svo ríkum mæli að undrum sætti .
Fjármunir skipta miklu í bandarískri kosningabaráttu , svo sem eðlilegt er .
Landið er stórt og fjölmennt og mikið fé því nauðsynlegt til að kynna einstakling og stefnumið hans fyrir þjóðinni .
Þeir hafa forskot sem bera frægt nafn .
Það átti við um Clinton og Jeb Bush og raunar einnig Donald Trump .
Nöfn þeirra fyrrnefndu komast , ásamt Kennedy-fjöskyldunni , næst því að hafa konunglegan blæ vestra .
Trump var einnig allvel þekktur vegna viðskiptaumsvifa , sem öll eru tengd nafni hans með áberandi hætti .
Því til viðbótar var hann stjarna í raunveruleikaþáttum í sjónvarpi með mikið áhorf .
Fréttaskýrendur stjórnmálanna töldu einsýnt að sósíalistastimpill Sanders markaði hann sem jaðarframbjóðanda og auraleysi myndi fljótlega ýta honum út úr keppni .
Hvorugt reyndist rétt .
Þótt fjáðir demókratar löðuðust eins og flugur að Hillary drap það ekki Sanders .
Litla fólkið , eins og það er stundum kallað , sendi litlu upphæðirnar í kosningahirslur hans .
Og þótt þær væru smáar gerði hinn mikli fjöldi meira en að bæta það upp .
Sósíalistinn sólaði sig í kosningaframlögum allan þann tíma sem baráttan stóð .
Og hann gat þrátt fyrir það minnt kjósendur sí og æ á tengsl andstæðingsins við stórfjármagnseigendur , ekki síst við Stóra bola sjálfan , vesírana á Wall Street .
Fyrirbærið Milljarðamæringurinn Trump galt ekki auðs síns í baráttunni .
Öðru nær .
Hann sneri því dæmi sér í hag og lagði áherslu á að hann einn myndi kosta prófkjörsbaráttuna úr eigin vasa .
Hann væri ekki keyptur stjórnmálamaður .
En keppinautar hans í prófkjörinu væru það hins vegar .
Og það kæmi að skuldadögunum .
Hann gæti trútt um talað .
Sjálfur hefði hann keypt fjölda stjórnmálamanna um dagana ! Til dæmis hefði hann keypt frú Clinton .
Einhver hefði haldið að slík ummæli hlytu að skaða Donald Trump .
En það gerðu þau ekki , frekar en margvísleg ummæli önnur sem " allir " töldu öruggt að gerðu út af við hann .
Trump jók í og sagði að Hillary og þau hjón væru raunar í fyrsta sæti yfir keypta stjórnmálamenn .
" Ég ætti að vita það , " sagði hann .
" Af hverju haldið þið að þau hjón hafi komið í brúðkaup okkar hjóna ? Einungis vegna þess að ég borgaði þeim 300.000 dollara fyrir að mæta .
( 40 milljónir króna ) .
Það furðulega var að auðjöfurinn , sem græddi mjög á yfirlýsingum um að hann myndi sjálfur standa straum af prófkjörsbaráttu sinni , þurfti sáralitlu að eyða í hana .
Það kepptu 16 frambjóðendur við hann um fyrsta sætið .
Því hefur verið haldið fram að Trump hafi fengið jafnmikinn tíma í fjölmiðlum frítt og allir hinir frambjóðendurnir til samans .
Þeir reyndu að bæta sér upp skort á umfjöllun með keyptum auglýsingum , en fé þeirra margra gekk hratt til þurrðar .
Allar stærstu sjónvarpskeðjur Bandaríkjanna hafa lengi hallað sér þétt að demókrötum , allt þar til að Fox-stöð Ruperts Murdocs kom til sögunnar .
Fyrrnefndar stöðvar ætluðu sér síst af öllu að hygla Donald Trump .
En það æxlaðist þannig .
Frambjóðandinn virtist einsetja sér frá fyrsta degi prófkjörsbaráttu sinnar að láta fyrirmæli stjórnmálalegs rétttrúnaðar og stundum einnig stjórnmálalegrar kurteisi sigla sinn sjó .
Gekk hann ótrúlega langt í þeim efnum , að minnsta kosti á norður-evrópskan mælikvarða .
Margir göptu yfir þessum ósvífna , ókurteisa trúð og furðufugli .
Fyrrnefndu stöðvarnar spöruðu sig hvergi við að upplýsa áhorfendur sína um óvenjulega tilburði frambjóðandans og Fox nálgaðist hann svo til viðbótar frá sinni hlið .
Ýmsum fréttaskýrendum á þeim bæ virtist þó einnig brugðið yfir fullyrðingum hans um menn og málefni .
Sá frægi en stillti pistlahöfundur , Charles Krauthammer , gat vart dulið það hversu mikla skömm hann hafði á framgöngunni .
Hann er óvenjuskarpur sjálfstæður fréttaskýrandi , bæði á Washington Post og á Fox og pistlar hans birtast vikulega í mörg hundruð miðlum .
Krauthammer sagðist viss um að þennan mann myndu repúblikanar aldei setja í forsetaframboð fyrir sig .
Að þessu sinni reyndist sá spaki ekki sannspár .
Trump hélt sínu striki .
Hann réðist á Bush-fjölskylduna með niðrandi hætti og talaði af lítilsvirðingu um fyrri forsetaframbjóðendur repúblikana , McCain og Romney .
Þeir mótframbjóðendur hans sem andmæltu honum fengu það óþvegið til baka .
Þegar Megyn Kelly , vinsæll þáttastjórnandi hjá Fox , spurði hann hvassrar spurningar var svarið svo ósvífið og með svo áberandi kvenfyrirlitningarbrag að stöðin gaf út sérstaka yfirlýsingu , sem er nær óþekkt .
Það varð til þess að Trump mætti ekki í næstu kappræðu stöðvarinnar .
Og eins og fyrr virtist hann græða fylgi á því ! Trump setti milljónir ( ólöglegra ) innflytjenda í eina kippu sem glæpamenn , nauðgara og morðingja .
Það er ekki hægt að álasa fréttamiðlum fyrir að hafa gert mikið úr því .
Það var sannarlega ástæða til .
En hið ótrúlega gerðist .
Fréttaflutningurinn hafði öfug áhrif .
Fylgi við Trump jókst dag frá degi .
Ólíkir menn með fjöldafylgi Trump var tilbúinn í fréttaviðtöl hvenær sem var og sendi út smáskilaboð að auki , þar sem hann bætti fremur við hneykslunarefnum en hitt .
Hann virtist sópa að sér stuðningsmönnum af jaðri beggja flokka og fólki sem hafði gefið stjórnmál upp á bátinn .
Sífellt voru menn að spá því að þessi blaðra væri við það að springa með hvelli .
Aðeins tveir frambjóðendur náðu fjöldafundum hvar sem þeir komu .
Þeir tveir , sem í upphafi höfðu þótt ólíklegastir til þess , Trump og Sanders .
Það var byltingarmóðurinn í gamla sósíalistanum sem dró fjöldann að honum .
En hvað dró fjöldann að Trump ? Bullandi óánægja og þreyta á kerfiskörlum stjórnmálanna og elítu beggja flokka , sem enginn munur væri á , þegar til stykkisins kæmi í Washington .
Og svo var það ólíkindatólið sem mætti í stórþotunni sinni og hringsólaði yfir fundarstaðnum .
Trump bætti við fréttaskotum , hæpnum fullyrðingum og uppnefnum um andstæðinga á hverjum fundinum af öðrum .
Færi hann yfir strikið , sem hann oftast gerði , þá dró hann stundum óvænt í land og fékk viðbótar fréttir út á það , um leið og hann spilaði út nýjum ósvífnum fréttapunkti .
Umgengni hans við mótframbjóðendur í Repúblikanaflokknum var engu lík .
Hin hvellsprungna tuskudúkka Jeb Bush , hinn ljúgandi Cruz með ljóta eiginkonu og föður sem virtist hafa tekið þátt í samsærinu með Lee Harvey Oswald um að myrða Kennedy ( ! ) svo dæmi séu nefnd .
Og aldrei var hún langt undan " hin gjörspillta Hillary , sem hann hafði keypt eins og hvern annan skemmtikraft í brúðkaupið sitt .
" Svo voru það tölvupóstarnir hennar : " Óhugsandi væri að hún lenti ekki á bak við rimlana .
" Ólík sýn Evrópskir skríbentar taka vart á heilum sér vegna Trumps og lýsa honum sem fasista , eins og ýmsum öðrum sem þeir kunna ekki að meta .
En vandamál repúblikana gagnvart Trump , þeirra sömu sem hafa nú valið hann formlega sem forsetaframbjóðanda sinn , hafa fremur verið þau , að hann sé , að þeirra mati , fjarri því að vera sannur íhaldsmaður .
Trump hefur í mörgum kosningum staðið mjög nærri demókrötum .
Repúblikanar finna mjög að fjölmörgum ummælum hans , þar sem hann styður frelsi kvenna til fóstureyðinga ( stórdeilumál í bandarískum stjórnmálum ) .
Þeir vekja athygli á að hann hafi margoft varið heilbrigðislöggjöf Obama ( Obamacare ) .
Hann monti sig af því að hafa verið á móti innrásinni í Írak , sem Hillary studdi og hann hafi sannanlega stutt við bakið á fjölda frambjóðenda demókrata með háum fjárframlögum á undanförnum árum .
Þeir óttast að illa megi treysta honum til að velja dómendur í Hæstarétti Bandaríkjanna .
Hann hafi ofurálit á systur sinni , sem sé einn vinstrisinnaðasti dómarinn í bandarísku áfrýjunardómstólunum .
Ekki þarf að taka fram að Trump hefur breytt um áherslur í þessum málum eins og mörgum öðrum á síðustu vikum og mánuðum .
Ummæli hans varðandi utanríkismál eru einnig mörg umdeild .
Hann er sakaður um að nudda sér utan í Pútín forseta Rússlands .
Fyrir fáeinum vikum skildu menn Trump svo , að hann vildi að Suður-Kórea og Japan kæmu sér upp kjarnorkuvopnum vegna þess , hve ótryggt ástandið er í þeirra heimshluta .
Hann hefur nú sagt að þau orð hafi verið oftúlkuð .
Eins töldu fréttaskýrendur hann hafa lýst vilja til að hlaupa frá skuldbindingum Bandaríkjanna vegna Nató sáttmálans .
Hann virðist síðustu dagana hafa sveigt afstöðu sína í þá átt að keppikeflið sé að bandalagsríkin axli aukinn hlut í kostnaði vegna sameiginlegra varna .
Hvernig fer ? Vísbendingar úr könnunum benda til þess að Hillary hafi á þessari stundu meira fylgi en Trump , en þó sé munurinn ekki afgerandi .
Á ýmsu gekk á landsþingi repúblikana en þó virðist staða Trumps fremur hafa styrkst eftir það en hitt .
Landsþing demókrata hefst eftir helgina .
Trump leggur áherslu á að hann komi frá sínu flokksþingi sem maður öryggis Bandaríkjanna og vörður laga og reglna .
Ráðgjafar hans telja að þessi vígvöllur henti honum vel í baráttunni við Hillary .
Hún mun á sínu þingi leitast við að tryggja að Trump fái ekki að velja átaksefnin og áherslurnar og alls ekki að marka vígvöllinn .
Hillary Clinton mun leggja höfðuáherslu á , að Donald Trump skorti alla mikilvægustu eiginleikana sem húsbóndinn í Hvíta húsinu , maðurinn með puttann á gereyðingarhnappnum , verði að búa yfir , eigi ekki að fara illa fyrir Bandaríkjamönnum og heimsbyggðinni .
Hinn langdregni kosningaslagur í Bandaríkjunum er kannski loks að verða áhugaverður , jafnvel spennuþrunginn .
