Hera Hilmarsdóttir leikkona er á ferð og flugi milli Indlands og Rúmeníu þessa dagana , þar sem hún er annars vegar að leika í kvikmynd og hins vegar í sjónvarpsþáttum .
Þá eru nokkrar frumsýningar fyrirhugaðar á árinu , meðal annars á tveimur myndum þar sem Hera leikur á móti stórleikaranum Ben Kingsley .
Ragnheiður Linnet ragnheidur.linnet@gmail.com Hera Hilmarsdóttir er með mörg járn í eldinum en nú í júní lauk hún við að leika í kvikmynd Baltasars Kormáks , Eiðnum , þar sem hún leikur dóttur læknisins Finns , sem leikinn er af Baltasar sjálfum , en myndin verður frumsýnd hér á landi í byrjun september .
Undanfarið hefur hún þó aðallega verið við tökur á kvikmyndinni The Ashram í ævintýralegu umhverfi á Indlandi .
Þegar við ræddum fyrst saman var hún stödd þar .
" Akkúrat núna er ég í tökum á Indlandi í Himalaya-fjöllunum í einstöku landslagi á kvikmynd sem heitir The Ashram .
Ashram er í rauninni orð yfir hugleiðslusetur og sagan segir frá amerískri stelpu frá Norður-Kaliforníu sem hverfur í Himalaya-fjöllunum á Indlandi í andlegri leit að sjálfri sér og svo af kærasta hennar sem leitar að henni .
Ég leik sem sagt stelpuna en með hin aðalhlutverkin fara Sam Keeley og Melissa Leo , en Melissa vann meðal annars Óskarsverðlaunin fyrir The Fighter .
Hún leikur konuna sem rekur Ashram-setrið þar sem stúlkan dvelst lengst og endar dvöl sína á .
" Hera segir að ein aðalástæða fyrir áhuga hennar á verkefninu , fyrir utan söguna og fólkið sem kemur að myndinni , sé að þetta er fyrsta kvikmyndin sem er unnin á Indlandi þar sem bæði Hollywood-framleiðsla og indversk framleiðsla vinna hönd í hönd frá byrjun .
" Það er stigið stórt skref með kvikmyndinni í þá átt að opna indverska kvikmyndagerð fyrir umheiminum og þeirri framleiðslu sem kallast á Indlandi " radical-kvikmyndagerð " .
Þá er átt við indverska framleiðslu þar sem fjallað er um ýmislegt þar í landi sem má ekki sýna í Bollywood-kvikmyndagerð , eins og ýmis mannréttindamál , trú og kynlíf svo dæmi séu tekin .
" Þáttaröð um Harley Davidson-bræðurna Hera er á ferð og flugi en hún er einnig að leika í þriggja þátta seríu meðfram tökunum á Indlandi um Harley Davidson-bræðurna , sem byggðu upp samnefnt mótorhjólaveldi í byrjun tuttugustu aldar .
Þáttaröðin er gerð fyrir bandarísku sjónvarpsstöðina Discovery Channel en tekin upp í Rúmeníu og í henni leikur Hera Emmu Davidson sem var eiginkona Walters Davidson , eins Davidsons-bræðranna .
Hera leikur Emmu frá því hún var ung kona og fram á miðjan aldur og þarf því að túlka hana á mismunandi aldursskeiðum .
" Þetta eru þrír tveggja tíma þættir sem spanna um 30 ára tímabil og er það því áskorun að leika konu sem fer frá því að vera ung stúlka sem vinnur á bar foreldra sinna , uppalin í Wisconsin , yfir í að vera eiginkona eins stærsta mótorhjólaframleiðanda í heimi .
Emma er ekki bara eiginkona , hún er líka móðir 16 og 18 ára stráka sem eiga kærustur og gera hluti sem þeir eiga ekki að gera .
Emma er upprunnin í Þýskalandi þannig að ég fæ að spreyta mig á þýskunni líka , " útskýrir Hera .
Í þáttunum leikur Hera á móti Michiel Huisman sem er þekktur fyrir hlutverk sitt í Game of Thrones .
, , Michiel leikur Walter , manninn minn , en við lékum líka elskendur í eins konar ástarþríhyrningi ásamt Josh Hartnett í myndinni The Ottoman Lieutenant sem kemur út núna seinna í ár eða í byrjun næsta árs .
Harley Davidson-þættirnir verða sýndir í september svo vonandi geta íslenskir áhugamenn kíkt á seríuna á einhverjum miðlinum ef vel tekst til , " segir hún .
Vildi stíga út í hið óþekkta Hera segist eiginlega alltaf hafa haft áhuga á leiklist , hún hafi verið síleikandi sem barn og sett heilu leikritin á svið í matarboðum fjölskyldunnar þar sem lífið snerist án vafa mikið um leik á sviði og í kvikmyndum .
" Væntanlega er það stór þáttur að leiklistin var alltaf og er í kringum mig , í fjölskyldu minni , en það hefði svo sem líka getað virkað í hina áttina , " segir hún .
" Mér hefur alltaf fundist gaman að leika , búa til hluti , setja mig í spor annarra , lifa öðru lífi í uppsetningum leikverka yfir matarboðum hjá fjölskyldunni sem barn og í dag við tökur á kvikmyndum eða í leik á sviði .
Og inn á milli í vinnunni sem enginn sér nema maður sjálfur og lifir einhvers staðar í útkomunni , leikverkunum sjálfum , sem eru í raun byggð á ímyndun og æfingum til að geta líkamlega og andlega leikið það sem maður vill geta leikið , " bætir hún við .
Ástæðuna fyrir því að hún valdi að fara út til náms í stað þess að læra hér heima segir Hera að það hafi einfaldlega verið vegna þess að hana langaði til þess og kannski voru hlutirnir of fyrirsjáanlegir hér fyrir leikkonuna .
" Mér fannst ég sjá fyrir mér alla möguleika mína sem leikara á Íslandi og það gjörsamlega fór með mig .
Og það hefur ekki með bransann heima að gera , sem framleiðir mörg spennandi verkefni á hverju ári , bæði í kvikmyndum , á sviði og núna sérstaklega í sjónvarpi , því auðvitað gat ég ekki séð fyrir vinnu mína á Íslandi , heldur hafði það meira að gera með mig sjálfa , minn nánasta heim í Reykjavík og vinnu mína þar eins og ég sá hana þá .
Möguleikinn á því að stíga út í hið óþekkta , sem var fyrir mér nám og framtíðarstörf erlendis meðfram íslenskum , varð því fyrir valinu .
" Andleg bækistöð á Íslandi Leikkonan segist ekki vera á leiðinni heim á næstunni , enda með mörg spennandi og stór verkefni ytra .
" Ég ætla a.m.k. að hafa bækistöðvar erlendis í bili en annars ferðast áfram eftir því hvar ég vinn hverju sinni .
Svo er maður alltaf með andlegar bækistöðvar á Íslandi og kannski verða þær stærri einhvern daginn þegar maður flytur formlega aftur til Íslands , hvort sem það verður með annan fótinn eða báða .
" Aðspurð segist Hera hafa mikinn áhuga á sviðsleik en hafi minna unnið á sviði en í kvikmyndum upp á síðkastið .
Hún segir að ástæður fyrir því séu að miklu leyti praktískar , en að mikill kvikmyndaáhugi hennar spili þar auðvitað inn í .
" Praktíska hliðin er aðallega spurning um tíma .
Sviðsetningar geta verið tímafrekar og bundnar við einn stað sem að mörgu leyti er mjög spennandi að dvelja við , en þar sem kvikmynda- og sjónvarpsvinna mín komst á skrið úti eftir háskólanámið þá varð minni tími fyrir leikhús ef ég ætlaði fylgja því eftir sem ég hafði lagt upp með .
Og það er kannski aðalmunurinn á bransanum heima og úti ; að gera margt í einu er oft ekki hægt úti .
Þessi pakki getur þó verið tímabundinn og auðveldara að stjórna þessum hlutum eftir því sem maður hefur unnið meira og því stærra nafn sem maður hefur skapað sér innan bransans og utan .
Ég hef samt unnið við svið síðustu árin samhliða kvikmyndavinnunni að einhverju leyti .
Til dæmis unnum við nokkrar konur og sýndum sviðslestur á ræðu Bríetar Bjarnhéðinsdóttur í leikstjórn Ásdísar Skúladóttur í lok árs 2014 í Iðnó , sem var viðburður til heiðurs konum og markaði upphaf 100 ára afmælis kosningaréttar kvenna á Íslandi .
Einnig sýndum við Þorvaldur Davíð leikari og Þórey Sigþórsdóttir leikstjóri leiklestur á verkinu Andaðu eða Lungs eftir Duncan McMillan í Iðnó um síðustu jól en við höfum verið að vinna saman að því í þó nokkurn tíma og vann ég líka þýðinguna að því verki .
Við stefnum að því að sýna Andaðu fullunnið í lok ársins eða byrjun árs 2017 ef allt gengur eftir í Reykjavík í einum af sjálfstæðu leikhúsunum , svo áhugasamir geta endilega kíkt á leikverkið þegar að því kemur .
" Draumahlutverkin leynast í sögum sem kveikja í manni Samkeppnin í kvikmyndaheiminum er hörð en Heru hefur gengið mjög vel og árið 2015 var hún valin í hóp Shooting Stars .
" Þetta er að mörgu leyti harður heimur en líka eins og hver annar .
Það fer eiginlega bara eftir því hvernig þú horfir á hann .
Það er mikil samkeppni og miklar kröfur gerðar hvort sem þær eru réttlætanlegar eða ekki , maður er mikið fjærri ástvinum og fjölskyldu , það er mikil óvissa með vinnu og erfitt að vita hvenær næsta verkefni kemur og hvar það verður , en líka hvort maður komist í brúðkaup vina sinna og þvíumlíkt , en það er líka það sem gerir þennan heim spennandi .
Manni gengur náttúrlega bara eins og manni gengur og ég hef næg verkefni í sigtinu og hef haft hingað til sem er frábært .
Viðurkenningar sýna að þú eigir heima á þeim stað sem þú hefur valið þér að einhverju leyti .
Á hinn bóginn snýst svona viðurkenning , eins og ég hlaut þegar ég var valin í hóp Shooting Stars , líka um markaðssetningu og hjálpar til við að koma manni inn um dyr og í samband við fólk sem er nauðsynlegt í þessum bransa .
" Hera segir að draumahlutverkin séu mörg í rauninni og ekki neitt eitt ákveðið .
" Yfirleitt finnst mér draumahlutverkin leynast í spennandi verkefnum með leikstjórum sem mig langar að vinna með og sögum sem kveikja í mér .
Þá getur draumahlutverkið birst í svo mörgum myndum .
Ég held að maður geti eiginlega ekki vitað nákvæmlega hvert draumahlutverkið er fyrr en maður sér það og upplifir .
Og í millitíðinni treystir maður bara insæinu til að koma sér á bragðið , " segir hún .
Ben Kingsley pantaði Heru Verkefni Heru eru fjölbreytt og mörg og hún er komin á þann stað að leika á móti stórstjörnum .
" Ég mun klára tökur á The Ashram og Harley & The Davidsons-þáttunum , ég kláraði líka tökur á Eiðnum nú í júní .
Síðan mun ég hefja undirbúningsvinnu sem tengist markaðssetningu og frumsýningum á þeim myndum sem koma út seinna í ár , sem eru til dæmis An Ordinary Man , í leikstjórn Brad Silberling þar sem ég leik á móti Ben Kingsley .
Myndin fjallar um mann sem dæmdur er fyrir stríðsglæpi tengda Júgóslavíustríðinu og er í felum .
Stúlka , sem ég leik , birtist á felustað hans og endar með að vinna fyrir hann .
Það var mikið tækifæri að fá að vinna í þeirri mynd , enda erum við Ben í raun bara tvö í myndinni , og hann hafði sjálfur samband við leikstjórann til að fá mig í hlutverkið eftir að við lékum fyrst saman í The Ottoman Lieutenant fyrr um árið .
Síðan þá höfum við verið góðir vinir og var það án efa mikill lærdómur og ógleymanleg reynsla að fá að vinna jafn náið með honum og við gerðum þessa mánuði í Serbíu .
Síðan er það The Ottoman Lieutenant sem ég minntist á áður .
Myndin er períódu ástarsaga sem gerist rétt fyrir byrjun fyrri heimsstyrjaldar og fjallar um ameríska hjúkrunarkonu sem ákveður að gefa líf sitt í Fíladelfíu upp á bátinn til að fara og vinna í hjálparstarfi í Tyrklandi en myndin kemur einnig út í lok árs eða í byrjun næsta .
Einnig myndin The Alleycats sem er bresk indímynd sem fjallar um hjólagengi í London .
Eiðurinn kemur svo út núna í september .
Svo það eru alls konar spennandi verkefni framundan , " segir Hera sem svo sannarlega er á fljúgandi ferð í kvikmyndaheiminum .
Við hin bíðum spennt eftir að sjá leikkonuna spreyta sig í margvíslegum hlutverkum á móti stórstjörnum í erlendum kvikmyndum og innlendum seinna á þessu ári og því næsta .
Einlæg og jarðbundin Hera Hilmarsdóttir leikkona , eða Hera Hilmar eins og hún kallar sig erlendis , fæddist 27. desember 1988 í Reykjavík .
Hún fæddist inn í listafjölskyldu en foreldrar hennar eru Þórey Sigþórsdóttir leikkona og Hilmar Oddsson , kvikmyndaleikstjóri og rektor Kvikmyndaskóla Íslands .
Hera á því ekki langt að sækja listræna hæfileika auk þess sem föðurafi hennar , Oddur Björnsson , var frumkvöðull í íslenskri nútímaleikritun .
Hera er einlæg og jarðbundin .
Hún er vinnusöm , fókuseruð , hefur gott músíkeyra og er þekkt fyrir einstaklega góðan framburð á enskri tungu .
Hún hefur átt farsælan feril , var ung þegar hún kom fram í kvikmyndum og þótti þá strax ljóst að hún byggi yfir miklum hæfileikum sem túlkandi .
Veðramót var fyrsta kvikmynd sem Hera vakti verulega athygli í en þar lék hún vandræðastelpuna Dísu .
Síðasta íslenska kvikmyndin sem hún lék í og sýnd var hérlendis var Vonarstræti .
Hera hlaut Grímuverðlaunin sem besta leikkona í aðalhlutverki í myndinni , vakti sterka samkennd og náði tökum á áhorfendum í túlkun sinni á hinni margræðu Eik .
Hvert hlutverkið á fætur öðru hefur rekið á fjörur Heru en á þessu ári og í byrjun þess næsta verða hvorki meira né minna en fimm kvikmyndir og ein þáttaröð frumsýndar þar sem hún leikur á móti stórstjörnum .
Hera býr og starfar í London og hefur haslað sér völl þar en þessi unga leikkona hefur nú þegar leikið í hátt í 20 kvikmyndum , íslenskum og erlendum , og átta íslenskum og erlendum sjónvarpsþáttum .
