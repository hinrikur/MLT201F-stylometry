Nú er EM karla í fótbolta lokið og næsta stórmót sem Íslendingar taka þátt í er EM kvenna 2017 .
Þétt umfjöllun íslenskra fjölmiðla um karlamótið gefur tóninn fyrir kvennamótið .
Stefnan hlýtur að vera tekin á samskonar umfjöllun .
Það er eðlileg krafa og ætti að vera sjálfsögð .
Undanfarin ár hefur það ítrekað ratað í umræðuna þegar fjölmiðlar fjalla með ólíkum hætti um fótboltamót stráka og stelpna .
Sú gagnrýni á fyllilega rétt á sér að því leyti að vitanlega á að sýna afrekum beggja kynja á þessu sviði jafna athygli .
En þegar börn eiga í hlut er þó ástæða til að staldra aðeins við og hugsa málið lengra .
Af hverju ættum við að vilja umfjöllun , jafnvel viðamikla sjónvarpsumfjöllun , um íþróttakeppnir barna ? Í yngri flokkum fótbolta li ´ kt og fjölmargra annarra íþróttagreina hefur undanfarin ár farið markvisst fram vinna við að draga úr áherslu á keppni .
Það er hreinlega ekki talið til bóta fyrir yngstu börnin að einblína á keppni eða það að vinna mót .
Fátt bendir til þess að þau verði meiri eða betri íþróttamenn , eða manneskjur , af því að vera í stöðugri keppni .
Hjá yngstu iðkendum íþrótta er meira lagt uppúr því til dæmis að kenna hvað það er að vera í liði , gera hreyfingu og íþróttir aðlaðandi með því að notast við leiki , kenna það að bera virðingu fyrir andstæðingi með því að takast í hendur að leik loknum og svo mætti lengi telja .
Með öðrum orðum er lögð áhersla á nánast allar hliðar íþrótta aðrar en keppni .
Það kemur síðar .
Þegar fjölmiðlar fara á stjá og fjalla um íþróttir barna ætti það þess vegna alls ekki að vera krafa foreldra að um keppnir barna sé fjallað sérstaklega .
Miklu frekar ætti að kalla eftir vandaðri umfjöllun um gildi íþrótta fyrir börn , um hreyfiþroska , um góðar þjálfunaraðferðir , um vægi foreldra og þátttöku þeirra í íþróttalífi barnanna og fleira .
( Þetta er reyndar oft gert , en vekur þó því miður minni athygli en umfjöllun um mótin ) .
Fótbolti og aðrar vinsælar íþróttir eru , þegar komið er í efstu deildir og atvinnumennsku , áhorfsíþróttir .
Afrek á íþróttasviðinu eru sjónvarpsvæn afþreying og íþróttakeppnir milli atvinnumanna , jafnt karla og kvenna , geta verið stórkostleg skemmtun sem færir okkur bæði gleði og gæsahúð .
En það er hins vegar ekki hlutverk barna að sjá fullorðnu fólki fyrir afþreyingu með íþróttaiðkun sinni .
Þess vegna ætti í raun að snúa umræðunni á haus .
Í stað þess að foreldrar stúlkna í fótbolta barmi sér yfir lítilli umfjöllun um þeirra keppnir ættu foreldrar strákanna þvert á móti að kvarta yfir því að börnin séu allt of snemma gerð að afþreyingarefni , þegar þau ættu í raun bara að fá að vera í friði í sínum boltaleik , fjarri sjónvarpsvélum .
