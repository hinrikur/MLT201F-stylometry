Eins frækinn og sigur Íslendinga á Englendingum á EM í knattspyrnu var hefur tónninn í umfjölluninni sem kom í kjölfarið verið svolítið skrýtinn .
Af henni mætti ætla að Austri á Eskifirði hefði lagt Manchester United .
Englendingar tala um mestu niðurlægingu í sögu landsliðsins , alltént frá því Bandaríkjamenn ( sem vita varla hvað knattspyrna er ) sneru það niður á HM í Brasilíu 1950 , og heimspressan talar um einhver óvæntustu úrslit sparksögunnar .
Hér heima trúum við ekki okkar eigin augum .
" Guð minn almáttugur ! Við unnum England ! Sjálft England ! Wayne Rooney og allar þær goðumlíku verur ! " Fljótt á litið eiga þessi viðbrögð svo sem alveg rétt á sér .
Þjóð sem telur 330 þúsund sálir að leggja gamla heimsveldið , sem valið getur úr milljónum sparkenda .
Og Ísland í fyrsta skipti á EM og þar fram eftir götunum .
Það er ekkert óeðlilegt að heimsbyggðin fái klums yfir þessum tíðindum en hér í efri byggðum eigum við að vita betur .
Þegar betur er að gáð þarf sigur Íslands nefnilega ekki að koma svo ofboðslega mikið á óvart .
Fyrir lá nefnilega ( og hefur gert lengi ) að íslenska liðið er mjög gott í fótbolta .
Það er skipað framúrskarandi leikmönnum , leikreynt , fáránlega samhæft og var með allra fyrstu liðum til að tryggja sér þátttökurétt á EM í Frakklandi .
Liðið datt ekki fyrir tilviljun inn á mótið .
Vann meðal annars í tvígang og skildi eftir Hollendinga , sem búa að síst minni sparkhefð en Englendingar og hafa aukinheldur náð betri árangri en þeir á stórmótum gegnum tíðina .
Í riðlinum í Frakklandi lögðum við Austurríki , sem fór inn í mótið með miklar væntingar , og enduðum fyrir ofan Portúgal .
Ronaldo vindspyrni og alla þá gjörvilegu pilta .
Ekkert óeðlilegt við það .
Lið sem vinnur sér rétt til þátttöku á EM á alltaf að geta unnið önnur lið sem vinna sér rétt til þátttöku á EM .
Í þessu þrengra ljósi áttu strákarnir okkar fullt erindi í enska liðið , sem ólíkt því íslenska er til þess að gera ungt og óreynt .
Enda kom það á daginn .
Sigurinn var fyllilega verðskuldaður .
Auðvitað ekki sjálfsagður en alls ekki óvæntur .
Það yrði magnað afrek að leggja Frakka um helgina , í þeirra eigin garði ; enginn ætti að efast um það .
En yrði það endilega óvænt ? Svari nú hver fyrir sig ! Höldum að sjálfsögðu áfram að gleðjast og fagna en hættum að tala landsliðið okkar niður .
Við vitum hvað það getur ! Vinum mínum Englendingum gef ég eftirfarandi ráð : Ráðið Lars Lagerbäck án tafar til starfa ! Hann er á lausu .
Því miður .
