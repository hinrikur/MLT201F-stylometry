Hjalti Karlsson er grafískur hönnuður sem hefur haslað sér völl í stórborginni New York .
Hann rekur þar hönnunarfyrirtækið Karlssonwilker ásamt vini sínum og gera þeir það gott .
Puma , MTV , Time Magazine og New York Times eru aðeins nokkur fyrirtækja sem ráðið hafa Hjalta og félaga til starfa .
Ásdís Ásgeirsdóttir asdis@mbl.is Þegar Hjalta Karlssyni var synjað um inngöngu í grafíska hönnun í Myndlista- og handíðaskóla Íslands fór af stað ný og spennandi atburðarás .
Hjalti var staðráðinn í að verða grafískur hönnuður og lét þessa synjun ekki stöðva sig .
Hann ákvað því að sækja um í skóla í New York .
Hann er þar enn , 25 árum síðar , og rekur sitt eigið fyrirtæki á Manhattan , fyrirtæki sem gerir það gott .
Flutti aldrei frá Íslandi Hjalti nam hönnunarfræðin í þeim virta skóla Parsons School of Design í þrjú ár .
" Þetta var í fyrsta skipti sem mér fannst gaman í skóla , " segir Hjalti sem hugðist alltaf flytja heim aftur .
" Ég flutti aldrei í burtu , ég fór hingað en flutti aldrei , ætlaði bara aðeins að kíkja .
Svo eftir námið mátti ég vinna í eitt ár , " segir Hjalti sem ákvað að nýta sér það tækifæri .
" Svo ílentist maður bara , " segir Hjalti sem hefur búið á Manhattan síðan hann fór út fyrst .
Hann býr þar ásamt konu sinni og níu ára gömlum syni .
Byrjaði í tónlistarbransanum Fyrirtæki sitt , Karlsonwilker , rekur hann ásamt Jan Wilker , þýskum hönnuði sem hann kynntist ári áður en fyrirtækið var stofnað .
Karlsonwilker blómstrar en það hefur skapað sér nafn í heimi hönnunar .
" Í byrjun vorum við að hanna mjög mikið fyrir tónlistarheiminn ; geisladiska , plaköt og lógó , " segir hann en áður en hann stofnaði fyrirtækið vann hann hjá Stefan Sagmeister , frægum hönnuði , og fengu þeir ýmis verkefni vegna tengsla sem Hjalti hafði myndað hjá honum .
Nú vinna 6-7 manns hjá Karlssonwilker sem grafískir hönnuðir .
Verkefnum hefur fjölgað og eru viðskiptavinir nú úr mun fleiri áttum en aðeins úr tónlistarheiminum .
Símtal frá New York Times Eftir að hafa rekið fyrirtækið í tvö ár ákváðu þeir félagar að hanna bók en hún var gefin út af virtum bókaútgefanda í New York , Princeton Architectural Press .
" Það meikaði auðvitað ekkert sens , það þekkti okkur enginn en það var þannig að hugmyndin okkar var að gefa út bók um fyrstu tvö árin og tala mjög opinskátt um allt ferlið og draga ekkert undan .
Bókin kom út 2003 og það breytti fyrirtækinu vegna þess að fullt af nemendum og kúnnum keyptu hana .
Í bókinni vorum við líka að leika okkur með að skrifa texta og það fóru kúnnar að hringja með svoleiðis verkefni .
Eitt dæmi er að New York Times hringdi í okkur og bað okkur að velja efni í grein , skrifa hana og hanna en þetta var í New York Times Magazine , " segir Hjalti en þeir fengu sjö blaðsíður og forsíðu blaðsins undir sitt efni .
" Þegar ég horfi til baka þá sé ég að þetta verkefni breytti ýmsu .
Eftir þetta fór fólk að hringja með alls konar verkefni sem við höfðum ekki fengið áður .
Rétt eftir að blaðið kom út hringdi Puma og bað okkur um að hanna grafík á nýja skólínu , sem hét El Rey og svo hringdi Time Magazine .
" Brandari sem fékk að standa Verkefnið hjá Time Magazine var að hanna tólf síður í tímaritið , þ.á m. forsíðuna .
Blaðið var gefið út í fimm milljónum eintaka .
" Við settum pínulitla mynd af okkur á forsíðuna .
Ég held að enginn Íslendingur hafi verið á forsíðu Time áður , " segir hann og hlær .
" Þetta var eitthvert djók og við héldum að þeir myndu láta okkur fjarlægja þetta en þeir gerðu það ekki , " segir Hjalti og hlær .
Annað stórt verkefni sem þeir fengu í kjölfarið var fyrir MTV .
" Við endurhönnuðum allt fyrir MTV-sjónvarpsstöðina í Bandaríkjunum , lúkkið á sjónvarpsstöðinni , lógóin og fleira .
Þeir notuðu þetta í mörg ár , " segir hann .
Ekkert egó að þvælast fyrir Hjalti segist aðallega fá bestu hugmyndirnar inni á skrifstofunni .
Þeir félagar vinna verkefnin saman og á frekar óhefðbundinn hátt þar sem þeir eigna sér ekki verkefni sjálfir .
" Það kemur verkefni hér inn og ég byrja kannski að vinna að því og hanna það og læt svo Jan hafa það og hann breytir kannski öllu sem ég gerði .
Svo kemur jafnvel Sandra Shizuka og gerir eitthvað allt annað en hún er listrænn stjórnandi hér .
Og punkturinn er að mér er alveg sama hver gerði þetta í lokin .
Mér er nákvæmlega sama svo framarlega sem lokaútgáfan sé eins góð og hægt er .
Það er ekkert egó í gangi hérna .
Við gerum í því að stofan sé sett svona upp , " segir Hjalti sem vinnur oft náið með viðskiptavinunum til að finna réttu lausnina .
" Við sýnum oftast tvær , þrjár útfærslur , ekki of mikið .
Það er okkar verk að sortera út hvað er gott fyrir kúnnann .
Þetta er mjög mikil samvinna .
" Sumir sjá íslenskan stíl Þó að verkefnin skorti ekki vinnur Hjalti alltaf einhver verkefni fyrir Íslendinga .
" Við höfum alltaf gert eitthvað af því í gegnum árin .
Til dæmis endurhönnuðum við brennivínsflöskuna og gerðum Loksins barinn í Leifsstöð nýlega en eiginkonan mín , sem er amerísk , fann upp á nafninu , " segir hann .
Einnig hafa þeir hannað fyrir íslensku hljómsveitina GusGus .
Hann segist sjálfur ekki sjá íslensk einkenni á sínum stíl .
" Mér finnst það ekki en ég heyri það frá kúnnum að sumum finnst við hafa ákveðinn stíl , þeir sjá einhvern þráð .
En mér persónulega finnst það ekki , við reynum alltaf að vinna verkefnið spes fyrir hvern kúnna , " segir Hjalti .
Árið 2013 vann Hjalti mjög virt sænsk hönnunarverðlaun sem veitt eru hönnuði á Norðurlöndum ár hvert sem heita Torsten og Wanja Söderbergs-verðlaunin .
" Einn náunginn í dómnefndinni sagði að það væri eitthvað mjög íslenskt við verkefnin , " segir Hjalti en hann telur að það sé kostur frekar en hitt að vera Íslendingur í New York .
" Fólk sótti í okkur af því að við vorum útlendingar .
" Hjalti segir samstarfið við Jan ganga mjög vel .
" Þetta er bara eins og að vera giftur .
Maður sér Jan eiginlega meira en konuna , " segir hann og brosir .
Fjölbreytt verkefni á dagskrá Hjalti segir það mikinn kost við starfið hversu fjölbreytt það sé .
Hann nefnir nokkur verkefni sem liggja á teikniborðinu þessa dagana .
" Það er óvenjumikið að gerast hérna hjá okkur núna .
Það er eitt verkefni sem við erum að gera núna á Manhattan .
Við höfum aldrei gert svona áður .
Þetta er tólf hæða hús og hálf gata að lengd og við erum að hanna einn vegg sem að íbúar 300 íbúða koma til með að horfa á .
Þetta er svona 2.600 fermetrar að stærð .
Svo erum við líka að endurhanna tímarit fyrir Bloomberg sem er risastórt fjölmiðlafyrirtæki .
Við erum líka mjög spenntir fyrir einu verkefni , en það er verið að byggja nýtt safn í Kanada í 200 þúsund manna borg en þetta er fyrsta safnið þar .
Þeir réðu okkur í að hanna allt fyrir safnið : Lógóið , heimasíður , bæklinga , skilti .
Svo eru þeir með búð og við hönnum allt þar og vinnum í samvinnu við þá um hvað þeir eigi að selja þar , " segir Hjalti .
Lít ekki á mig sem listamann " Við erum líka að hanna anddyri fyrir hótel hér á Manhattan .
Svo erum við að hanna stóra skúlptúra fyrir stórt fyrirtæki í Bandaríkjunum sem býr til efni og gluggatjöld .
Einu sinni á ári hönnum við risastóra skúlptúra sem eru búnir til úr þeirra mynstrum .
Svo er fyrirtæki í Brooklyn sem smíðar þetta .
Einnig erum við þessa dagana að endurhanna allt lúkkið á Listasafni Reykjavíkur , sem er Hafnarhúsið , Ásmundarsafn og Kjarvalsstaðir .
Ég sem grafískur hönnuður hefði aldrei haldið að ég myndi vinna að svona verkefnum , " segir hann .
" Ég lít ekki á mig sem listamann , ég er grafískur hönnuður .
Og allt sem við gerum hér er fyrir aðra ; verkefni sem fólk biður okkur um að gera .
Það er safn í Queens sem fær alltaf listamenn á 3-4 mánaða fresti til að hanna fyrir sig stóran vegg .
Og þeir hringdu í okkur og við hönnuðum þriggja mínútna vídeóverk sem sýnt er í anddyrinu .
Það var mjög gaman að þessu .
Það er frábært hvað stofan er fjölbreytileg .
Ég væri orðinn leiður ef það væri alltaf það sama , " segir Hjalti .
Dreymir um James Bond Mig leikur forvitni á að vita hvort það sé eitthvað sem hann langi mikið til að hanna en hafi ekki fengið að prófa áður .
" Já , ég væri svo til í að hanna titlana og lúkkið sem kemur í byrjun á James Bond-mynd , " segir hann og hlær .
" Ég gæti svo bara farið á eftirlaun eftir það ! " Ég spyr hvort eitthvað standi upp úr sem hann er stoltastur af .
" Ef ég væri að deyja og þyrfti að velja eitt verkefni ...
" byrjar hann hugsi á svip .
" Nei , mér finnst mjög erfitt að velja ! Það fer eftir hvenær þú spyrð mig .
" 