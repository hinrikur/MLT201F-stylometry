Með fjölgun flugferða til Frakklands og um leið áfangastaða íslensku flugfélaganna þar í landi þá er Miðjarðarhafseyjan Korsíka orðin eftirsóknarverður áfangastaður fyrir Íslendinga .
Ekki spillir fyrir að hægt er að fljúga frá meginlandinu með lággjaldaflugfélögum þangað fyrir lítinn pening .
Síðan er allt miklu ódýrara á Korsíku heldur en á meginlandinu .
Texti og myndir : Guðrún Hálfdánardóttir , guna@mbl.is Sagt er að Ísland hafi verið skógi vaxið milli fjalls og fjöru þegar landnámsmenn komu hingað fyrst en sú lýsing hefur verið dregin í efa í seinni tíma rannsóknum .
Lýsingin á aftur á móti vel við Miðjarðarhafseyjuna Korsíku sem hefur verið í byggð í átta þúsund ár .
Korsíka er ekki stór eyja , 8.680km ² , eða tæplega einn tíundi af stærð Íslands .
Íbúafjöldinn er aftur á móti svipaður , um 330 þúsund manns .
Ólíkt spænsku eyjunni Mallorcu þá streyma ekki þúsundir Íslendinga til Korsíku á hverju ári enda eyjan ekki mjög þekkt hér á landi nema þá kannski sem fæðingarstaður Napóleóns Bónaparte og söguslóð ævintýra Glenns , dansks drengs sem fluttist þangað til pabba síns og lenti í ýmsum ævintýrum .
Bækurnar um Glenn , Þegar drengur vill og Í útlegð , komu út á Íslandi 1941 og 1942 og seldust upp á sínum tíma .
Þær eru enn til á einhverjum heimilum og hafa verið lesnar af nokkrum kynslóðum .
Villisvín og asnar í umferðinni Þeir sem hyggja á ferðalag til Korsíku ættu að reyna að sjá sem mest af eyjunni og er langbest að leigja bíl allan tímann sem dvalist er þar .
Þrátt fyrir að eyjan sé ekki stór þá ætti fólk að gefa sér góðan tíma til þess að ferðast á milli staða , ekki bara vegna náttúrufegurðar , sem alls staðar blasir við , heldur einnig vegna lausagöngu dýra .
Það þykir eðlilegasti hlutur í heimi að mæta geitum , kúm , svínum , ösnum og ýmsum öðrum skepnum á gangi eftir fjallvegunum .
Þá er líka um að gera að slaka á og njóta , jafnvel fara út úr bílnum og anda að sér fersku fjallalofti með keim af kryddjurtum sem við erum kannski vanari að kaupa úti í búð .
Það er heldur ekkert að því að fara aðeins út fyrir veginn og tína rósmarín , timijan , óreganó og fleiri jurtir til að nota við matseld á hráefni sem keypt er á matarmörkuðum .
Hlykkjóttir og þröngir vegir Jafnframt ættu ferðamenn að hafa í huga að vegirnir eru afar hlykkjóttir og þröngir enda hefur verið lögð mikil áhersla á náttúruvernd á Korsíku og reynt að forðast óþarfa jarðrask á kostnað náttúrunnar .
Það er þægilegast að fljúga til Korsíku eða sigla með ferju .
Flogið er daglega og meira að segja oft á dag til Korsíku frá París .
Eins er hægt að fljúga þangað frá fleiri borgum í Frakklandi , svo sem Nice , og víðar í Evrópu .
Hægt er að sigla til nokkurra bæja á Korsíku með ferjum frá meginlandi Frakklands og Ítalíu .
Sigling á milli Nice og Korsíku tekur til að mynda aðeins nokkrar klukkustundir og eins á milli Ítalíu ( Livorno og Genóva ) og Korsíku .
EasyJet er ódýrasti valkosturinn þegar kemur að flugi en félagið flýgur til Bastia , Ajaccio og Porto Vecchio .
Eins er hægt að fljúga á alla þessa þrjá staði með Air France og Air Corsica frá ýmsum stöðum í Frakklandi .
Ef farið er með ferju eru margir möguleikar í boði og sennilega best að fara á vefinn http://www.aferry.com / og velja Korsíku sem áfangastað .
Allar helstu bílaleigur eru með aðstöðu á alþjóðaflugvöllum eyjunnar og borgar sig að panta bíl fyrirfram að minnsta kosti yfir hásumarið .
Það sama á við um gistingu en fjölmörg hótel og gistiheimili er að finna á eyjunni , einkum í stærstu bæjunum og ferðamannastöðum eins og Ajaccio , Bastia , Calvi , Bonifaccio og Porto Vecchio .
Ekki má sleppa því að nefna lestarkerfið á Korsíku sem er einstakt .
Hægt er að fara með lest frá Ajaccio til Bastia og eins til Calvi og ef fólk á þess kost þá er stórkostlegt ævintýri að leggja í slíkt ferðalag því járnbrautateinarnir liggja upp yfir og í gegnum fjöllin og útsýnið stórkostlegt .
Eitt er víst að þetta er ekki hraðlest enda þarf stundum að stöðva lestina á meðan dýr koma sér yfir teinana og ef það rignir mikið þá hættir hún að ganga þar sem teinarnir verða einfaldlega ófærir .
Vorið og haustið eru tíminn Aðalferðamannatíminn á Korsíku er aðeins tveir mánuðir á ári , júlí og ágúst , og ekki mælt með því að fara þangað á þeim tíma nema viðkomandi vilji vera öruggur um að hitastigið fari ekki undir 30 gráður og sólin skíni daginn út og inn allan tímann .
Það er miklu skemmtilegra að heimsækja eyjuna að vori eða hausti þegar hitinn er ekki jafn mikill og færri ferðamenn á ferðinni .
Hæstu fjöllin á Korsíku eru um þrjú þúsund metra há og fjölmargar gönguleiðir upp um fjöll og firnindi á eyjunni enda eru tveir þriðju hlutar hennar fjalllendi .
Helsta gönguleiðin nefnist GR 20 en GR-gönguleiðirnar eru net langra gönguleiða í Evrópu .
Flestar þeirra eru í Frakklandi en þær er einnig að finna í Belgíu , Hollandi og á Spáni .
GR 20-leiðin þykir ein sú erfiðasta en um leið ein sú fallegasta .
Mælt er með því að fara hana í júní eða september þegar hún er snjólaus og hitastigið þolanlegt .
Leiðin er 180 km löng og hæðarbreytingarnar eru um 10 þúsund metrar .
Hægt er að ganga leiðina á 15 dögum og er lítið mál að koma inn á hana og ganga leiðina að hluta en hún nær frá Calenzana í norðri ( skammt frá Calvi ) og endar í Vizzavona í suðri .
Það er síðan ekkert sem mælir á móti því að fara leiðina að vetri ( febrúar til apríl ) fyrir vant fjallaskíðafólk .
Skaginn nyrst á Korsíku , Cap Corse , geymir margar náttúruperlur sem er vel þess virði að heimsækja .
Á vorin og haustin er mjög vinsælt að fara í hjólaferðir um Korsíku og eins eru margar þekktar utanvegahlaupaleiðir á eyjunni .
Margar hjóla- , utanvegahlaupa- , og þríþrautakeppnir eru haldnar þar ár hvert og ekki úr vegi fyrir ferðamenn sem hafa áhuga á að tengja saman útivist og náttúruskoðun að horfa til Korsíku sem næsta áfangastaðar fyrir slíkar skemmti- og ævintýraferðir .
Ekki spillir fyrir að það er hægt að baða sig í sjónum og liggja í sólbaði á ströndinni nánast alls staðar meðfram strandlengjunni .
Sjálfstæðið á skiltum Korsíka er eins og áður sagði frönsk eyja en hún var áður hluti af Ítalíu .
Það eru mjög sterk tengsl milli Korsíku og Ítalíu og minnir korsíska miklu meira á ítölsku en frönsku .
Korsíkubúar hafa löngum viljað fá sjálfstæði en án árangurs enda mörgum til efs hvernig eyjunni myndi reiða af án stuðnings frá franska ríkinu og oft ristir sjálfstæðisviljinn ekki mjög djúpt hjá eyjaskeggjum þegar að er gáð .
Undanfarna áratugi hefur viðleitni franskra yfirvalda aukist í að varðveita sérstöðu Korsíku , svo sem tungumálsins , og er nú búið að setja reglur um að allt efni sem til að mynda menningarstofnanir senda frá sér verði að vera bæði á korsísku og frönsku .
Öll vegskilti eru bæði á frönsku og korsísku en stundum er upplifunin sú að sjálfstæðisbaráttan fari einkum fram í því að krota yfir franskt heiti staða þannig að aðeins korsíska útgáfan sé læsileg .
Táknmynd Korsíku er af mára ( Bandera testa Mora ) með klút bundinn um ennið .
Sá sem á heiðurinn af því að gera márann að táknmynd Korsíkubúa er sjálfstæðishetja þeirra , Pascal Paoli .
Um miðja 18. öldina leiddi hann sjálfstæðisbaráttu Korsíkumanna en á þeim tíma réðu stjórnvöld í Genóva ríkjum á Korsíku .
Svo fór að Paoli og menn hans urðu að lúta í lægra haldi fyrir ofureflinu og Paoli varð að flýja land .
Árið 1769 hertóku Frakkar Korsíku og hefur eyjan verið óslitið undir þeirra yfirráðum síðan þá við misjafnar undirtektir eyjaskeggja .
