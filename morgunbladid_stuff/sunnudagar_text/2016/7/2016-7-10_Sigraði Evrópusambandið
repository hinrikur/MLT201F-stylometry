Nigel Farage " Þetta er sigur fyrir allt venjulegt fólk , " hrópaði Nigel Farage , sigri hrósandi , þegar ljóst var að Bretar höfðu kosið að yfirgefa Evrópusambandið í sögulegri þjóðaratkvæðagreiðslu , sem fór fram fimmtudaginn 23. júní .
Farage hefur aldrei verið kosinn á breska þingið eða House of Commons eins og Bretlar kalla það sjálfir og hann er svo sannarlega ekki meðlimur í Lávarðadeildinni , House of Lords .
Engu að síður má fullyrða að úrslit þjóðaratkvæðagreiðslunnar hafi gert Farage að einum áhrifamesta stjórnmálamanni Bretlands á seinni árum enda liggur fyrir að langþráður draumur hans og barátta um sjálfstætt Bretland utan Evrópusambandsins sé nú loks að verða að veruleika en hver er maðurinn sem barist hefur svo ötullega fyrir úrsögn Bretlands úr Evrópusambandinu ? Nigel Farage var fæddur í Downe á Englandi , sonur Barböru Stevens og Guy Justus Oscar Farage .
Hann getur rakið ættir sínar að hluta til Þýskalands og á langafa sem barðist í fyrri heimsstyrjöldinni .
Faðir hans var verðbréfasali og starfaði í London en samkvæmt heimildarþætti BBC Radio 4 yfirgaf faðir hans fjölskylduna þegar Farage var fimm ára .
Hann var sagður hafa átt við áfengisvandamál að stríða .
Farage er ekki langskólagenginn en eftir að hafa lokið námi við Dulwich College í London ákvað hann frekar að fara á vinnumarkað en að hefja háskólanám .
Farage byrjaði feril sinn í London við kaup og sölu á hrávöru fyrir London Metal Exchange .
Þaðan lá leið hans til Drexel Burnham Lambert og síðan til Credit Lyonnais Rouse o.fl. þekktra miðlara .
Stjórnmálaáhuginn var aldrei langt undan hjá Farage en hann starfaði sem ungur maður í breska Íhaldsflokknum .
Áherslur flokksins og afstaða til Evrópusambandsins leiddi Farage þó inn á aðra braut og segist hann m.a. hafa kosið Græningjaflokkinn árið 1989 , vegna þess sem hann kallaði skynsamlega afstöðu flokksins til Evrópumála .
Árið 1992 sagði hann sig úr Íhaldsflokknum í mótmælaskyni við ákvörðun John Major , þá forsætisráðherra Bretlands , að skrifa undir Treaty on European Union eða Maastricht sáttmálann .
Ári síðar stofnaði Farage ásamt öðrum UKIP eða Breska Sjálfstæðisflokkinn .
vilhjalmur@mbl.is Móðgaði prinsinn Dóni Farage er óheflaður í málflutningi sínum , hefur heillað marga en að sama skapi fengið marga upp á móti sér .
Hann spurði Herman Van Rompuy , einn af forsetum ESB , hver hann væri og hver hefði kosið hann og bætti svo við að maðurinn hefði persónuleika á við blauta gólftusku .
Þá stóð hann ekki upp fyrir Karli Bretaprins þegar prinsinn hélt ræðu í Evrópuþinginu árið 2008 og sagði svo í kjölfarið að prinsinn væri í besta falli barnalegur og heimskur .
Ummæli hans hafa því bæði vakið kátínu en líka mikla reiði .
Farinn af stóra sviðinu Kveður Það kom mörgum á óvart þegar Nigel Farage lýsti því yfir fyrir rúmri viku að hann ætlaði að stíga til hliðar sem formaður UKIP og myndi því ekki leiða flokkinn í næstu þingkosningum í Bretlandi .
Andstæðingar hans hafa gagnrýnt ákvörðun hans og segja Farage hlaupa frá hálfnuðu verki því þó Bretland hafi kosið að segja skilið við Evrópusambandið er mikið verk framundan í að semja og segja skilið við sambandið .
Farage segist sjálfur ekki vera atvinnu-stjórmálamaður og hans ætlunarverki sé lokið .
Markmið hans hafi verið að koma Bretlandi út úr Evrópusambandinu og það hafi tekist .
Hann segist hafa unnið og kveðji nú stjórnmálin sáttur .
Evrópuþingið vettvangur Farage Völd " Ég hlakka til að koma aftur til Strassborgar eftir kannski fimm ár eða tíu ár þegar þetta Evrópusamband verður liðið undir lok og við verðum ekki með evrópskan fána , þjóðsöng og marga forseta heldur Evrópu byggða á samvinnu nágrannaþjóða í anda hugmynda manna í Strassborg undir lok fimmta áratugarins um samvinnu þjóða og frjálsa verslun í Evrópu , " sagði Farage spurður um Evrópusambandið á blaðamannafundi sem hann hélt eftir Brexit-kosningarnar í fundarherbergi Evrópuþingsins en þar hefur Farage setið síðan 1999 .
Þrátt fyrir mjög takmörkuð völd valdi Farage Evrópuþingið sem sinn vettvang í baráttu sinni fyrir útgöngu Bretlands úr Evrópusambandinu en á þeim vettvangi hefur hann fyrst og fremst vakið athygli á þeim ýmsu göllum sem hann telur vera á sambandinu .
Það hefur gefið honum vettvang og aukin tækifæri til að kynna málstað sinn í fjölmiðlum og sameina þingmenn annarra landa í andstöðu við þróun Evrópusambandsins .
