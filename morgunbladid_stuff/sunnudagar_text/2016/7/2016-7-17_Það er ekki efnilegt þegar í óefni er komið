Óhug setur að fólki við fréttir frá Frakklandi .
Frakkar vörpuðu öndinni léttar að lokinni fótboltahátíð , sem gekk stórslysalaust þótt Portúgal hafi sigrað heimamenn og hampað bikarnum .
Yfirvöld og einkum sá hluti þeirra sem bar ábyrgð á innra öryggi þjóðarinnar var undir miklu álagi síðustu vikur í kjölfar hryðjuverkaöldu í Frakklandi og Belgíu .
Dugði ekki til Lög um neyðarástand voru enn í gildi .
Þau veita lögregluyfirvöldum ríkar heimildir vegna ógna sem steðja að þjóðfélaginu .
Það er nauðvörn lýðræðisríkis að fá samþykktar slíkar valdheimildir vegna neyðarástands .
En það er um leið ósigur fyrir opið lýðræðisríki að slíkar heimildir gildi mánuðum saman .
Lög um neyðarástand beinast ekki að þekktum óvinum , aðeins ímynduðum .
Þau gera með vissum hætti ráð fyrir því að hvaða borgari sem er komi til álita .
Yfirvöld fá því heimildir til að rjúfa friðhelgi einstaklinga og heimila eftir frjálsu mati sínu , láta handataka menn með vísun til grunsemda , sem ekki eru studdar sönnunum , sem óháður dómari getur lagt mat á .
Alræðisríki búa við slíkar heimildir .
Sá er einn helsti munurinn á þeim og lýðræðisríkjunum .
Það segir því ríkulega sögu um hversu alvarleg ógn er talin hanga yfir Frakklandi að ríkisstjórn og þing landsins neyðist til að stíga slík skref á friðartímum og að þjóðin kyngi því að búa við þau í meira en fáeinar vikur .
Úlfurinn Hryllingurinn í Nice undirstrikaði tvennt .
Hið fyrra var að hættumat franskra yfirvalda átti rétt á sér .
En það síðara var að alræðisvaldið sem neyðarlögin veittu ríkisvaldinu dugði ekki til .
Ástæðan er sú sem kölluð er " úlfur einfari " .
Breivik var þess konar fyrirbæri .
Aðgerð sem byggð er á víðtæku samsæri margra er líkleg til að hringja aðvörunarbjöllu .
Hljómurinn þarf ekki að vera hár eða hvellur .
En nægur til að koma yfirvöldum á sporið .
Franska þjóðin var að lofsyngja lýðræðið , hylla fána sinn og föðurland , fagna frelsi sínu og árétta systra- og bræðralag franskar þjóðar .
Enginn hafði hugboð um hatursfullan mann í hermdarhug sem breytt hafði 20 tonna trukk í morðtæki .
Hann myrti og meiddi allt sem fyrir honum varð .
Árásin á almenna borgara í Nice var svívirðileg og hún var gerð undir gunnfánum haturs sem birtist einnig í því að sameiginlegur dagur franskrar þjóðar var valinn til ódæðisins .
Það líður varla dagur Hryðjuverk eru orðin daglegt brauð síðustu misserin .
Sum þeirra ná varla í fréttir .
Önnur standa upp úr .
Nefna má hroðalegar árásir í Frakklandi , Belgíu , Tyrklandi , Írak , Sýrlandi , Líbanon , Bangladesh , löndum í Afríku og upp á síðkastið í Bandaríkjunum og þarf að fara aftur um 15 ár til að sjá meira manntjón þar , en verið hefur upp á síðkastið .
Leiðtogar þjóða , sem í hlut eiga , leitast við að tala kjark í sitt fólk .
Þeir segja ítrekað morðingjana vera fyrirlitlega hugleysingja sem aldrei nái að buga þá sem þeir herja á .
Morðhundarnir séu dæmdir til endanlegs ósigurs .
Þetta er skiljanlegt en ekki mjög sannfærandi .
Hryðjuverkamennirnir ganga flestir í opinn dauðan .
Sumir þeirra virðast heilaþvegið fólk eða sefjað og strádrepa sakleysinga um leið og þeir ákalla guð sinn ákaft .
Þeir sem láta útbúa sprengjurnar halda í spottana og kynda haturseldana hafa náð árangri .
Það þýðir ekki að afneita því .
Þeir hafa skapað mikinn ótta víða .
Stjórnvöld þeirra ríkja , sem hryðjuverkum er beint að , hljóta að bregðast við .
Flestum úrræðanna , sem gripið er til , fylgja margvísleg neikvæð hliðaráhrif .
Hvarvetna sem farið er um viðkvæm svæði blasa við þungvopnaðir menn sem dapurlegt er að þurfa hafa innan um almenna borgara .
Hryðjuverkamenn hafa einnig náð því fram að frelsi og svigrúm almennra borgara hefur þrengst mjög .
Eftirlitsmyndarvélar fylgja þeim hvert fótmál .
Tæknin gerir yfirvöldum mögulegt að rekja slóð hvers og eins , rétt eins og allir séu komnir með ökklaband .
Farsímar eru jafn algengir fylgihlutir einstaklinga og armbandsúr voru áður .
Farsímar skilja eftir sig rafræna slóð .
Tölvur " hlusta " á þá allan sólarhringinn .
Séu notuð ógætileg eða sérvalin orð er auðvelt að fá heimild til að hlusta í raun .
Skoða má hvaða smásölukaup hver og einn gerir .
Greiðslukortin eru orðin frændsystkini fingrafara og DNA .
Hafi einstaklingur keypt fleiri áburðarpoka en starfi hans gefur tilefni til er honum gefinn gaumur .
Á flugvöllum er fólk þreifað með ágengum hætti og jafnvel sett í gegnumlýsingartæki , þar sem eftirlitsfólk horfir á sannleikann nakinn .
Þessi meðhöndlun er réttlætt með því að einstaklingurinn hafi tekið þá ákvörðun sjálfur að breyta sér í flugfarþega .
Almenningur lætur þetta allt yfir sig ganga .
Segist gera það í þágu persónulegs öryggis og sem þátttakandi í baráttu gegn hryðjuverkamönnum .
En einkum vegna þess að hann getur ekkert annað .
Nú eru farþegar í mörgum tilfellum lengur að komast í gegnum ferlið í aðdraganda flugs en flugferðin tekur .
En þeir eiga næsta leik En voðamennirnir eiga alltaf næsta leik .
Bæði í Belgíu og Tyrklandi skutu þeir og sprengdu farþega í loft upp áður en komið var í vopnaleitarsali .
Verður ekki næsta skrefið að leita á fólki áður en komið er að því að leita á fólki ? Kostnaður viðkomandi yfirvalda vegna þessa vex hratt .
Vandinn er sá að varnarbaráttan snýr að þekktum aðferðum hryðjuverkamanna .
Þegar einn þeirra er staðinn að því að setja sprengju í skó eru 500 milljón farþegar á ári látnir fara úr og í skó .
Þegar hryðjuverkamaður kom með sprengju í vökvaformi hófust umfangsmiklar aðgerðir gegn " body lotion " , ilmvötnum og öðru slíku .
Frakklandsforseti tilkynnti í gær að herða ætti eftirlit í Suður-Frakklandi .
En er þá ekki hugsanlegt að hryðjuverkamenn geri sig næst gildandi í Norður-Frakklandi ? Eftir hvert hryðjuverk í Bandaríkjunum fer Obama yfir það að hryðjuverk þar stafi ekki síst af því hve Bandaríkjamenn eigi auðvelt með að komast yfir vopn .
Engin þjóð er eins vel vopnum búin heimilislega og þeir í Sviss .
Ekki hefur það ýtt undir hryðjuverk .
Það vafðist ekki fyrir Breivik í reglugerðaríkinu Noregi að komast yfir vopn eða laga sér sprengjur .
Því síður hryðjuverkamönnum í Frakklandi , Belgíu eða Bangaladesh .
Ódæðismaðurinn í Nice var með byssu í fórum sínum og eftirlíkingar af byssum og handsprengjum .
En hans aðalmorðtæki var 20 tonna trukkur .
Hann myrti 84 og 230 eru særðir á sjúkrahúsum .
Þar af fleiri en 50 enn í lífshættu .
Sá sem myrti 50 og særði 55 manns , saklaust óvopnað fólk á skemmtistað í Orlando í Flórída nýlega , hafði starfað sem öryggisvörður um langt skeið og því fengið skotvopn með lögmætum hætti .
Sá sem skaut 5 lögreglumenn í Dallas úr launsátri og særði 8 aðra var í varaliði hersins og hefði fengið heimild til að kaupa sér vopn hversu þröng sem vopnalög hefðu verið .
Helsta einkennið Ef horft er til heimsins alls þá líður vart dagur án hryðjuverka .
Bílsprengjur og sjálfsmorðssprengjur eru algengar og almenningur á ekki marga kosti og farast því margir í slíkum árásum , börn sem fullorðnir .
Þegar listar yfir morðárásir eru skoðaðir , þá blasir við að í flestum tilvikum hafa liðsmenn öfgafullra íslamista staðið að þeim .
Á því eru þekktar undantekningar eins og ódæðismaðurinn Breivik og leyniskyttan sem felldi og særði lögreglumennina í Dallas eru dæmi um .
Það er auðvelt að skella skuld á yfirvöld í einstökum löndum fyrir aðgæsluleysi og veikt öryggi þegar ódæðisverk dynja yfir .
En staðreyndin er sú að nær ógerlegt er að tryggja öryggi umfram það sem nú er nema að þrengja mjög að persónulegum rétti .
Vandinn margfaldaður Stefnumið , kennd með réttu eða röngu við George W. Bush og Dick Cheney , byggjast á því að elta skuli hryðjuverkamenn uppi á þeirra heimaslóð til að koma í veg fyrir að árás eins og 11. september 2001 verði endurtekin .
Þótt Obama forseti hafi í flestu horfið frá stefnumörkun fyrirrennara síns og stefnt að því að ljúka stríðsrekstri erlendis hafa áherslur hans breyst á lokametrum .
Obama hefur þannig snúið við blaðinu í Afganistan og fjölgað þar hermönnum á ný .
Hann hefur einnig fjölgað bandarískum " sérfræðingum " í Írak og stutt baráttu stjórnarinnar í Bagdað gegn ISIS .
Þá hefur Obama fyrirskipað árásir ómannaðra flygilda á einstaka forystumenn ISIS og Al Qaeda og fellt marga og hefur að því leyti útfært stefnu þeirra Bush og Cheney .
En sú stefna er ekki lengur raunhæfur kostur fyrir ríki Evrópusambandsins .
Eftir að meginlandið var galopnað innflytjendum , án undirbúnings eða umræðu , þykir líklegt að hermdarverkamenn framtíðar leynist í þeim hópi .
Og seinustu atburðir í Frakklandi benda til þess að borgarhlutar innflytjenda ( gettó ) skapi ekki ákjósanleg skilyrði eðlilegrar aðlögunar að háttum og viðhorfum heimamanna .
Stjórnmálalegur rétttrúnaður og þöggunarárátta kom í veg fyrir að stefnumörkun í málefnum innflytjenda fengi vandaðan undirbúning og eðlilega umræðu .
Ríki Evrópu súpa nú seyðið af því .
Margir óttast að þegar umræðan brýtur sér loks farveg verði hann hvorki heppilegur né frjór .
Sá ótti á sennilega rétt á sér .
Eins og svo oft áður hafa því þöggunarmenn rétttrúnaðarins , sem einir vildu ráða forsendum umræðunnar , reynst óhappamenn .
Einkum þó fyrir þá sem þeir þóttust helst bera fyrir brjósti .
