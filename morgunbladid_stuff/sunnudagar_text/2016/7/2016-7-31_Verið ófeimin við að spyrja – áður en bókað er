Sendið spurningar á gestgjafann áður en bókað er ef þið eruð í vafa um hvernig íbúðin er og hvað henni fylgir .
Ef það stendur að svalir fylgi íbúðinni er um að gera að senda spurningu og athuga hvernig þær snúa og hvort þær eru kannski það pínulitlar að hálf fjölskyldan rúmast ekki á þeim .
Kannski snúa þær út að járnbrautarstöð en ekki fallegu umhverfinu sem þið ætlið að dvelja í .
Ef sagt er að eldhúsáhöld fylgi getur verið að þau séu samt bara örfá og ekki hægt að ráðast í alvörueldamennsku .
Ef þvottavél fylgir – er hún þá fyrir alla í húsinu eða bara ykkur ein .
Er matvörubúð í næsta nágrenni eða þarf að fara í bíltúr til að ná í nauðsynjar ? Í þessu gildir að spyrja meira en minna og gera það áður en ýtt er á bókað .
Allir gestgjafar sem taka hlutverki sínu alvarlega á Airbnb svara fyrirspurnum fljótt .
Þess má geta að í Feneyjum er um þessar mundir hægt að velja úr um 300 íbúðum af ýmsum gerðum .
