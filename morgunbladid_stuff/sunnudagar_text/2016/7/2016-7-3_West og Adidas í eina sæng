Rímnagoðið Kanye West hefur verið talsvert á milli tannanna á fólki að undanförnu en hann gaf til dæmis nýverið út tónlistarmyndband við lagið Famous sem skartar nöktum eftirlíkingum af þekktu fólki á borð við Donald Trump , Rihanna og Taylor Swift .
Sú síðastnefnda hefur ausið yfir West úr reiðibrunni sínum í kjölfar myndbandsins en West ætti þó að eiga fyrir lögsókn vegna myndbandsins og vel það þar sem kappinn tilkynnti um það á dögunum að hann væri farinn í enn frekara samstarf með þýska íþróttafyrirtækinu Adidas .
West og Adidas hafa sammælst um að samstarfið sé það stærsta og þýðingarmesta sem að íþróttafyrirtæki hefur lagst í með manneskju sem ekki er þekkt fyrir íþróttastarf .
West mun koma að hönnun á nýrri línu sem ber nafnið YEEZY og mun hún koma út í formi fótaklæða sem og annarra klæða fyrir öll kyn , eins og segir í kynningu .
West hefur áður unnið með íþróttarisanum en í sameiningu sköpuðu aðilarnir skólínuna YEEZY BOOST sem seldist upp á skömmum tíma og ganga nú þeir skór kaupum og sölum á yfir þúsund dollara , vel yfir hundrað þúsund íslenskar krónur , á netinu .
Forsvarsmenn Adidas hafa lýst yfir ánægju sinni með samstarfið og lét Eric Liedtke , markaðsstjóri fyrirtækisins , hafa eftir sér að rapparinn og Adidas væru að feta nýjar slóðir í samvinnu íþrótta- og listageirans .
Þá gaf West sjálfur út yfirlýsingu þar sem hann kvað verkefnið vera framtíðarsýn sem orðin væri að veruleika .
