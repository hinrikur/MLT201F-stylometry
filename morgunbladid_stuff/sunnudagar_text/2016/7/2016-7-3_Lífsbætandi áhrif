Við Þór Vigfússon erum skyldulistamenn hér á Djúpavogi , enda tengdir staðnum og hugurinn dvelur hér oft þó heimsóknir í eigin persónu standi stutt hverju sinni .
Ég reyni að vera ekki of fyrirferðarmikill á sýningunni og í fyrra sýndi ég tvær pínulitar teikningar sem hengdar voru upp við hliðina á klósettinu , en verð aðeins stórtækari í ár , " segir listamaðurinn Sigurður Guðmundsson sem ásamt eiginkonu sinni , Ineke Guðmundsson , stendur fyrir samtímalistasýningunni Rúllandi snjóbolti / 7 í samstarfi við Djúpavogshrepps og Chinese European Art Center ( CEAC ) , sem opnuð verður í Bræðslunni á Djúpavogi í dag , laugardag , kl. 15 .
Flott faðmlag við sveitarfélagið " CEAC er sjálfseignarstofnun sem Ineke stofnaði árið 1999 með mínum stuðningi .
Eitt af markmiðum CEAC er að stuðla að menningarlegum samskiptum milli Kína og Vesturlanda , " segir Sigurður og rifjar upp að stofnunin hafi í gegnum árin kynnt bandaríska , kanadíska , ástralska og íslenska listamenn í Kína .
" Þessi kínversk-evrópska menningarmiðstöð er fyrir löngu orðin þekkt í kínverska og evrópska listaheiminum .
Hún hefur haldið fleiri hundruð sýninga frá árinu 1999 og staðið fyrir mörgum , stórum sýningum í Kína m.a. undir merkjum Rúllandi snjóbolta , en fyrsta sýningin undir því heiti var árið 2010 í Shanghai þegar heimssýningin Expo 2010 fór fram þar í borg , " segir Sigurður og bendir á að hátíðin í ár sé sú þriðja á jafnmörgum árum sem haldin er á Djúpavogi , en þau hjónin eiga hús á Djúpavogi .
" Við Ineke höfum búið í Kína í um hálfa öld , lengst af í Xiamen , en keyptum okkur hús hér á Djúpavogi fyrir um tuttugu árum sem við gerðum upp , " segir Sigurður og bendir á að CEAC hafi átt gott og gjöfult samstarf við Djúpavogshrepp .
" Forsvarsmenn sveitarfélagsins hafa mikinn áhuga á menningu .
Þetta hefur lífsbætandi áhrif á veru okkar hér og vonandi líka alla íbúana .
Ég treysti mér ekki til að búa á stað sem er sótthreinsaður , alveg menningarlaus , en því miður finnast slíkir staðir hér á Íslandi þó að ég vilji ekki nefna þá á nafn .
Ég er ekki nógu sterkbyggð manneskja til að þola það að búa á stað þar sem aðeins tannhjól atvinnulífsins ríkja og engir fagrir tónar eða ljóð mega heyrast .
Við Ineke gerum okkar til að auðga menninguna , en ætlun okkar var að hjálpa til við að setja Djúpavogshrepp á menningarkortið íslenska .
Þetta er flott faðmlag milli stofnunarinnar og sveitarfélagsins .
Hér ríkir gagnkvæm virðing og ánægjuleg samvinna .
Þetta er því komið til að vera , " segir Sigurður og fagnar fordómaleysinu sem sýningin mætir .
" Nútímalist er ekki alltaf mjög aðgengileg allri alþýðu , en hér í þessu sveitarfélagi ríkja engir fordómar í garð nútímalistar , aðeins forvitni um hin ólíku listaverk , " segir Sigurður .
Alls 32 listamenn sýna verk sín Sumarið 2014 var listasýningin haldin í Bræðslunni með verkum 33 samtímalistamanna frá Kína , Hollandi , Íslandi og öðrum löndum , en alls komu um 3.000 manns á sýninguna .
Sumarið 2015 tóku 26 samtímalistamenn þátt í sýningunni og áætlað er að um 3.500 manns hafi mætt á sýninguna .
Í ár taka alls 32 listamenn þátt í sýningunni .
" Við hjónin veljum listafólkið til samstarfs enda höfum við lifað og hrærst í listaheiminum í rúma hálfa öld .
Meirihlutinn af þessum listamönnum eru alþjóðlegir íslenskir listamenn , " segir Sigurður , en auk hans taka þátt íslensku listamennirnir Berglind Ágústsdóttir , Dagrún Aðalsteinsdóttir , Ragnar Kjartansson , Magnús Pálsson , Arna Óttarsdóttir , Hreinn Friðfinnsson , Kristján Guðmundsson , Þór Vigfússon , Hrafnkell Sigurðsson , Geirþrúður Finnbogadóttir Hjörvar , Árni Páll Jóhannsson , Ragna Róbertsdóttir , Rúrí , Rúna Þorkelsdóttir , Hekla Dögg , Ólöf Nordal , Finnbogi Pétursson , Egill Snæbjörnsson , Elín Hansdóttir , Margrét Blöndal og Olga Bergmann .
" Auk þess taka þátt tíu listamenn frá Rijksakademie í Amsterdam í Hollandi , " segir Sigurður og bendir á að þrátt fyrir nafnið sé Rijksakademie ekki akademía " heldur stofnun fyrir ofurhæfileikaríka unga listamenn sem dvelja þar í tvö ár í residensíu [ listamannadvöl ] , " segir Sigurður sem unnið hefur við Rijksakademie sl. tvo áratugi .
" Þar sem þetta er ekki menntastofnun erum við ekki kallaðir kennarar heldur titlaðir ráðgjafar , " segir Sigurður og bendir á að kennslan sé með masterklass sniði .
Að sögn Sigurðar eru árlega valdir 25 listamenn úr 2.000 umsóknum til tveggja ára dvalar sem þýðir að á hverjum tíma dvelja 50 listamenn við Rijksakademie .
" Allir listamennirnir sem dvelja í Rijksakademie eru mjög flottir og merkilegir .
Ég bauð tíu manns að koma hingað til lands og hafði í huga að það yrði að vera auðvelt að ferðast með verk þeirra á milli landa .
Þannig gat ég t.d. ekki boðið listafólki sem er að vinna með risastóra járnskúlptúra , heldur fókuseraði frekar á listafólk sem vinnur með vídeóinnsetningar , " segir Sigurður , en listamennirnir tíu eru Juliaan Andeweg , Josefin Arnell , Mercedes Azpilicueta , Pauline Curnier Jardin , Marije Gertenbach , Tamar Harpaz , Christine Moldrickx , Matthijs Munnik , Eva Spierenburg og Robbert Weide .
Vísir að nýju nútímalistasafni Katrín Jakobsdóttir , fyrrverandi mennta- og menningarmálaráðherra , verður sérlegur gestur og opnar sýningun .
Við opnunina verður boðið upp á veitingar úr héraði í anda Cittaslow , en sveitarfélagið er , samkvæmt upplýsingum frá því , það eina á Íslandi sem er í Cittaslow-samtökunum .
Við opnunina í dag gefa þrír listamenn verk sín Djúpavogshreppi .
" Við Þór Vigfússon og Hrafnkell Sigurðsson munum gefa listaverkagjöf í tilvonandi nútímalistasafn Djúpavogs , eitt frá hverjum listamanni .
Við gefum allir stór og myndaleg listaverk í þetta framtíðarsafn sem enn er ekki til , en gjöfin verður vísir að safninu .
Við munum í framhaldinu stuðla að því að safnið fái mjög bitastæð nútímalistaverk frá mörgum öðrum listamönnum , " segir Sigurður sem sjálfur gefur postulínsverkið " Growing – Declining – Rotation " sem samsett er úr stórum hnöttum og eggjum sem búin eru til úr postulíni .
" Þetta er mjög litskrúðugt verk sem unnið var í Kína og gert úr sama efnivið og Forboðna borgin sem er búin að lifa í tvö þúsund ár .
Þetta er verk frá árinu 2004-5 sem ég er búinn að sýna um allt Kína , en verður núna sýnt í Evrópu í fyrsta skipti og það hér á Djúpavogi , " segir Sigurður og bendir á að verkið kallist skemmtilega á við verk hans " Eggin í Gleðivík " þar sem sjá megi 34 granítegg á stöplum við höfnina sem vísa til jafnmargra tegunda varpfugla sem verpa í Djúpavogshreppi .
Verkið hefur notið mikilla vinsælda vegfarenda , hvort heldur er heimamanna eða ferðafólks .
" " Eggin í Gleðivík " hefur vakið mikla athygli ferðafólks og rúturnar með ferðafólki stoppa yfirleitt þarna til að fólk geti skoðað og myndað .
Ástfangin pör láta líka iðulega taka af sér kossamyndir þarna .
Fuglarnir setjast á eggin og skíta á þau áður en rigningin skolar skítnum í burt .
" Þess má að lokum geta að sýningin Rúllandi snjóbolti / 7 stendur til 21. ágúst nk. og er opin milli kl. 11 og 16 .
Aðgangur er ókeypis .
