Ekki er ofsagt að íslenska landsliðið í fótbolta hafi slegið rækilega í gegn á EM í Frakklandi með stórbrotinni frammistöðu .
Stuðningsmenn liðsins hafa líka vakið athygli fyrir vasklega framgöngu , mikla gleði og samstöðu og nú er svo komið að hvarvetna fagna menn stuðningsmönnunum og halda gjarnan með liði Íslands ef keppinauturinn er ekki þjóð viðkomandi .
Reyndar eru einnig mörg dæmi um að Ísland sé fyrsti kostur .
Hér er brugðið upp myndrænni frásögn af ævintýrinu í Nice .
Íslendingar innan sem utan vallar hafa verið mjög í sviðsljósinu í Frakklandi undanfarnar vikur .
Umfjöllunin einskorðast raunar ekki við Frakkland því frammistaða landsliðsins hefur vakið heimsathygli og er mjög skiljanlegt ; frammistaða liðs fámennustu þjóðar sem nokkru sinni hefur tekið þátt í móti sem þessu er skemmtilegasta sagan á EM .
Fyrst vakti það verðskuldaða athygli að liðið kæmist upp úr riðlinum og yrði meira að segja í öðru sæti þar , á undan Portúgölum ! Jafntefli gegn Portúgal og Ungverjalandi og síðan sigur á Austurríki fengu marga til að staldra við og gefa íslenska liðinu auga .
Sigurinn á Englandi í Nice hefur svo gert það að verkum að allir fjölmiðlar heimsins vilja nú fylgjast með Íslendingum , segja sögu þess og spyrja spurninga um möguleg áhrif á land og þjóð .
Einn kollegi spurði í vikunni : Heldurðu að árangurinn hér verði ekki til þess að ferðamönnum til Íslands fjölgi ? Heldurðu ekki að allir vilji koma og sjá landið ? Svar : " Allir " vilja eiginlega nú þegar koma til Íslands að því er virðist .
Það er ekki víst að fleiri komist fyrir ! Nefndi ekki sérstaklega að hentugt gæti verið að opna fluggátt inn í landið fyrir austan eða norðan ...
Það hefur verið einstaklega skemmtilegt að elta landsliðið um Frakkland og fylgjast með hvernig það hefur farið í gegnum hverja raunina af annarri .
Jafnteflið við Portúgal í fyrsta leik í Saint-Étienne þótti hetjulegt , jafntefli voru sanngjörn úrslit í leiknum við Ungverja í Marseille en flestir þó súrir vegna þess að Íslendingar skyldu ekki halda út og sigra , en Ungverjar jöfnuðu ekki fyrr en í blálokin .
Því næst var tekið á Austurríkismönnum í París og sá leikur var Íslendingum satt að segja mjög erfiður .
En það sýnir auðvitað styrk liðsins að ná að sigra þrátt fyrir gífurlega harða sókn andstæðingsins .
Varnarleikur liðsheildarinnar var frábær ; samheldnin , baráttugleðin og viljinn komu vel í ljós og hraðaupphlaupið sem skóp sigurmarkið á allra síðustu sekúndunum verður lengi í minnum haft .
Markið gerði það að verkum að Íslendingar fjölmenntu næst til Nice á Rívíerunni en ekki til Lens norður undir landamærunum að Belgíu eða Toulouse í suðvesturhluta landsins , helstu miðstöðvar flugvélaiðnaðarins í Evrópu .
Þar eru m.a. höfuðstöðvar flugvélaframleiðandans Airbus , stærsti gervihnattaframleiðandi álfunnar er þar og aðalgeimferðamiðstöð Evrópu .
Margir hafa án efa haft áhuga á að skoða það sem þar er í boði en líklegt að fjöldinn hafi glaðst verulega yfir að fá tækifæri til að skreppa til þeirrar yndislegu borgar Nice .
Sólin tók á móti Íslendingum við Miðjarðarhafið og augljóst var að þar kunnu þeir vel við sig .
Ekki að undra að íslenskt flugfélag skuli loks vera farið að bjóða upp á ferðir til þeirrar paradísar sem franska Rívíeran er og ég hef raunar furðað mig á því árum saman að Íslendingar skuli ekki flykkjast þangað .
Tungumálið var að vísu lengi þröskuldur sem erfitt var að stíga yfir en nú orðið tala margir Frakkar prýðilega ensku , sem Íslendingum er almennt töm , svo enginn hefur neitt að óttast ! Ævintýrið heldur senn áfram .
Íslensku fótboltahetjurnar hafa tekið því rólega síðan eftir Englandsleikinn , í heimabæ sínum , Annecy , perlu frönsku Alpanna eins og sá litli , vinalegi bær er stundum kallaður .
Hafa æft létt og búið sig andlega og líkamlega undir stórleikinn gegn Frökkum í París um helgina .
Oft hefur verið talað um stærstu stund í sögu íslenskrar knattspyrnu og það á að sjálfsögðu við nú , enn einu sinni , að minnsta kost hvað landslið karla varðar .
Spennandi verður að sjá hverju fram vindur .
Það verður að sjálfsögðu ekkert grín að mæta sterku liði heimamanna á þjóðarleikvanginum í átta liða úrslitum þessa stórmóts , en íslensku hetjurnar hafa sýnt og sannað að allt er hægt .
Að trúin flytur fjöll .
Hetjurnar hafa sýnt hverju samhugur í verki , einlægur vilji til að gera sitt besta og ódrepandi baráttuandi getur komið til leiðar .
Fróðlegt verður að sjá hvort liðinu tekst , búnu þessum hættulegu vopnum , að stíga einu skref lengra á mótinu .
Ég hafði alltaf miklar mætur á Englendingnum Kevin Keegan sem leikmanni .
Íslendingar almennt hafa án efa mætur á honum sem manni eftir að hann gerðist svo djarfur að spá því á ráðstefnu í Reykjavík um daginn að Ísland yrði Evrópumeistari í Frakklandi , þótt sumir hafi líklega brosað út í annað .
Er það möguleiki ? Spyrjið Dani og Grikki ; þótt þær þjóðir séu vissulega mun fjölmennari en okkar eru þær alla jafna ekki taldar til stórþjóða á fótboltasviðinu .
En mannfjöldi er svo sem bara tala .
Skiptir ekki máli þegar á hólminn er komið .
Og " stórþjóð " er bara orð á blaði .
Spennandi verður að sjá , eftir EM , hvort við getum haft mætur á Kevin Keegan sem spámanni .
