Gamla þinghúsið í Hveragerði , þar sem einnig var starfrækt skyrgerð á árum áður , hefur fengið nýtt hlutverk .
Þar er nú nýtt kaffihús sem ber nafnið Skyrgerðin .
Hvergerðingar og ferðamenn njóta veitinganna þar og að sjálfsögðu er skyrið í hávegum haft .
Myndir og texti : Ásdís Ásgeirsdóttir asdis@mbl.is Gamla þinghúsið sem stendur við aðalgötu Hvergerðinga , á sér langa og merkilega sögu .
Guðjón Samúelsson teiknaði húsið sem var upphaflega skyrgerð og þinghús .
Kaffihúsið Skyrgerðin er nú á neðri hæð og gistiheimilið Skyr Hostel á þeirri efri en auk þess er þar stór salur sem nýta má til veislna og mannamóta .
Opnar skyrgerð innan skamms Elfa Dögg Þórðardóttir er eigandi og framkvæmdastjóri Skyrgerðarinnar .
" Ég var búin að horfa á þetta hús lengi og þegar það kom á sölu ákvað ég að slá til .
Það vantaði kaffihús í Hveragerði og það er mikill uppgangur í ferðaþjónustu .
Svo er saga hússins svo skemmtileg , það gerði útslagið .
Mig langaði að taka þetta aftur í gamla tímann , " segir Elfa Dögg sem hyggst opna þar skyrgerð innan skamms .
" Þetta verður eins og skyrið var í gamla daga og hópar geta komið og smakkað , " segir Elfa Dögg og hefur hún sökkt sér í skyrfræðin .
" Þetta er sérkenni fyrir Ísland og " orginal " matargerð , " segir Elfa Dögg og er viss um að fólk muni verða spennt fyrir skyrsmökkun .
Ástin kviknaði eftir ball Stemningin í Skyrgerðinni er notaleg og mikið lagt í að halda í anda liðinna tíma en húsmunir eru margir gamlir .
Elfa Dögg segir að Hvergerðingar hafi tekið vel í þessa viðbót í bæjarlífið og margir jafnvel dansað þarna á böllum á árum áður .
" Hjartað í Hvergerðingum er í þessu húsi þannig að það finnst mörgum gaman að það sé búið að opna aftur þarna .
Líka fyrir viðburði í salnum .
Það hafa margir kynnst þarna .
Það komu á opnunina hjón sem kynntust þarna fyrir 66 árum , fyrir utan húsið eftir ball .
" 