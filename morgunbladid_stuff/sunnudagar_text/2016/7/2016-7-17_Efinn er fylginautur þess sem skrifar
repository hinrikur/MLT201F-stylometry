Þó Sigmundur Ernir Rúnarsson sé hugsanlega þekktastur fyrir starf sitt við fjölmiðla og stjórnmálaþátttöku er hann líka afkastamikill rithöfundur .
Frá því fyrsta bók hans , Kringumstæður , kom út 1980 hefur Sigmundur reglulega sent frá sér bækur ; ljóðabækur , ævisögur og minningabækur og samið sviðsverk .
Fyrir stuttu kom út ellefta ljóðabók hans , Allt þetta hugsafn af árum sem kvað vera ævi .
Sigmundur segist þannig ljóðskáld að hann sé sífellt að viða að sér hugmyndum .
" Ég er haldinn þeirri áráttu að skrifa eilíflega hjá mér , geng með litlar kompur í brjóstvasanum og krota hjá mér í hvert sinn sem ég fær einhverja hugdettu .
Margt af því verður að ljóðum , annað ekki , " segir Sigmundur , þagnar um stund , en heldur svo áfram : " Þetta er eiginlega lífsstíll , maður getur varla labbað framhjá ljósastaur án þess að fá einhverja hugmynd .
" - Allt þetta hugsafn af árum sem kvað vera ævi skiptist í þrjá hluta sem heita einfaldlega eitt , tvö og þrjú .
Efnislega skarast þættirnir þrír , þó þeir séu líka ólíkir um margt , í þeim öllum má finna mjög persónuleg ljóð , en svo ertu líka mikið að velta fyrir þér lífinu og endalokum þess , dauðanum .
" Þetta er bók sem varð til á nokkuð mörgum árum , síðasta ljóðabók mín , Eldhús ömmu Rún , var efnistengd þessari , fjallaði um ömmur mínar á Akureyri og á meðan var ég að yrkja ýmislegt annað .
Ég lét þessa bók liggja í dálítinn tíma , maður getur gert það við ljóðabækur , og þá var svo gaman að sjá að sum ljóð sem maður var kannski búinn að kasta út í fyrstu og annarri atrennu komu aftur inn á endanum .
Það er svo skrýtið með ljóð hvernig þau geta dáið og lifnað aftur við eftir því sem maður vinnur meira í þeim og svo detta þau inn í rétt samhengi .
Á endanum varð þetta bók sem fjallar svolítið um tíðir , fortíð , nútíð og framtíð og tímann í lífi manns .
Ég hef alltaf verið frekar stemningsríkt ljóðskáld , reynt að fanga andrúmið , þessi litlu atvik í lífi manns sem eru kannski mesta skrautið og sérstaklega þá í samskiptum fólks .
Það hefur til dæmis ótrúlegur fjöldi ljóða orðið til þar sem ég sit á kaffihúsi hér heima eða úti í útlöndum og horfi á straum fólksins líða hjá af því hvert andlit geymir svo mikla sögu .
Svo er ég líka að yrkja um þessi frumgæði lífsins sem eru ástin og samskipti fólks , sem eru óendanleg uppspretta sagna , og jafnframt líka að yrkja mig frá dauðanum .
" - Finnurðu fróun í því að yrkja ? " Já , það er svo merkilegt .
Ég hef misst fólk í kringum mig og meðal annars dóttur og það er gríðarleg huggun fólgin í því að yrkja sig frá áföllum .
Ljóðagerð er svo mikil íhugun , maður er svo mikið einn með sjálfum sér og áföll hreyfa ótrúlega mikið við ljóðskáldum held ég .
Það er líka saga mikilla ljóðskálda að heilu og hálfu bækurnar komu út eftir einhver hugræn áföll .
" - Þú segir að bókin hafi orðið til á mörgum árum , hvenær vissir þú að ljóðasafnið væri orðið að bók ? " Þegar ég fann að það var eitthvert samasemmerki komið þá fannst mér ég vera kominn með heilsteypta bók , en fram að því kom eiginlega ekki til greina að gefa þetta út .
Þess vegna er það oft svo gott að gefa sér langan tíma til að gefa út ljóðabók , maður getur skrifað allskonar bækur einu sinni eða kannski tvisvar á ári en ljóðabækur verða að finna sinn tíma og það gerðist í þessu tilviki .
" - Þú hefur verið iðinn við ritstörf á síðustu árum " Ég gef mér í afmælisgjafir á fimm ára fresti eitthvað sem er mér mikilvægt en má ekki kosta neitt og ég gaf mér það í 45 ára afmælisgjöf að fara að skrifa meira , gefa mér meiri tíma í það að skrifa .
Það hefur alltaf blundað í mér að gera ekkert nema að skrifa .
Þetta er gefandi vinna en hún er líka erfið og efinn er fylginautur þess sem skrifar , fylgir hverri setningu .
Hver einasta setning , hver einasta lína gæti verið sett saman á svo ólíka vegu að maður fær hausverk við það að hugsa um það .
" 