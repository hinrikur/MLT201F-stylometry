Mér finnst alltaf erfitt að segja frá þessu í hnitmiðuðu máli , þetta er svo umfangsmikið , " er það fyrsta sem blaðamaður fær upp úr hinni stöðfirsku Rósu Valtingojer , sem er ein þeirra sem standa í ströngu þessi misserin við að umbreyta gamla frystihúsi bæjarins í allsherjar sköpunarmiðstöð .
" Fish Factory er gamalt frystihús sem stóð autt lengi og er nú verið að breyta í sköpunarmiðstöð .
Hugmyndin gengur í grófum dráttum út á að búa til eins margvíslega aðstöðu til eins margvíslegrar sköpunar og hægt er .
" Byggingin er vafalaust sú langstærsta í bænum .
Vegglistaverk af ýmsum toga blasa við aðkomumanni eins og frystihúsið gamla öskri af lífi og laði að sér sköpunargáfu úr margra sjómílna fjarlægð , sem reyndar er raunin því allan ársins hring er einhver umgangur hérlendra og erlendra listamanna í húsinu .
Úr stórborg í Stöðvarfjörð " Engan sem hefur komið hingað langar að fara að dvölinni lokinni .
Oft kemur fólk úr stórborgum og kann að meta vinnufriðinn , náttúruna og samfélagið í kringum sig .
Margir gerðu sér ekki grein fyrir því hvað þetta er afskekkt og bregður fyrst í brún , voru ef til vill ekki vanir því að kaupa mat fyrir viku í senn en venjast því síðan vel sýnist mér , " segir Rósa um upplifun alþjóðlegra listamanna af residensíu eða vinnustofudvöl sköpunarmiðstöðvarinnar .
" Listamenn hvaðanæva sækja um og við erum farin að þurfa að hafna fleirum en við getum tekið við , " segir hún .
Listamenn residensíunnar séu þrír hverju sinni og dvelja einn til þrjá mánuði í Stöðvarfirði við sína iðju .
" Oft er maður búinn að vingast við þetta fólk og heldur sambandi eftir að það fer .
" Búið er að útbúa í sköpunarmiðstöðinni margvísleg verkstæði og vinnuaðstöðu á borð við fullbúið járnsmíðaverkstæði , trésmíðaverkstæði og textílverkstæði , auk þess sem tónleikasalur hússins var nýlega tekinn í notkun .
Þá er bygging hljóðvers og keramíkverkstæðis langt komin .
" Svo bætast í hópinn prentverkstæði og myrkaherbergi .
Við gerum þetta með það fyrir augum að skapa atvinnu í bænum , " segir Rósa .
" Skapandi fólk og samfélagið allt getur komið og nýtt sér aðstöðuna – ef það er góð aðstaða hjá okkur getur grasserað alls konar smáiðnaður í miðstöðinni og sá raunveruleiki er rétt handan við hornið .
" Hugmyndin að miðstöðinni kviknaði árið 2010 þegar bæjarstjórnin gerði sig líklega til að láta rífa frystihúsið sem þá stóð autt , segir Rósa .
" Þetta var orðin hættuleg bygging – þakið að fjúka af henni og fleira í þeim dúr , " segir hún .
" Úr varð að við stofnuðum samvinnufélag sem keypti húsið á uppboði á hvorki meira né minna en hundrað og eitt þúsund krónur í júlí 2011 .
Þá hófst vinnan á milljón við að gera það upp .
" Ýmsir hafi lagt hönd á plóg , bæði skipuleggjendur og sjálfboðaliðar ýmist héðan eða að utan .
Kjarninn í teyminu eru í dag auk Rósu þau Una B. Sigurðardóttir og Vincent Wood .
Öllu var lokað sem hægt var Rósa lýsir með tilþrifum hvernig hún upplifir heimabæ sinn og þróun bæjarlífsins – Stöðvarfjörður hafi áður verið blússandi líflegt sjávarpláss en gengið í gegnum hnignun og atvinnuleysi .
Hún segir Fish Factory hafa mikið að segja um bæjarbrag og menningarlíf Stöðvarfjarðar .
" Frystihúsinu var lokað 2005 en fram að því hafði ýmis rekstur verið í samdrætti .
Í kjölfarið var sorphúsinu , netaverkstæðinu , pósthúsinu , bankanum og öllu sem hægt var lokað fannst manni .
Það lá hálfgert þunglyndi yfir bænum í einhvern tíma .
" Mikilvægi þess að bæjarbúar komi saman , skemmti sér og njóti menningar í húsinu segir Rósa ekki verða metið til fjár .
" Mér finnst stemningin hérna hafa breyst til muna og alltaf eitthvað um fólk sem leggur leið sína í bæinn út af Fish Factory .
Það hefur heilmikið að segja .
" Spurð um sína framtíðarsýn segir Rósa : " Ég sé miðstöðina fyrir mér iðandi af lífi .
Þegar aðstaðan er öll komin í fulla nýtingu geta verið allt að fimmtán manns við vinnu í húsinu .
Svo erum við að skipuleggja skólabúðir fyrir grunnskólakrakka og framhaldsskólanema og húsið verður opnara fyrir samfélaginu öllu .
Það er mín framtíðarsýn .
" Nánar má kynna sér sköpunarmiðstöðina og viðburði á hennar vegum á slóðinni inhere.is .
