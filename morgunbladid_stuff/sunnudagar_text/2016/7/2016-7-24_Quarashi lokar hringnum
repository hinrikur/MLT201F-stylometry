Fyrir tuttugu árum varð hljómsveitin Quarashi til nánast fyrir tilviljun þar sem saman runnu rokk , rapp og raftónlist .
Hljómsveitin sú átti eftir að verða vinsælasta hljómsveit Íslands til margra ára og var við það að slá í gegn víða um heim þegar henni þvarr örendi .
Nú hafa Quarashi-félagar tekið saman aftur og hyggjast loka hringnum , eins og þeir kalla það , ætla að spila á Þjóðhátíð í Vestmannaeyjum og gefa út smáskífu .
Árni Matthíasson arnim@mbl.is Fyrir tuttugu árum komu ungir menn saman í skúr í vesturbænum til að gera tilraunir í tónlist .
Annar þeirra var búinn að gefast upp á rokkinu en hinn á kafi í hiphopi og raftónlist .
Þrátt fyrir ólíkan bakgrunn náðu þeir vel saman og hringdu í þann þriðja sem sungið hafði með ýmsum rokksveitum .
Úr þessu samstarfi spratt hljómsveitin Quarashi sem átti eftir að verða vinsælasta hljómsveit Íslands til margra ára og vakti athygli langt út fyrir landsteinana .
Félagarnir tveir sem hrintu öllu af stað eru þeir Sölvi Blöndal , sem spilað hafði með SSSpan , 2001 og Stjörnukisa , og Steinar Orri Fjeldsted , sem kynnst hafði hiphopi og skeitmenningu vestan hafs og var staddur hér á landi í sumarheimsókn .
Steinar segir að þeir Sölvi hafi kynnst um sumarið og farið að ræða tónlist , " hann var að gera takta og ég rímur , nýfluttur frá Bandaríkjunum og ætlaði bara að vera sumarið .
Eitt af því sem við töluðum um var hve íslensk tónlist væri leiðinleg og það varð til þess að ég mætti út í skúr og við förum að taka upp grunna .
" Eins og getið er var Sölvi hættur í rokkinu , hætti í Stjörnukisa eftir sigur þeirrar sveitar í Músíktilraunum 1996 .
" Ég hafði misst áhugann á að vera trommuleikari , hafði uppgötvað tölvutæknina og var að búa til takta .
Einhvern veginn þróaðist það svo að ég fór að hanga meira með Steina og með skeiturunum svo þetta var líka breyting fyrir mig persónulega , ég var að skipta um umhverfi .
Það er gaman þegar maður lokar einum dyrum og þá opnast oft aðrar , en mig óraði ekki fyrir því hvað þetta myndi hafa mikil áhrif .
" Steini : " Þetta var góður hópur af strákum úr vesturbænum og krúið hans Sölva , blanda af indíi og hiphopi .
Ég hlustaði rosa mikið á raftónlist á þessum tíma og geri enn , hlustaði meira á hana en hiphop , og vissi eiginlega ekkert hvað rokk og ról var .
Það var Sölvi sem kynnti mig fyrir rokkinu .
" Sölvi : " Umfram allt þá var þetta bara góður fílingur .
Steini kemur með raftónlistargen inn í þetta og skeitið .
Bigbeatið og Ninja Tunes og Prodigy , ég var að hlusta á þetta allt og það hafði mikil áhrif á mig , en við náðum best saman í kringum hiphopið þannig að Quarashi varð blanda af allskonar áhrifum , ekki beint hiphop , ekki beint bigbeat ekki beint rokk , hafði sitt eigið sánd .
" Steini : " Við hlustuðum gríðarlega mikið á tónlist , Ég átti heima á Hverfisgötu og það var partípleis , bjó þar með félaga mínum og þar vorum við að djamma og spáðum í tónlist allt sumarið þangað til um haustið þá formlega vorum við orðnir hljómsveit án þess þó að hafa sest niður og sagt : eigum við að stofna hljómsveit ? " Sölvi : " Ég hringdi í Hössa , Höskuld Ólafsson , vegna þess að ég þekkti hann , við vorum saman í MR. Hann var eiginlega eini gaurinn sem ég þekkti sem kunni að syngja , eins fáránlegt og það er , og líka svona rokktýpa .
Hann tók svo upp á því sjálfur að rappa textana , þannig að það var eiginlega tilviljun líka , hann bara kom og sagði : má ég ekki prófa að rappa þennan texta ? Það fannst okkur geðveikt .
Steini : " Ég man eftir því þegar Hössi labbaði inn í skúrinn í leðurjakka með lubbann og í bol sem á stóð Rock ' n ' Roll .
Ég hugsaði : hvaða steik er þetta ? Svo sagði hann : Ég hef aldrei rappað áður , má ég prófa ? " Grunnarnir urðu fleiri og svo voru komin fimm lög og þeir félagar ákváðu að gefa þau út og þá gera það sjálfir .
Þegar hér var komið sögu voru þeir orðnir fjórir , Richard Oddur Hauksson sá um að skráma plötur .
Það var bara hlegið að okkur " Það vildi náttúrlega enginn gefa þetta út , " segir Steini .
" Íslenskt rapp ! Það var bara hlegið að okkur .
" Steini : " Þegar Switchstance kom svo loks út eftir smá basl þá vildi enginn sjá þetta né selja .
Samt fór platan á rosalegt flug , seldist upp á nokkrum dögum og við fórum að spila á fullu .
Við áttum samt ekki nema þessi fjögur eða fimm lög en spiluðum þau bara þrisvar eða fjórum sinnum á hverjum tónleikum .
" Sölvi : " Ég verð nú að viðurkenna að ég hafði ekki upplifað mig sem neitt success í tónlist fram að því , þannig að fyrir mér var þetta eitthvað alveg nýtt .
Bara það að dagblað eins og Mogginn skuli skrifa um okkur var mikið mál í mínum augum , mynd af mér í blaðinu og einhver að skrifa um það sem ég var að gera , ég ætlaði ekki að trúa því .
" Steini : " Ég hafði verið í tónlist og gert einhver lög , en ég vissi ekki að það væri hægt að vera frægur eða vinsæll á Íslandi og þegar unglingar fóru að hlaupa á eftir manni eða rífa í jakkann manns , ég var bara hræddur , ég vissi ekki hvað var í gangi .
" Sölvi : " Ég verð nú að viðurkenna það að ég hafði viljað þetta lengi , en þegar það loksins kom fannst mér það ekkert þægilegt .
" Steini : " Furðulegt , maður fór Hverfisgötuna í stað Laugavegarins til að hitta engan .
Þetta gerðist of hratt .
" Sölvi : " Kannski aðeins of hratt .
" Steini : " En við tókum fullan þátt í því , vorum mjög virkir og hraðir á þeim tíma , vorum að spila fimm sinnum í viku og taka upp Eggið á nóttunni .
Og síðan kom Eggið út og hún gerði góða hluti , " en Eggið er fyrsta breiðskífa sveitarinnar sem hét einfaldlega Quarashi .
Sölvi : " Eggið tók alveg þrjá eða fjóra mánuði .
Hún var furðuleg plata í vinnslu af því við vorum alltaf að læra skrefin jafnóðum , hvernig sándið okkar ætti að vera .
Ég vissi ekkert hvernig ætti að gera plötu , hvað ættu að vera mörg lög á henni , 12 , 15 , 16 ? Ég var lengi óánægður með Eggið eftirá , var súr yfir því að hún var ekki alveg eins og ég vildi að hún væri og hlustaði ekki á hana í fimmtán ár .
Samt hitti ég oft fólk sem fannst hún frábær og skildi ekki hvernig við fórum að því að gera þessa plötu á þessum tíma þegar við vorum ekki með tölvur til að taka upp .
Í dag finnst mér Eggið frábær plata , hún er mjög skapandi , það er mikið af hugmyndum á henni .
" Steini : " Mér finnst Eggið æðisleg plata og mér hefur alltaf fundist hún frábær af því að mér finnst hún svo frjó – það er svo mikið af skemmtilegum pælingum á henni , hún fer um víðan völl , er svo lifandi , langt ferðalag .
" – Segja má að þróun sveitarinnar hafi verið lífræn fram að Egginu – þið voru greinilega ekki að velta hlutunum of mikið fyrir ykkur , bara að gera það sem hljómaði vel og enginn sagði : Nei , heyrðu , bíddu nú , þetta má ekki .
Þegar þið farið í hljóðver að taka Eggið upp þurfa menn aftur á móti að ákveða hvert skal stefna , þurfa að skapa meðvitað .
Steini : " Switchstance og Eggið voru ekki þannig , það móment kom ekki fyrr en þegar kom að Xeneizes , þá settumst við niður og ræddum að við þyrftum að fylgja því eftir sem gengið hafði vel og spá í hvernig við gætum búið til hittara , við hugsuðum ekki mikið út í það áður .
Við vorum þó ekki farnir að spá í það að gera eitthvað í útlöndum , það var aldrei pæling .
" Aftur í pönkið Sölvi : " Ég verð að viðurkenna það að á Xeneizes hugsaði ég : Ég kem úr rokkrótum , ég ætla að fara aftur þangað og í pönkið .
" Steini : " Og þá varð Stick ' em up til .
" Sölvi : " Ég þekkti þetta sánd , kunni að fá sánd á gítara , en svo var það tilviljun að Nu metallinn var að slá í gegn úti .
" Steini : " Við fórum óvart inn í þá lúppu , Korn og Limp Bizkit .
" Quarashi-menn voru nú fjórir þó fleiri hafi komið við sögu í hljóðveri og á tónleikum .
Fjórði félaginn var Ómar " Swarez " Hauksson , sem var gestur í einu laginu á Egginu en var nú formlega genginn í sveitina .
Þriðja breiðskífan , áðurnefnd Xeneizes , kom út í lok október 1999 en nokkrum dögum áður lék Quarashi á fyrstu Airwaves-tónleikunum , sem haldnir voru í Flugskýli 4 á Reykjavíkurflugvelli .
Þar voru meðal gesta útsendarar EMI-útgáfunnar og í framhaldinu gerði Quarashi útgáfusamning við Columbia Records .
Næstu ár fóru í að vinna lög af Xeneizes upp á nýtt og taka upp ný lög fyrir fyrstu Quarashi-plötuna sem gefin yrði út um heim allan .
Sú fékk heitið Jinx og kom út 2002 .
Í kjölfarið fylgdu svo tónleikaferðir um allan heim , viðtalastúss og uppákomur .
Sölvi : " Mér fannst þetta skemmtilegur en skrýtinn tími .
Þetta varð erfiðara eftir því sem leið á veru okkar erlendis .
" Steini : " Risarútur og hótelherbergi og flugferðir og tónleikar á hverjum degi og umboðsmenn og túrmanager og sándmenn og allt þetta sem er í gangi í kringum svona dæmi , þetta er ruglað .
Ég mátti ekki skeita því ég gæti meitt mig og þá gæti ég ekki spilað .
Þetta var samt frábær tími , en ég fattaði það ekki þá , tók ekki eftir því sem var að gerast fyrr en eftirá .
Það er magnað að hafa tekið þátt í þessu , en á þeim tíma fannst mér þetta sjálfsagt .
" Sölvi : " Þetta var ótrúlegt ævintýri og þetta kom allt í réttri röð .
Ef við hefðum fengið þennan díl 1996 eða ' 97 þá hefðum við ekki klárað plötu , en við vorum tilbúnir í það 2000 .
Við fengum góðar æfingar hér heima og lærðum aga .
" Hrikalega vondir tónleikar og vondur mórall Jinx kom út í apríl 2002 , en þá um haustið hætti Höskuldur , einn stofnmeðlimanna þriggja , í sveitinni .
Steini : " Það var búið að píska okkur út ; við vorum búnir að spila mjög mikið , Bandaríkin , Japan , Ástralía , aftur Bandaríkin , þetta var rosa keyrsla og við vorum orðnir þreyttir og komnir með leið hver á öðrum , alltaf saman í rútu .
Mórallinn var ekki frábær í endann .
" Sölvi : " Við fórum í Evróputúr og það voru hrikalega vondir tónleikar og vondur mórall .
" Steini : " Vondur mórall og fyllerí og menn voru ekki í ástandi til að spila , sá túr gerði útaf við okkur .
Ef við hefðum getað stoppað og spurt okkur hvað við vildum gera – en það var aldrei tími til þess , við vorum alltaf á ferðinni .
" Sölvi : " Við vorum líka samskiptaheftir , áttum í erfiðleikum með samskipti okkar á milli .
Í dag eigum við góð samskipti , höfum lært að tala saman , en við gerðum það ekki þá , annað hvort var ekkert eða einhver öskur .
Það hjálpar ekki upp á móralinn ef menn eru í ruglinu .
" Quarashi var þó ekki búin að leggja upp laupana ; Ólafur Páll Torfason , Opee , kom í stað Höskulds í byrjun árs 2003 og var í hljómsveitinni fram undir árslok þegar Egill " Tiny " Thorarensen gekk í sveitina .
Samningi Quarashi við EMI var rift vorið 2004 , en upptökur á nýrri plötu hófust stuttu síðar .
Sú hét Guerilla Disco , kom út fyrir jólin 2004 hér á landi og í Japan í byrjun árs 2005 og var vel tekið þar í landi .
Þrátt fyrir það þvarr sveitinni móður og í ágúst 2005 hélt hún sína síðustu tónleika .
Sölvi : " Það var bil á milli okkar í mörg ár eftir að við hættum , en við Steini höfum alltaf haldið sambandi og svo áttuðum við okkur á við gætum verið vinir áfram og í dag erum við mjög ánægðir með það sem við gerðum .
" Steini : " Í dag þá erum við rólegir á því og erum að gera það sem okkur langar og berum virðingu hver fyrir öðrum og skoðunum hvers annars .
" Sölvi : " Það tekur smá tíma áður en menn fatta að þeir geta verið vinir þó þeir séu ekki saman í hljómsveit , og svo eigum við þessa músík saman .
" Quarashi kom saman til að spila á útihátíðinni Bestu hátíðinni sumarið 2011 Sölvi : " Það var ótrúlegt að vera þar og heyra ellefu þúsund manns syngja Qua-ra-shi , Qua-ra-shi , Qua-ra-shi .
Ég hélt að það væru allir löngu búnir að gleyma okkur og fékk tár í augun þegar ég heyrði þetta .
" Þá um haustið kom út safnplata meðhelstu lögum hljómsveitarinnar og óútgefnum lögum líka .
Um það leyti sögðust þeir Quarashi-félagar vera að ljúka sögunni í góðu en í framhaldinu kom þó í ljós að þeir vildu gera meira en að kveðja , þeir vildu loka hringnum , eins og þeir orða það .
Steini : " Í dag er þetta bara eins og við séum komnir aftur í skúrinn , erum bara að gera þetta fyrir okkur og frábært ef einhver fílar það líka .
Okkur finnst gaman að gera tónlist saman og hefur yfirleitt fundist það þó það hafi komið tímabil sem hafa ekki verið eins góð .
" Sölvi : " Kannski komst egóið upp á milli okkar og tónlistarinnar .
" Höskuldur tók þátt í kveðjutónleikunum 2011 og hann er líka með í dag og ekki bara hann heldur er sveitin fimm manna : Sölvi , Steinar , Höskuldur , Ómar og Egill .
Sölvi : " Við erum komnir með eitt lag klárt og erum að vinna í tveimur eða þremur til viðbótar þannig að ég er bjartsýnn á að við náum þriggja til fimm laga EP í haust .
Það er náttúrlega afturhvarf til fyrstu smáskífunnar , svona eins og til að loka hringnum .
Við getum ekki sagt að við séum að kveðja , en við erum að loka hringnum .
" Steini : " Þó að við getum ekki sagt að við séum að kveðja þá hugsa ég nú samt að þetta verði síðasta stóra útgáfan , en svo veit maður aldrei .
" Sölvi : " Stjörnurnar eru þannig núna að menn eru til í að gera nýja músík , það hefði ekki verið hægt fyrir ári og ekki fyrir tveimur árum , en núna er það hægt .
Hvað gerist næst veit enginn .
" Sátt náðist um Þjóðhátíð Eins og fram kemur hér að ofan stendur til að Quarashi komi fram á Þjóðhátíð í Vestmannaeyjum um næstu helgi .
Á fimmtudag bar aftur á móti svo við að nokkrar hljómsveitanna sem þar áttu að spila lýstu því yfir að þær hygðust ekki spila þar nema hátíðarhaldarar leggi harðar að sér til að koma í veg fyrir kynferðisbrot og í yfirlýsingu kom fram að Quarashi styddi ákvörðun hljómsveitanna .
Á föstudag var svo greint frá því að sátt hefði náðst milli hljómsveitanna sem dregið höfðu sig út úr hátíðinni og Þjóðhátíðarnefndar .
Þar með varð ljóst að hljómsveitirnar og Quarashi verða á Þjóðhátíð í ár .
Sölvi segist ánægður með að sátt hafi náðst .
" Ég hef trú á því að Þjóðhátíðarnefnd muni gera hvað hún getur til að tryggja öryggi allra þjóðhátíðargesta með góðri aðstoð þeirra sem best eru fallnir til að stýra slíkri vinnu .
" 