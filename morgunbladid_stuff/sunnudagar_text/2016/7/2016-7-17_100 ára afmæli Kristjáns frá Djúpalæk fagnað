Í dag hefði ljóðskáldið Kristján Einarsson frá Djúpalæk orðið hundrað ára , en hann lést 15. apríl 1994 .
Af því tilefni verður opnaður pakki sem Kristján færði Héraðsskjalasafninu á Akureyri , en í honum eru sendibréf hans og Guðmundar Böðvarssonar frá árunum 1943-1974 .
Aðalheiður Einarsdóttir , systir Kristjáns , opnar pakkann í Héraðsskjalasafninu ásamt Eiríki Birni Björgvinssyni bæjarstjóra en þegar Kristján færði safninu pakkann snemma árs 1979 mælti hann svo fyrir að hann yrði ekki opnaður fyrr en 16. júlí 2016 .
Í bréfi til safnsins skrifaði Kristján að bréfin hefðu " aldrei [ verið ] skrifuð með geymslu fyrir augum né öðrum ætluð .
Þau kunna því að vera full af sleggjudómum um menn og málefni samtímans og má í fæstum tilfellum taka það mjög alvarlega .
[ ...
] Þegar leið á bréfasamband okkar fórum við að ræða um að bréfin skyldu geymd í allt að hálfa öld ef einhverjir skyldu þá hafa gaman af að sjá hvernig menn hugsuðu á þessum árum .
Fjarlægð í tíma ætti þá og að vera orðin svo mikil að sársaukalaust sé öðrum mönnum .
" Kristján fæddist á Djúpalæk í Skeggjastaðahreppi í Norður-Múlasýslu .
Hann gekk í Alþýðuskólann á Eiðum og Menntaskólann á Akureyri og starfaði lengi sem kennari meðfram því sem hann orti ljóð , ritstörf urðu aðalstarf hans 1966 .
Kristján sendi frá sér ýmsar bækur og var afkastamikill þýðandi .
Alls sendi hann frá sér þrettán ljóðabækur ; Frá nyrztu ströndum , kom út 1943 , Villtur vegur , 1945 , Í þagnarskóg , 1948 , Lífið kallar , 1950 , Þreyja má þorrann , 1953 , Það gefur á bátinn , 1957 , Við brunninn , 1960 , 7x7 tilbrigði , 1966 , Þrílækir , 1972 , Sólin og ég , 1975 , Óður 1977 , Punktar í mynd , 1979 og Fljúgandi myrkur , 1981 .
Kvæðasafnið Í víngarðinum kom út 1966 og Dreifar af dagsláttu kom út 1986 .
Heildarkvæðasafn hans , Fylgdarmaður húmsins , kom út 2007 .
Æskuminningar hans , Á varinhellunni , komu út 1984 og bókin Akureyri og norðrið fagra , sem hefur að geyma ljóðrænar myndskýringar , 1974 .
