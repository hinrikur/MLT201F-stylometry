Hér á vinstri hönd er svo Downingstræti , þar sem forsætisráðherra landsins er til húsa .
Þið gerið væntanlega ráð fyrir því að þetta stóra og myndarlega hlið hafi verið sett upp til að halda æstum múgnum úti .
Það er rangt hjá ykkur .
Hliðið var sett upp á sínum tíma til að koma í veg fyrir að Denis , eiginmaður Margrétar Thatcher , ráfaði út í skjóli nætur .
" Ég gleymi aldrei þessum orðum leiðsögumannsins , Johns Stokes , sem lóðsaði mig og fjölskyldu mína um Lundúnaborg á opnum strætisvagni fyrir bráðum tveimur áratugum .
Þau voru í senn óvænt og fyndin , eins og raunar flest sem frá þeim ágæta manni kom .
Flestir um borð könnuðust greinilega við Denis og þótti þetta ríma vel við litríkan karakterinn .
Keimlíkir makar Þegar Denis Thatcher flutti inn í Downingstræti 10 árið 1979 voru hvorki almenningur né fjölmiðlar vanir því að maki forsætisráðherra væri karlmaður og fyrir vikið fékk hann ef til vill meiri umfjöllun en Klementína Churchill og þær stöllur allar .
Nú er maki forsætisráðherra öðru sinni karlkyns og fjölmiðlar eru strax byrjaðir að máta Philip May við Denis Thatcher enda eru þeir félagar hreint ekki ósvipaðir í útliti .
Óvíst er þó að samanburðurinn nái lengra .
Philip May sló strax í gegn hjá fjölmiðlafólki þegar hann varð við beiðni þess um að smella léttum kossi á kinn spúsu sinnar í fyrsta skipti sem þau komu fram opin-berlega fyrir utan þinghúsið eftir að fyrir lá að Theresa yrði næsti forsætisráðherra landsins .
Las samtímasögu á Uxavaði Philip stóð sem klettur við bak eiginkonu sinnar , eins og hann er sagður hafa gert frá því þau gengu í heilagt hjónaband árið 1980 .
Philip er grjótharður íhaldsmaður , eins og Theresa , og parið hittist fyrst á diskóteki á vegum Íhaldsflokksins í Oxford-háskóla árið 1976 .
Theresa var þá á lokaári í landafræði en Philip á fyrsta ári í samtímasögu við þann ágæta skóla .
Á þeim munaði sumsé tveimur akademískum árum en aðeins einu ári í aldri ; Theresa er fædd 1956 en Philip 1957 .
Og hver kynnti þau ? Vitaskuld Benazir heitin Bhutto , sem síðar varð forsætisráðherra Pakistans , en hún stundaði einnig nám í Oxford .
Uxavaði eins og það nefnist á hinu ástkæra , ylhýra .
Að námi loknu hóf Theresa störf í Englandsbanka meðan Philip lauk sínu námi í Oxford .
Eftir nokkurra ára kynni bað hann prestsdótturinnar og voru þau gefin saman í kirkju föður hennar í Oxfordskíri .
Ári síðar rak eitt áfallið annað ; fyrst fórst faðir Theresu , sr. Hubert Brasier , í bílslysi og fáeinum mánuðum síðar tapaði móðir hennar , Zaidee , baráttu sinni við MS-sjúkdóminn .
Philip stóð þétt við bak brúðar sinnar á þessum erfiðu tímum .
" Það skipti sköpum fyrir mig .
Hann var réttnefndur klettur , " sagði Theresa síðar í viðtali .
Sorgirnar eru fleiri , hjónin hafa til dæmis aldrei getað eignast börn .
Þau hafa sjaldan rætt það mál opinberlega en Theresa staðfesti þó einu sinni í viðtali að vitaskuld hefði það haft áhrif á líf þeirra .
Sagnfræðingurinn Philip stakk sér á bólakaf í fjármál að útskrift lokinni og hefur starfað á þeim vettvangi allar götur síðan .
Upphaflega vann hann sem sjóðsstjóri hjá verðbréfamiðlaranum Zoete & Bevan og síðar hjá Prudential Portfolio Managers UK .
Síðustu ellefu árin hefur Philip starfað á sviði samskiptamála hjá fjárfestingarisanum Capital Group .
Lítið verið í sviðsljósinu Philip hefur lítið gefið sig að stjórnmálum til þessa , látið nægja að styðja frúna til metorða , en starfaði þó til skamms tíma fyrir Íhaldsflokkinn í Wimbledon .
Hann hefur lítið verið fyrir sviðsljósið til þessa en mun að líkindum reynast erfitt að víkja sér undan því núna .
Maki forsætisráðherra gegnir margvíslegu hlutverki í opinberu lífi .
Nú og ætli Philip May sér að ráfa út í skjóli nætur er hliðið góða enn á sínum stað við Downingstræti ! Orðfár maður Denis Thatcher var ekki maður margorður , alltént ekki á almannafæri .
Ræður hans voru yfirleitt stuttar og hann hafnaði iðulega öllum viðtalsbeiðnum fjölmiðla .
Hann kallaði Margréti eiginkonu sína jafnan " stjórann " .
Skopteikningar , ekki síst " Dear Bill " , gerðu því gjarnan skóna að Denis væri hálfgerður kjáni og er hann sagður hafa gengist upp í þeirri ímynd .
Þá hefði fólk ekki áhyggjur af því að hann hefði óæskileg áhrif á stjórn landsins .
Sjálf sagðist Margrét aldrei mundu hafa enst 11 ár í embætti án hans stuðnings .
