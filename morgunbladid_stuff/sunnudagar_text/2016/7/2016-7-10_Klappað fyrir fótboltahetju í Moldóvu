Í æsku spilaði ég fótbolta á túninu við Neskirkju í Reykjavík .
Sigtryggur glímukóngur – " Sigtryggur vann " – var foringinn .
Maður með gullhjarta en ekkert sérstaklega góður í fótbolta , en það var ég ekki heldur .
Samt skemmtum við okkur vel .
Allir sveittir og rjóðir og svo fékk maður sér mjólkurhristing á Hjarðarhaganum .
Á Melavöllinn fór ég til að styðja Þrótt , sem upphaflega var á Grímsstaðaholtinu og frændur mínir höfðu átt þátt í að stofna ásamt Eyjólfi sundkappa og Dóra fisksala , sem frægt varð í Djöflaeyjunni , en á endanum , eftir að Þróttur flutti , varð KR liðið okkar Vesturbæinganna allra .
Ég rifja þetta upp til að minna mig og aðra á að ég var hinn dæmigerði fótboltastrákur á sjötta áratug síðustu aldar , sparkaði af áhuga en klappaði aðallega fyrir öðrum án þess að vera sérstaklega góður sjálfur .
Nú hins vegar er ég farinn að fá þessa tilfinningu að ég hljóti að vera einhvers konar fótboltahetja , allavega klappa nú allir fyrir mér .
Nákvæmlega það gerðist í Moldóvu .
Þar var ég í síðustu viku sem sérstakur erindreki Evrópuráðsins að kortleggja stöðu mannréttindamála þar á bæ .
Sú staða er ekki mjög góð .
Flestir kenna um kommúnískri alræðisarfleifð og hafa án efa nokkuð til síns máls .
En skýringin á valdstjórnar ( ó ) menningunni á að mínu mati miklu dýpri rætur .
Moldóva er hluti af Evrópu sem aldrei kynntist upplýsingu 18. aldarinnar í vestanverðri álfunni og lýðræði var um aldir og fram á þennan dag fjarstæðukennd hugsun .
Þess vegna fangelsa menn andstæðinga sína og vilja að þeir standi og sitji eins og ríkjandi valdstjórn segir .
Að vísu er þetta ekki alveg svona .
Almennt vilja menn feta þann veg sem vestanverð álfan hefur gert og horfa til vegvísa Evrópuráðsins , sem stendur mannréttindavaktina í álfunni .
Þetta var önnur ferð mín til Moldóvu í þeim erindagjörðum að ræða við stjórnvöld um mannréttindi og lýðræði .
Í þessum ferðum hef ég hitt ráðamenn , heimsótt fangelsi , átt fundi með fulltrúum allra flokka , mannréttindasamtaka og grasrótarhreyfinga .
Einn daginn hitti ég framangreinda , forsetann , forsætisráðherrann , utanríkisráðherrann , forseta þingsins , innanríkisráðherrann og fangelsaða andófsmenn .
Næsta dag var það grasrótin og fulltrúar landsvæða sem vilja kljúfa sig frá Moldóvu .
Um flest voru menn ósammála .
Nema um eitt : Allir vildu hylla íslensku fótboltahetjuna .
Stundum var klappað ! Á hverjum einasta fundi , frá forseta til grasrótar , byrjaði fundurinn á hamingjuóskum vegna velgengni Íslands á knattspyrnuvellinum .
Og ekki bara þarna , við þekkjum það mörg að fá sms-sendingar frá erlendum vinum sem vilja samgleðjast Davíð gegn Golíat .
Fyrst var það Ófærð , sem allir höfðu horft á í sjónvarpi .
Svo kom boltinn .
Nú geta flugfélög og hótel hætt að auglýsa .
Það er meira að segja bráðnauðsynlegt að þau geri það .
Annars mætir allur heimurinn til okkar .
Það væri svo sem ágætt en þó verður það að segjast að hóf er í öllu best .
En ég get ekki annað en þakkað landsliðinu í knattspyrnu fyrir mig .
Þið gerðuð mig að fótboltahetjunni sem ég aldrei varð .
