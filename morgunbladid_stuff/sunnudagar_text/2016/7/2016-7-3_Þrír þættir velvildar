Að sýna sjálfum sér velvild ( e. self compassion ) skiptist í þrjá þætti : Að sýna sjálfum sér góðvild Að sýna sjálfum sér hlýju og skilning þegar manni líður illa , mistekst eða nær ekki þeim árangri sem sóst er eftir frekar en að hunsa líðanina eða fara í sjálfsgagnrýni .
Sammannlega þætti Allir ganga í gegnum erfiðleika einhvern tíma .
Það að sýna sér velvild býr til samkennd með öðrum um leið .
Núvitund Velvild í eigin garð krefst jafnaðargeðs og að gera hvorki of lítið né of mikið úr tilfinningum okkar , dæma sig ekki heldur skoða tilfinningar sýnar og hugsanir án þess að reyna að breyta þeim eða ýta í burtu .
Velvild í stað samkeppni Það er vaxandi kvíði meðal nemenda á öllum skólastigum og þeir upplifa meira álag .
Samfélagið sem við búum í er afar árangursmiðað sem gerir það að verkum að samanburður eykst .
Margar rannsóknir hafa sýnt að áhrif þess að iðka núvitund ( mindfulness ) og svokallaða velvild í eigin garð ( self- compassion ) getur haft mikil áhrif á vellíðan bæði nemenda og kennara , " segir Svandís Sturludóttir , náms- og starfsráðgjafi , en hún og Aðalheiður Jensen , leikskóla- og jógakennari , eru að setja af stað námskeið fyrir kennara þar sem farið er yfir hvernig nýta megi núvitund og velvild í kennslu á öllum skólastigum .
Aðalheiður hefur starfað sem leikskólakennari í 19 ár og er menntuð sem krakkajóga- og rope jóga-kennari .
Síðustu fjögur ár hefur hún sinnt jóga- og núvitundarkennslu í sex leik- og grunnskólum .
Svandís er náms- og starfsráðgjafi og hefur unnið í grunnskólum síðastliðin 15 ár en hún er einnig einn stofnenda Erindis , samskiptaseturs fyrir börn og unglinga sem eru að takast á við einelti .
Í þeirri ráðgjöf hefur Svandís notað inngrip úr jákvæðri sálfræði .
" Við höfum verið með stór verkefni , til dæmis í Kársnesskóla þar sem heil unglingadeild fór að gera heimaverkefni byggt á núvitund og velvild og það gekk mjög vel , " segir Svandís .
Aðalheiður og Svandís luku í vor námi í jákvæðri sálfræði á meistarastigi við Endurmenntun Háskóla Íslands og í ágúst ætla þær að bjóða upp á námskeið undir yfirskriftinni Hugar-Heill .
Það er ætlað kennurum og er afrakstur lokaverkefnis þeirra .
" Á námskeiðinu er ætlunin að efla kennara , bæði í kennslu og í eigin lífi , og kynna fyrir þeim hvaða jákvæðu áhrif velvild og núvitund geta haft á skólaumhverfið .
Sífellt fleiri hafa kynnt sér núvitund þar sem unnið er að því að veita lífi sínu og líðan vakandi athygli , með opnum huga og án þess að dæma , " segir Aðalheiður .
En hvað er velvild í eigin garð ? " Kjarninn í velvildinni snýst um að koma fram við sjálfan sig eins og maður myndi koma fram við besta vin sinn .
Þegar maður sýnir sjálfum sér velvild fer maður einnig að sýna öðrum velvild um leið .
Bara það að óska sjálfum sér vellíðunar ; segja við sig ; " Megi ég eiga góðan dag " er það að stunda velvild .
Það er ekki vanþörf á enda myndum við aldrei tala við aðra eins og við tölum stundum við okkur sjálf , " segir Svandís og Aðalheiður bætir við að við mannfólkið séum dugleg við að brjóta okkur niður og hafna okkur á margan hátt .
" Þú byrjar kannski daginn á því að vakna aðeins seinna en þú ætlaðir þér , snúsar nokkrum sinnum á klukkunni og ferð með því strax að hafna þér .
Þú kíkir í spegilinn og þar mætir þér ásjóna sem þér líkar jafnvel ekki nægilega vel .
Ef okkur verður á í lífinu þá erum við fljót að gagnrýna okkur eins og kom fram í grein eftir Guðna Gunnarsson , við höfnum okkur að meðaltali 800 sinnum á dag , " segir Aðalheiður .
Svandís segir að þessi hugsun sem velvild og núvitund skapi – að hver og einn líti ekki til næsta heldur sé sáttur við sjálfan sig án samanburðar – eigi erindi inn í skólasamfélagið .
Samanburður auki á kvíða .
" Þegar velvild er ræktuð verður til samkennd .
Við sem störfum í skólasamfélaginu með eineltismál sjáum til dæmis að það sem gerendur í eineltismálum skortir fyrst og fremst er samkennd .
Þeir eru sjálfmiðaðir , gjarnan stolt foreldra sinna , og finnst þeir hafa leyfi til að gera og segja það sem þeim dettur í hug .
Séu þessir einstaklingar nærðir á velvild í eigin garð öðlast þeir samkennd .
Velvild er allt annað en að ýta undir sjálfsálit , sem snýst um samanburð við aðra , " segir Svandís .
Hugar-Heill er dagsnámskeið þar sem meðal annars er farið í einfaldar æfingar byggðar á núvitund , velvild , jóga og sjálfskoðun og hvernig hægt er að nýta það í starfi með börnum á öllum skólastigum .
" Við fjöllum einnig um þær rannsóknir sem hafa verið gerðar á þessum fyrirbærum og þá bjóðum við upp á talsverða eftirfylgni þar sem kennurum býðst að fara aðeins dýpra ofan í fræðin , " segir Aðalheiður , en hún segir að eftir að hafa kennt núvitund og jóga í skólum í mörg ár finni hún þörfina á að þjálfa kennarana jafnt á við börnin .
" Það þarf að byrja á að spenna beltin á kennarana svo þeir geti spennt beltin á nemendurna og þá getum við séð breytingar til hins betra .
Nýjustu rannsóknir sýna að með því að stunda núvitund og velvild saman gengur fólki betur að sjá hlutina jákvætt og eiga í jákvæðum samskiptum .
Streita , þunglyndi og kvíði minnkar og einnig hefur það áhrif á námsárangur , einbeitingu og sjálfsmynd .
Eftir átta vikna þjálfun í núvitund má sjá breytingar á heilastarfseminni til hins betra , " segir Aðalheiður .
Þær Svandís telja að í skólastarfi þar sem kennarar séu undir miklu álagi sé mikill akkur í því að geta nýtt sér þessi einföldu hjálpartæki .
" Ef kennarar geta gripið til einfaldra æfinga hvenær sem er yfir daginn , þegar þeir finna að einbeiting bekkjarins er til dæmis að fjara út , er hægt að skapa skólaumhverfi sem einkennist af samkennd og virðingu .
Þetta eru þá æfingar sem snúa meðal annars að því að ná ró , færa einbeitinguna að önduninni og vera með því sem er .
Þá verða bæði nemendur og kennarar tilbúnari til að takast á við verkefni dagsins , " segir Svandís .
" Sumum þykir það hljóma flókið að koma að litlum æfingum inn í daglega rútínu .
En um leið og maður byrjar að æfa sig finnur maður að svo er ekki .
Og það er hægt að æfa sig hvar sem er og hvenær sem er .
Til að mynda í umferðarteppu eða í biðröð við búðarkassa .
Best er , og allir geta náð því með smá þjálfun , að vera í núvitund í öllum athöfunum daglegs lífs bara með því að vera í því sem er , " segir Aðalheiður .
Aðalheiður Jensen og Svandís Sturludóttir eiga áratuga reynslu að baki í skólastarfi og segja núvitund og velvild eiga fullt erindi þangað .
Hægt sé að bæta líðan kennara og nemenda með einföldum aðferðum .
Júlía Margrét Alexandersdóttir julia@mbl.is 