Oflæti er fremur fráhrindandi fyrirbæri .
Þess verður vart með ólíkum hætti í breytileika tilverunnar .
Það hefur stundum gerst að stjórnmálamenn tilkynni að þeir muni aldrei starfa með þessum flokknum eða hinum .
Hljómar iðulega helst eins og kækur og hann er ekki séríslenskur .
Á hinum Norðurlöndunum dúkkar þess háttar pólitísk útilokun reglubundið upp .
Í henni felst jafnan vísbending um að sá flokkur sem er bær til að útiloka aðra sé betri , mannúðarfyllri og lýðræðislegri en sá sem hann útilokar .
Pólitískur dilkadráttur Það er orðið fullgilt og hafið yfir vafa stjórnmálalegs rétttrúnaðar að gefa sér að flokkur sem kemur fram og fær fylgi hægra megin við hefðbundinn hægriflokk sé " öfgaflokkur " .
Hinir " faglegu " fjölmiðlar eru með það á hreinu og eru einatt virkastir stimplarar .
En flokkar sem seilast til áhrifa vinstra megin við vinstri flokka eru af óskilgreindum ástæðum aldrei flokkaðir sem " öfgaflokkar " .
Það er áfellisdómur fyrir alla að tengjast beint eða óbeint , eða hafa hugsjónaleg einkenni sem minna á orð og gerðir eða grillur nasista Hitlers eða minni spámanna af þeim meiði .
Það væri dapurleg einkunn fyrir mannkynið ef slík sannanleg tenging við nasisma kallaði ekki á skömm og fordæmingu .
En það er óneitanlega umhugsunarefni , hvers vegna kommúnisminn og hugsjónalegar tengingar við hann kalla ekki á svipaða fordæmingu .
Verk , sem unnin voru í nafni hans og eru raunar enn framin sums staðar , verðskulda sambærilega fordæmingu .
Síðustu árin hefur pólitísk nauðsyn dregið úr því , að flokkar sem telja sig meiri lýðræðisflokka en aðra , standi fast við útilokunarheitin .
Sú er raunin í Noregi og í Danmörku , þótt með öðrum formerkjum sé .
Í Svíþjóð hefur hún hins vegar tryggt krötum áframhaldandi valdasetu , eftir afhroð í kosningum .
Það er óneitanlega sérkennileg lýðræðisleg niðurstaða .
Ekki verður séð að minni lýðræðisbragur sé á stjórnarfari í Noregi og Danmörku þótt dregið hafi úr pólitísku stærilæti hefðbundnu flokkanna .
Hingað heim Forðum þótti frágangssök að eiga stjórnarsamstarf við kommúnista á Íslandi , vegna opinberra eða meintra tenginga þeirra við kúgunarblokk Stalíns .
Annað dæmi og ekki eins afgerandi var að feðgarnir Hermann og Steingrímur , leiðtogar Framsóknarflokksins , hvor á sínu skeiði , fóru stundum fram með eða minntu á stjórnmálalegu yfirskriftina " Allt er betra en íhaldið .
" Með því leituðust þeir sennilega við að tryggja sér frumkvæði og lykilstöðu í stjórnmálum .
Sögðust í senn vera " félagshyggjuflokkur " , sem er þýðingin á sósíalistaflokki , og miðjuflokkur , sem væri laus við allar öfgar og hallaði sér á þá hlið sem tryggði mesta stuðninginn við stefnu Framsóknarflokksins hverju sinni .
Í norrænu samstarfi skilgreinir Framsóknarflokkurinn sig sem miðjuflokk , en enginn flokkur annar í því lætur eins og hann sé jafnframt félagshyggjuflokkur ( sósíalistaflokkur ) .
Óneitanlega hefur þessi séríslenska aðferð lukkast ágætlega hjá Framsóknarflokknum og hann stundum náð að deila og drottna með þess háttar tilvísun .
Það var hins vegar óneitanlega fróðlegt að sjá hvernig Steingrímur og Jóhanna léku framsókn eftir aðstoð flokksins í upphafi vorið 2009 .
Þá var mynduð " hrein vinstristjórn " og framsókn þótti ekki eiga heima í henni .
Það var ekki nóg með að ekkert væri gert með Framsóknarflokkinn heldur var ósvífnin fullkomnuð með því að stimpla inn , með hjálp Ríkisútvarpsins , að það hafi í raun verið framsókn , en ekki Samfylking sem hafi verið hluti af " hrunstjórninni " .
Sjálfsagt verður að líta svo á að slagorðið að " allt væri betra en íhaldið " hafi átt rót í því að þessir tveir flokkar voru lengi helstu valdaflokkar þjóðarinnar , þar til breytt byggðaþróun og kjördæmaskipan breyttu því .
En staðreyndin var sú , að í formennskutíð Hermanns Jónassonar var Framsóknarflokkurinn lengi í stjórnarsamstarfi með Sjálfstæðisflokknum , þótt formaðurinn sæti ekki alltaf í slíkri stjórn .
Stundum sat hvorugur formaður stjórnarflokkanna við borðsenda í ríkisstjórn , eins og dæmið um Steingrím Steinþórsson minnir á .
Hitt er einnig staðreynd , að Steingrímur Hermannsson var lengur forsætisráðherra í samstarfi með Sjálfstæðisflokki en með vinstri flokkunum .
Framangreind afstaða Hermanns föður hans endaði ekki vel .
Hann stofnaði til vinstri stjórnar 1956-58 gagngert til að setja Sjálfstæðisflokkinn til hliðar og hafði þá göllum kjördæmaskipunarinnar verið misbeitt til hins ýtrasta í samvinnu við Alþýðuflokkinn og Gylfa Þ. Gíslason .
Stjórnin , sem mynduð var í kjölfarið , sat ekki nema hálft kjörtímabil og sundurlyndið kom málum þannig fyrir , að mati Hermanns sjálfs , að efnahagslegt " hengiflug " blasti við ríkisstjórninni og þjóðinni .
Þessi tveggja ára tilraun varð Hermanni og Framsóknarflokknum dýrkeypt .
Með henni lauk valdaskeiði Hermanns .
Aðrir flokkar sameinuðust um að breyta kjördæmaskipan og jafna atkvæðavægi og í framhaldinu varð það Framsóknarflokkurinn sem settur var hjá í 13 ár .
Var það eina eyðimerkurganga flokksins frá stofnun hans .
Sjálfstæðisflokkurinn , sjálfskipaður helsti andstæðingur " kommanna " , hafði áður brotist undan tilraun framsóknar til að einangra hann .
Ólafur Thors myndaði þá Nýsköpunarstjórnina með því að gera það sem talið var óhugsandi .
Hann leiddi " kommúnista " , þ.e. Sósíalistaflokkinn , inn í stjórnarráðið eins og það var orðað .
Ólafur , sem naut mikilla vinsælda og trausts innan síns flokks , sætti engu að síður verulegri andstöðu innan hans vegna þessarar ákvörðunar .
Kannski varð það til þess , að lengi var sagt af miklum sannfæringarkrafti innan flokks Ólafs að Nýsköpunarstjórnin hafi verið ein besta ríkisstjórnin sem Sjálfstæðisflokkurinn hafi komið að .
Það mat stenst naumast skoðun .
Stríðsgróða Íslendinga var sóað á tiltölulega skömmum tíma .
En þar sem þetta var veislustjórn sem dreifði silfrinu ríkulega yfir þingheim , þá var hún lengi fremur vinsæl í minningunni .
Fer öðruvísi en ætlað er Það eru raunar mörg dæmi víða um það , að í upphafi stjórnartíðar viti menn ekki nákvæmlega hvað þeir eru að kalla yfir sig .
Repúblikanar í Bandaríkjunum voru margir hugsandi á flokksþingi sínu nýlega , þegar Donald Trump var valinn sem forsetaefni .
Margir þeirra eru ekki síður hugsandi núna .
En það má nefna önnur flokksþing þeirra þar sem tekist var á .
Fyrir tæplega 160 árum komu repúblikanar saman í maí 1860 og var út frá því gengið að William H. Seward yrði snarlega útnefndur sem forsetaefni .
En flokksþingsmenn fengu bakþanka .
Þeir treystu ekki Seward í þrælahaldsmálum .
Töldu hann of æstan í að afnema það og andvígan sanngjörnum málamiðlunum í þeim efnum .
Í fyrstu atkvæðagreiðslu var Seward þó efstur en fékk ekki meirihluta .
Í annarri atkvæðagreiðslu var hann enn efstur en minna munaði á honum og næsta manni .
Í þriðju atkvæðagreiðslunni , sem fór fram eftir þóf í mánaðartíma , gafst Seward upp .
Þingfulltrúar , sem vildu engan gassagang í þrælahaldsafnámi , töldu sig geta andað léttara .
Þeir höfðu valið annað forsetaefni í stað Williams Sewards .
Sá hét Abraham Lincoln .
Rétt að flýta kosningum hægt Nú virðast menn vera að blása til flýtikosninga án sýnilegrar ástæðu .
Vera má að skýringar séu til , en það er djúpt á þeim .
Fullyrt er að einhverjum hafi verið lofað þessum kosningum .
Ekki þó stjórnarflokkunum eða kjósendum þeirra , svo mikið er víst .
Engin merki eru um að stjórnarandstöðunni hafi verið lofað kosningum gegn málefnalegu gagngjaldi .
Því er helst haldið fram , að slíkt " loforð " hafi hrokkið út úr mönnum , án þess að nokkur sérstakur móttakandi hafi verið á staðnum .
Stjórnarandstaðan gerði ekkert með þetta meinta loforð .
Hefði hún tekið það til sín , þá hefði hún snarlega fallið frá vantrauststillögu sinni .
Eftir að sú tillaga hafði verið felld mátti ætla að flýting kosninga væri þar með úr sögunni .
Stjórnarandstaðan hefur ekki lofast til að láta af ólýðræðislegri hegðun sinni í þinginu .
Allt er betra en skaffarar kosninga Raunar er það helst af stjórnarandstöðunni að frétta , að talskonur Samfylkingar , Pírata og Vinstri grænna hafa tilkynnt í nafni flokka sinna að þær hafni fyrirfram og með öllu að eiga samstarf við Sjálfstæðisflokkinn í ríkisstjórn .
Flokkinn , sem er að færa þeim sjálfa kosningaflýtinguna .
Engin sérstök skýring hefur verið gefin á þessari óvæntu útilokun og stjórnmálalega einelti , svo tískuorð úr dægurumræðu sé notað .
Það má merkilegt heita , ef formanni Samfylkingar , sem hrapaði niður í hrakfylgi eftir framgöngu í síðustu ríkisstjórn , finnst ekkert hlægilegt við að hún tilkynni þjóðinni hverjir megi sitja í ríkisstjórn næst .
Núverandi ríkisstjórn hefur staðið vel við þau loforð sín , sem hún nefndi þó aldrei upphátt , að breyta helst engu verki ríkisstjórnar Steingríms og Jóhönnu .
Öll voru þau rökstudd með orðunum " það varð hér hrun .
" Steingrímur hækkaði skatta 100 sinnum eins og frægt er .
Þessar skatthækkanir standa enn eins og þær hafi verið felldar inn í stjórnarskrá .
Menn lögðu jafnvel lykkju á leið sína þegar millistig tekjuskatta var lækkað lítillega , með því að hækka háþrepið og síkka í því þannig að hægt væri að flækja fleiri einstaklinga í netið .
Ríkissjóður er fleytifullur .
Það eru ákjósanleg skilyrði til þess að koma á 4-5 flokka stjórn , eins og verið er að hóta , til þess að sukka og sulla með fé .
Gleðskapurinn getur orðið jafnherlegur og brúðkaup Villa kokks og Dómhildar .
Og timburmennirnir ekki síðri .
Hvers vegna menn vilja menn endilega flýta sér yfir í þetta ástand ? Það væri nytsamlegt að upplýsa þjóðina um það .
Er það til of mikils mælst ? 