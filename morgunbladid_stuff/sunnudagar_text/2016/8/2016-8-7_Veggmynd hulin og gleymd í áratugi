Veggmynd eftir Hörð Ágústsson myndlistarmann fannst falin á bakvið vegg í gamla gagnfræðaskólanum á Siglufirði .
Verkið , sem er frá árinu 1957 , féll í gleymsku og jafnvel fjölskylda Harðar vissi ekki um tilvist þess .
Aðalsteinn Ingólfsson listfræðingur hefur lagst í rannsóknarvinnu og telur fundinn mjög merkilegan í íslenskri myndlistarsögu .
Ásdís Ásgeirsdóttir asdis@mbl.is Í gamla gagnfræðaskólanum á Siglufirði leyndist falinn fjársjóður sem fannst fyrir ári þegar endurbætur á húsinu hófust .
Gagnfræðaskólinn er bygging frá fyrri hluta sjötta áratugarins , teiknaður af Guðjóni Samúelssyni .
Bakvið vegg í anddyri skólans fannst stórt verk eftir einn af meisturum íslenskrar myndlistarsögu ; Hörð Ágústsson .
Verkið hafði verið hulið í áratugi og flestum gleymt og grafið .
Falið verk í anddyrinu Það var ekki fyrr en Þröstur Þórhallsson , skákmeistari og bróðir hans Sveinn hófust handa við að standsetja íbúðir í húsinu að verkið fannst .
Þeir gerðu sér strax grein fyrir mikilvægi þessarar fundar .
Sveinn lýsir aðdragandanum .
" Þröstur bróðir keypti gagnfræðaskólann á Siglufirði og fékk húsið afhent með formlegum hætti í byrjum ágúst 2015 .
Þá kemur að tali við mig kona sem er kennari þarna , Guðný Róbertsdóttir , " segir Sveinn .
" Hún spyr mig hvort ég viti af verkinu sem sé falið í anddyri hússins .
Ég náttúrlega kem af fjöllum og veit ekkert um málið .
Þá kemur það í ljós að hjón á Siglufirði hafi fengið Hörð Ágústsson til að gera verkið .
Þetta er sambærilegt verk við verkið sem hann gerði í Arnarhváli á svipuðum tíma .
Um leið og ég heyri þetta förum við að rífa frá veggnum .
Ég var gríðarlega spenntur , þú getur ímyndað þér , " segir Sveinn sem er mikill myndlistaráhugamaður .
" Hörður er náttúrlega einn af okkar flottustu listamönnum fyrr og síðar .
Ég fékk Viktor Smára Sæmundsson forvörð til að koma norður og mæla upp verkið .
Hann telur sig geta endurgert verkið , " segir Sveinn en bendir á að verkið sé illa farið .
" En þetta er gríðarlega stór fundur , " segir Sveinn .
Hægt að endurgera verkið Viktor Smári segir að vel sé hægt að endurgera verkið .
" Ef það verður ákveðið að endurgera það reikna ég með að koma að því .
Ég dæmdi það ónýtt , það er búið að fara svo illa með það þannig að ég lagði til að það yrði endurgert alveg frá grunni , " segir Viktor Smári og bendir á að efnið sé ennþá framleitt í Þýskalandi .
" Það er hægt að endurgera þetta alveg nákvæmlega .
Ég tók litasýni úr máluðu flötunum þannig að það er hægt að gera þetta eins og þetta var í upphafi .
Það var búið að setja vegg fyrir framan þetta og skrúfa í þetta bolta og setja ofn fyrir framan líka þannig það var orðið ansi lúið , " segir Viktor Smári .
" Þetta er merkilegur fundur því þetta er ákveðin tilraun til að gera veggmynd úr óvenjulegu efni .
Hann málaði reyndar svona veggmyndir , þá með olíu á steinvegg , en ég hef ekki séð sambærilega útfærslu .
Það eru örugglega þrjátíu ár eða meira síðan þetta var hulið , " segir hann .
Teningaverk úr korkflísum Aðalsteinn Ingólfsson listfræðingur hefur verið að vinna að ritgerð um verkið sem mun birtast í Skírni í haust .
Þar fer hann ofan í saumana á verkinu og ber það saman við annað verk sem Hörður gerði og var í Arnarhváli .
Það verk er glatað en til á ljósmyndum .
" Þegar þeir bræður hefjast handa við að breyta húsnæðinu og fjarlægja ytra byrði veggsins kemur í ljós að þar er mynd , 3 x 5 metrar og gerð að mestu leyti úr korkflísum .
Á víð og dreif á veggnum hafa flísar verið fjarlægðar og málað í eyðurnar með sterkum litum .
Iðnarmenn hafa þá flísalagt vegginn að beiðni Harðar og hann síðan kompónerar með því að taka ákveðnar flísar í burtu og málar inn í ferningana í staðinn .
Þetta var hans leið til að búa til einskonar teningaverk .
Síðan sker hann um miðbik rendur í burtu .
Hann nemur í burtu hluta flísanna og þá verða til renningar sem hann málar með svörtum lit , " útskýrir Aðalsteinn .
Fjölskyldan kom af fjöllum Aðalsteinn segir að Sveinn hafi haft samband við sig strax þegar verkið fannst .
" Ég hef þá samband við Gunnar , son Harðar .
Hann kemur alveg af fjöllum .
Og sömuleiðis þegar ég fer að fletta bók um verk Harðar þar sem er mjög nákvæmur listi yfir öll hans verk ; ritverk , hönnun og veggmyndir , er hún ekki nefnd einu orði .
Það eru til skráðar fjórar veggmyndir eftir hann .
En ekki þessi veggmynd á Siglufirði .
Það er alveg skautað framhjá því , " segir Aðalsteinn sem segir að Gunnar sonur hans hafi í fyrstu talið að þetta gæti ekki staðist .
" Og sömuleiðis sagði ekkja Harðar , Sigríður Magnúsdóttir , að hann hefði aldrei gert mynd á Siglufirði .
Þetta kom flatt upp á þau .
Hann hefði aldrei minnst á það og svo væri myndin dálítið ólík honum , einföld .
Sennilega vegna þess að þetta var gert fyrir skóla , þetta átti að vera litríkt og lifandi verk fyrir krakkana .
Þannig að fjölskyldan vissi ekki af þessu , sem er merkilegt , " segir Aðalsteinn .
Tvö lifandi vitni Þegar Aðalsteinn fór að kanna málið kom í ljós að til voru heimildir um gerð verksins og einnig fólk sem man eftir því .
" Svo erum við búin að fara í heimildir , m.a. í sögu grunnskólans og þá kemur í ljós að hann er skráður fyrir veggskreytingu þegar verið er að ljúka við skólann árið 1957 .
Húsvörður í skólanum , Jón Dýrfjörð , man mjög gjörla eftir þessu verki og fylgdist með Herði við vinnuna og hafði eftir honum ýmsar upplýsingar um hvað litirnir táknuðu , " segir Aðalsteinn og bendir á að annar maður , Arnar Herbertsson , myndlistarmaður frá Siglufirði , hafi fylgst með þessu líka .
" Þarna eru tvö lifandi vitni að því að Hörður vann þetta verk auk þess sem þetta er í sögu skólans .
Þar kemur fram að þetta hafi verið gert að undirlagi tveggja Siglfirðinga , hjónanna Ólafar Jónsdóttur og Björns Jóhannessonar .
Þau hafi staðið straum af kostnaði við gerð þessarar myndar og það er mín tilgáta og Jón Dýrfjörð er að reyna að finna sannanir fyrir því , að þetta hafi verið minningargjöf um látinn son þessara hjóna , " segir hann .
Tengist verki í Arnarhváli Aðalsteinn telur að það séu tengsl milli þessa verks og verks sem Hörður vann fyrir Arnarhvál í Reykjavík ; verk sem hann vann sama ár , 1957 .
" En verkið þar er ekki til lengur og er aðeins til á svart-hvítum ljósmyndum .
Það var gert með sömu aðferð , korkflísar á vegg og svo nemur Hörður í burtu þá parta sem hann vill þekja með litum .
Þetta er sama aðferð en myndirnar eru mjög ólíkar .
Það er mín tilgáta að myndin á Siglufirði hafi orðið til fyrr því hún er einfaldari í sniðum , hann hefur verið að prófa sig áfram með þennan miðil áður en hann vinnur stóru myndina fyrir Arnarhvál sem er miklu stærra og flóknara verk , " segir Aðalsteinn og útskýrir að Hörður hafi eftir það ekki unnið að samskonar verkum .
Aðalsteinn hefur sínar hugmyndir um hvers vegna Hörður hafi aldrei minnst á verkið .
" Hann þagði þunnu hljóði um verkið .
Ég hugsa , án þess að vita það , að hann hafi litið á þetta sem tilraunaverk , frekar en fullmótað verk , sem tæki því ekki að vera að minnast mikið á .
Hann nefnir þetta ekki við nokkurn mann .
Þegar haft er við hann ítarlegt viðtal út af bók sem kom út vegna yfirlitssýningar hans , en þar er spurt meðal annars mikið út í veggmyndirnar , minnist hann ekki á þetta verk á Siglufirði .
Hann hefur talið verkið vera eins konar formynd .
" Líklega hefur Hörður verið fenginn til Siglufjarðar til að velja liti fyrir kirkjuna , en upplýsingar um það má finna í afmælisriti um grunnskólann .
" Hann gerði það iðulega , að ráðleggja mönnum hvernig ætti að mála kirkjur .
Það var verið að mála grunnskólann , og leggja kork á gólfin og hann er beðinn um að vinna þetta verk í minningu barns og býr til svolítið barnslegt einfalt litríkt verk í grunnskólann úr efninu sem fyrir var og málningu sem var á staðnum , " segir Aðalsteinn .
Býsna mikilvægur fundur Aðalsteinn telur fundinn mjög merkilegan .
" Þetta er býsna mikilvægur fundur fyrir þá sem eru að stúdera feril Harðar .
Þetta er alveg nýr vinkill á honum sem fólk hefur ekki séð áður og þessar veggmyndir eru feiknalega mikil verk og mikilvæg í okkar myndlistarsögu .
Að uppgötva eitt verk sem við vissum ekki um áður er mjög mikilvægt , " segir hann .
" Það má kannski geta þess að sjötti áratugurinn er áratugur feiknalega margra veggmynda sem sjaldan er minnst á .
Frá 1920-1940 eru kannski gerðar tvær veggmyndir í opinberar byggingar á landinu en frá 1950-60 eru þær sennilega 10-15 .
Þannig að þetta er partur af miklu blómaskeiði í veggmyndagerð í okkar myndlist sem er sjaldan minnst á , " segir Aðalsteinn að lokum .
