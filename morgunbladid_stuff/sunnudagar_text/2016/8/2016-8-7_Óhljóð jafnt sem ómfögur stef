Tólf listamenn með ólíkan bakgrunn saman komnir á lítilli eyju í viku eða meira – vitaskuld uppskrift að vandræðum , játa skipuleggjendur , en ekki í neikvæðum skilningu heldur " alls konar mjög jákvæðum vandræðum " .
" Laumulistasamsteypan er breytilegur hópur listafólks sem hittist einu sinni á ári í Hrísey og stendur fyrir einhvers konar listrænum viðburði , " segir Ásgerður Birna Björnsdóttir , myndlistarmaður og annar skipuleggjandi Laumulistasamsteypunnar svonefndu , sem efnt er til í þriðja sinn í næstu viku .
Eðli viðburðarins segir hún erfitt að spá fyrir , enda mótast hann af þátttakendum .
" Fyrsta árið vorum við með myndlistarsýningu og í fyrra var það gjörningaleiðangur um eyjuna , einhvers konar blanda af myndlistarsýningu , tónleikum og alls konar .
Núna verður samsteypan fyrst og fremst eyrnamerkt útvarpi – við munum halda úti útvarpsstöð og hlaðvarpi en allt annað verður að koma í ljós " segir hún .
" Myndlistafólk hefur verið áberandi meðal þátttakenda , enda erum við báðar í myndlist , en svo hafa verið hönnuðir , tónlistarfólk og alls konar skapandi fólk , " bætir Helena Aðalsteinsdóttir við , hinn bakhjarl samsteypunnar laumulega .
" Tónlistarfólkið kemur reyndar óvenju sterkt inn í ár , sem ég held að muni henta vel fyrir útvarp .
" Hvernig skilgreinið þið listasamsteypu og hvers vegna er þessi tiltekna samsteypa svona laumuleg ? " Bæði hópurinn og afrakstur vinnunnar er listræn samsteypa – samsteypa af fólki sem gerir eitthvað saman með allar sínar hugmyndir og öll sín ólíku áhrif .
Við miðum að því að sem flest gerist á staðnum , " segir Ásgerður .
" Við tvær undirbúum einhvers konar beinagrind fyrir það sem koma skal og ákveðum ýmis praktísk atriði , til dæmis að halda úti útvarpsstöð í ár , en svo er lang flest í höndum þeirra listamanna sem steypt er saman , " útskýrir Helena .
Ekki eins laumuleg lengur Hið laumulega sé svo til komið vegna upplifunar þeirra af því að skapa list á Hrísey .
" Okkur fannst þetta eitthvað laumulegt , að skapa list á eyju .
Eins og við værum að lauma okkur og fara í leyni úr Reykjavík .
En þetta er náttúrlega ekkert laumulegt lengur , það getur hver sem er komið að sjá okkur eða hlustað á hlaðvarpið okkar .
" Afrakstur listasamsteypunnar verður aðgengilegur gestum og gangandi frá 10. til 16. ágúst á Hrísey á útvarpsbylgjulengdinni FM 105,9 eða í formi hlaðvarps á slóðinni www.laumulistasamsteypan.com / utvarp .
Þá verður uppskeruhátíð haldin titluð " Augljóst útvarp " sem skarta mun " einhverju fyrir augun líka " þann 16. ágúst í Sæborg , félagsheimili Hríseyinga .
" Ég get séð fyrir mér fullt af hljóðupplifunum , óhljóð jafnt sem ómfögur stef , hljóðskúlptúra , fullt af tónlist og fleira .
Það hefur meira að segja komið til tals að gera útvarpsleikrit .
Þetta gæti orðið hvað sem er .
" Listamenn sem taka þátt eru auk Ásgerðar og Helenu þau Gunnar Örn Egilsson , Una Björg Magnúsdóttir , Minne Kersten , Kristján Guðjónsson , Logi Leó Gunnarsson , Bergur Thomas Anderson , Arna María Kristjánsdóttir , Sjoerd van Leuuwen , Gunnar Gunnsteinsson , Natasha Taylor .
