Linda Hrönn Schiöth , viðskiptafræðingur , og Sigurjón Friðbjörn Björnsson , íþróttafræðingur , grunnskólakennari og þjálfari í handbolta , festu nýverið kaup á fallegri og bjartri eign í bökkunum í Breiðholti .
Þar hafa þau komið sér vel fyrir ásamt börnum sínum tveimur .
Sigurborg Selma Karlsdóttir sigurborg@mbl.is Linda segist hafa brennandi áhuga á öllu því sem tengist heimili og hönnun .
" Ég heillast mjög mikið af skandinavískum stíl og hönnun .
Ég vil hafa hlutina frekar stílhreina en samt hlýlega .
Einnig finnst mér gaman að lífga upp á heimilið með plöntum og fallegum skrautmunum úr ýmsum áttum .
" Linda leggur áherslu á að heimilið sé hlýlegt og notalegt svo fjölskyldunni líði vel .
" Ég er pínu skipulagsfrík þannig ég vil hafa gott skipulag á öllu og hafa hlutina í röð og reglu .
Annars finnst mér mikilvægt að velja hluti sem mér finnast fallegir og henta heimilisaðstæðum .
" Húsgögnin á heimilinu eru flest keypt í IKEA og Epal en einnig hefur Linda Hrönn fengið gömul húsgögn frá ömmum sínum sem hún segist halda mikið upp á .
" Skrautmunirnir koma héðan og þaðan , ég er ótrúlega ánægð með hvað er komið mikið af fallegum vefverslunum sem selja fallega hluti fyrir heimilið og Snúran er orðin ein af mínum uppáhalds búðum .
En flesta hlutina hef ég fengið í gjafir í gegnum tíðina en ég byrjaði að safna í búið löngu áður en ég fluttist að heiman , " útskýrir Linda og bætir við að hún hafi jafnframt mjög gaman af því að búa til hlutina sjálf .
Aðspurð hvaðan parið sækir innblástur nefnir Linda smáforritið Instagram og vefsíðuna Pinterest .
" Ég elska að liggja uppi í rúmi á kvöldin og skoða myndir af fallegum heimilum .
Svo fæ ég oft innblástur í gegnum heimili hjá fjölskyldunni eða vinum .
" Linda segir þó ýmislegt vera á óskalistanum og nefnir hún þar stjörnumerkjaplattana frá Multi by Multi , rúmteppi og púða frá Mette Ditmer sem fæst í Snúrunni , fleiri borðstofustóla og útvarp .
