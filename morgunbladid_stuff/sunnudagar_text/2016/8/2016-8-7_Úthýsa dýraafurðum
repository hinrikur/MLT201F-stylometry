Þau lifa lengur , fá síður krabbamein og hefur síðustu misseri farið snarfjölgandi um allan heim .
Þetta eru vegan eða fólk sem borðar hvorki dýr né afurðir þeirra , hvort sem er kjöt , mjólkurvörur , egg eða hunang .
Fólk fer mislangt með þetta , sumir ganga heldur ekki í pelsum , leðri eða ull .
Á heimsvísu er hópurinn að margfaldast .
Í Bretlandi hefur vegan fjölgað um 360% undanfarin 10 ár og er stærstur hluti þeirra ungt fólk ; á aldrinum 15-34 ára .
Í Bandaríkjunum er vegan á flugi , jafnvel Bill Clinton mun varla fá sér aðra Bæjarins bestu því frá því hann gekkst undir skurðaðgerð árið 2010 hefur hann verið vegan .
Google segir sína sögu en um allan heim hafa aldrei fleiri leitað að efni tengdu vegan samkvæmt Google Trends og hefur þeim snarfjölgað síðasta árið .
Meira að segja í mekka kjötsósunnar og kálfasteikurinnar ; Norður-Ítalíu , hefur nýr borgarstjóri Tórínó lýst því yfir að hann ætli að gera borgina að vin fyrir veganista og grænmetisætur .
Og bætti því við að kjötlaus og mjólkurlaus lífsstíll væri algjört undirstöðuatriði í því að bjarga jörðinni , vernda náttúruna , heilsu og velferð dýra .
Að sögn þarlendra fjölmiðla hefur hún verið að gera kjötframleiðendum þar í landi gramt í geði með þessum yfirlýsingum .
Erfitt er að henda reiður á því hérlendis hversu mikið hefur bæst í hóp vegan-fólks , sem kalla sig stundum grænkera , en vísbendingar eru um að þeim sem kjósa vegan-lífsstíl fjölgi .
Stórmarkaðir hérlendis segjast þurfa að anna aukinni eftirspurn eftir vegan-vörum og sérstaklega á þessu ári hafi sala á vörum sem eru sérstaklega stílaðar inn á vegan stóraukist .
Venjulegir neytendur hafa ekki farið varhluta af því og hafa rekið augun í vegan-pítsur , -jógúrt , -rjómaost og jafnvel vegan " beikon " .
Vegan-matvælaiðnaðurinn er í stöðugri þróun og veganætur eru duglegar að skiptast á ráðum um hvar má fá góðan vegan-mat , á veitingastöðum og verslunum .
Í facebook-hópnum Vegan Ísland voru um 3.000 meðlimir í maí síðastliðnum en eru nú í ágúst orðnir um 6.500 .
Brynjar Ingólfsson , rekstrarstjóri innkaupa- og markaðssviðs Hagkaupa , segist finna fyrir töluverðri aukningu og á næstu vikum muni verslunin koma til móts við aukna vegan-eftirspurn með tugum nýrra vöruliða .
Þessi eftirspurn sé að eiga sér stað um allan heim og líka hérlendis .
Hjá Nettó er það sama uppi á teningnum þar sem stígandi aukning hefur verið í sölu á vöruflokkum sem stílaðar eru inn á veganista .
Í Krónunni er boðið upp á vörur sem sérstaklega eru merktar vegan og Sigurður Gunnar Markússon , framkvæmdastjóri innkaupasviðs verslunarinnar , segir að eftirspurn eftir slíkum vörum hafi aukist mikið .
" Þetta er umtalsverð breyting og ekki hægfara .
Við fórum að finna fyrir aukinni eftirspurn fyrir 2-3 árum en hún hefur þó aukist mest á þessu ári og við erum stöðugt að bregðast við þeirri eftirspurn og bæta við vörum , " segir Sigurður Gunnar .
" Hópurinn sem velur þessar vörur virðist vera blanda af þeim sem aðhyllast sérstaklega vegan-lífsstílinn en það er líka margt fólk sem er að blanda þessu inn í sitt hefðbundna mataræði .
Þar að auki er líka fullt af vöruflokkum sem hafa alla tíð verið til í verslununum sem henta þessum hópi sem aðhyllist vegan og þar er líka aukning .
" Auðveldara að vera vegan Íslenskir vegan-neytendur hafa ekki farið varhluta af því að það er auðveldara að vera vegan á Íslandi en var bara fyrir tveimur árum og þeir grænkerar sem blaðamaður ræddi við sögðust almennt finna jákvæðara viðmót , mikinn áhuga og aðgengi að vegan-réttum væri gott .
Meðal þeirra er Gígja Sara Björnsson nemi sem hefur verið vegan í 10 ár .
" Þetta er algjör sprengja og frábærar breytingar .
Sumar verslanir hér eru orðnar paradís fyrir vegan en það er ótrúlega stutt síðan ég var spurð að því á veitingastöðum hvort ég vildi þá ekki bara kjúkling þegar ég sagðist ekki borða kjöt .
Ég var hreinlega komin út í það að segjast bara vera með óþol en að útskýra að ég væri vegan , það var svo mikið vesen og maður þurfti stöðugt að vera að útskýra .
Núna finnst mér nær önnur hver manneskja vera vegan og andrúmsloftið þannig að mér finnst ég geta sagst vera vegan og það er ekkert vesen .
Fólk skilur hvað það þýðir , er jafnvel grænmetisætur og hefur hugleitt að fara alla leið og verða vegan , " segir Gígja Sara .
Þegar Gígja Sara var 17 ára ákvað hún að verða grænmetisæta og hálfu ári síðar hætti hún einnig að drekka mjólk , neyta eggja og annarra dýraafurða alfarið og í byrjun var það fyrst og fremst út af dýravelferð .
" Síðar þegar maður fór að lesa sér til og sjá heimildamyndir um hvaða áhrif dýramatvælaiðnaðurinn hefur á umhverfið ; bara hversu mikið af auðlindum jarðar fer í það að maður geti borðað steik , því sannfærðari varð ég um að ég væri að gera rétt .
Í Frakklandi þar sem ég bjó var það stórviðburður þegar kvikmyndin Home var frumsýnd í ríkissjónvarpinu en hún fjallar um áhrif matvælaframleiðslunnar á eyðileggingu jarðar og lokaorð myndarinnar voru að eina leiðin til að bjarga henni væri að hætta að borða kjöt .
Þá ákvað ég að ég ætlaði alveg að hætta að vera feimin með að vera vegan .
Ég fæ stundum á tilfinninguna að eftir 50-100 ár munum við horfa til baka og hlæja að mannkyninu ; að við höfum í alvörunni verið í stórframleiðslu á dýrum til að við gætum borðað þau og eyðilagt umhverfið .
" Gígja Sara segir suma hafa áhyggjur af því að hún fái ekki rétt næringarefni en segist passa upp á að taka aukalega B-12 og prótínið sem margir hafi áhyggjur af sé að finna víða í jurtaríkinu .
" Það þurfa allir að spá í rétta næringu og fólk er ekkert endilega að gera það þótt það borði kjöt .
" Ungt fólk öflugt Sigurbjörg Sæmundsdóttir er varaformaður Aktívegan , samtaka sem berjast fyrir réttindum dýra til lífs og frelsis og vilja fræða um veganisma en samtökin verða meðal annars með fyrirlestur um veganisma á vegum Róttækta sumarháskólans 9. ágúst næstkomandi .
Sigurbjörg hefur verið vegan í eitt og hálft ár .
Hún segir að þeir sem séu að koma öflugir inn í samtökin séu mikið til ungt fólk .
" Það er misjafnt af hverju fólk verður vegan ; dýraverndunarsjónarmið höfðuðu sterkast til mín og margra en það er einnig umhverfið og heilsufarslegir þættir .
Hver svo sem ástæðan er í upphafi þá fræðist maður fljótt um hina þættina og sér til dæmis hinn mikla umhverfislega ávinning , " segir Sigurbjörg .
Hún segir ástæðuna fyrir því að fara alla leið úr því að vera grænmetisæta út í vegan hafi meðal annars verið þáttur sem sló hana persónulega sem móður þriggja barna .
" Að kálfar séu fjarlægðir frá mæðrum sínum og fái ekki að sjúga þær til að við getum nýtt mjólkina í matvælaiðnaðinn er eitthvað sem hafði mikið að segja fyrir mína ákvörðun .
Fyrir utan að við þurfum hvorki á mjólk né eggjum að halda til að geta lifað góðu lífi .
Þá er samkvæmt rannsóknum meiri losun á gróðurhúsalofttegundum út í andrúmsloft jarðar út frá landbúnaði en kemur frá öllum samgöngum í heiminum .
Þessi umhverfislegi þáttur kemur mörgum á óvart en þetta eru staðreyndir sem Sameinuðu þjóðirnar hafa meðal annars farið yfir í skýrslum og hvatt opinberlega til minna kjötáts .
" 