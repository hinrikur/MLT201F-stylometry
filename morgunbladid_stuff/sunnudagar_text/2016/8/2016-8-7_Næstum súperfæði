Fræðin í kringum hið svokallaða súper- eða ofurfæði hafa notið mikilla vinsælda undanfarin ár en nokkrar matartegundir hafa fengið inngöngu inn í ofurfæðisflokkinn og eru þá taldar búa yfir meira magni af næringarefnum og andoxunarefnum en önnur matvæli svipaðrar gerðar miðað við hvert gramm .
Þetta eru fæðutegundir eins og bláber , lax , grænkál , goji-ber og valhnetur .
Sumum finnst sumt af ofurfæðinu hins vegar stundum vera of dýrt , nema þegar vel árar eins og núna þegar bláber eru ókeypis um allar trissur .
Nokkuð hefur verið skrifað um hugsanlega " staðgengla " einstaks ofurfæðis , fæðu sem kemst þá nokkuð nærri því að hafa svipað næringargildi en er ódýrari .
Hér eru nokkrir vinsælir staðgenglar : Linsubaunir í stað kínóa .
Linsubaunir eru afar próteinríkar , ódýrar og afar trefjaríkar .
Þá getur verið sniðugt að drýgja kínóaskammtinn með því að blanda linsubaunum saman við .
Sesamfræ í stað chiafræja .
Sesamfræ eru mjög járnrík , afar auðug af kalki , B6-vítamíni og magnesíum .
Trönuberjasafi í stað granateplasafa .
Granateplasafi er afar dýr og oft ekki fáanlegur en ósættur trönuberjasafi er einnig afar ríkur af andoxunarefnum og hægt að nota með granateplasafa öðru hverju fyrir þá sem þurfa að horfa í aurinn .
Kjúklingabaunir í stað hneta .
Það er hægt að fá smá " hnetutilfinningu " með því að rista kjúklingabaunir , en vissulega þarf að sjóða þær áður .
Kjúklingabaunir eru afar prótein- og trefjaríkar .
