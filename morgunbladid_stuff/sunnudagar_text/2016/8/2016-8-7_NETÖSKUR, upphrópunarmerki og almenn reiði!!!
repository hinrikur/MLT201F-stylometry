Virkir í athugasemdum kallast gjarnan þeir sem vita alltaf mest og best og verða að tjá sig um allt og ekkert á netinu .
Athugasemdir þessara einstaklinga eru ekki alltaf þær gáfulegustu enda lítur oft út fyrir að þessar mannvitsbrekkur séu að " kommenta " bara til þess eins að kommenta .
Það mottó sem meirihluti þessa hóps lifir eftir snýst um að láta aldrei kyrrt liggja .
Það virðist líka vera í tísku hjá virkum í athugasemdum að vera reiður og hneykslaður , bara yfir einhverju .
Fagmannlegustu aðilarnir sem teljast til virkra í athugasemdum þurfa ekki einu sinni að lesa fréttir eða greinar til að vilja skilja eftir athugasemd , það er alveg nóg að lesa fyrirsögnina og skrifa svo harðort komment með nokkrum upphrópunarmerkjum og svo er mælt með að hafa allt í HÁSTÖFUM ( hið klassíska netöskur ) ! ! ! ! Ef þig dreymir um að verða " virkur " þá er það sáraeinfalt .
Þú þarft ekki einu sinni að hafa skoðun á þeim málefnum sem þú kommentar á því þú getur alltaf skáldað hana upp á staðnum eða mögulega apað eftir þeim sem kommentaði áður .
Það getur líka reynst hjálplegt að mótmæla öðrum sem skilja eftir athugasemd , helst með fúkyrðum og fordómum .
Hér er hægt að vera frumlegur og láta sköpunargáfuna leika lausum hala .
En vissulega eru virkir í athugasemdum eins fjölbreyttir og þeir eru margir , það eru kommentin þeirra líka .
Persónulega eru uppáhalds athugasemdirnar mínar frá virkum þessar óljósu , þar sem skoðun viðkomandi er mjög óskýr en samt með æsing .
" Í alvöru ! ? " og " ertekka að djóka ! , , díses , " eru góð dæmi um slíkar athugasemdir .
Það er hægt að verja löngum stundum í að reyna að lesa úr þessum athugasemdum og alveg hreint tilvalin afþreying .
Svo er gamla góða athugasemdin : " er þetta frétt ? " alltaf jafn dásamleg .
Þeir sem starfa í fjölmiðlum þrífast einmitt á svona afdráttarlausum og málefnalegum skoðunum spekinga .
Þeir blaðamenn sem ég þekki ýta stanslaust á " refresh " -takkann á vafranum sínum eftir að frétt eða grein eftir þá fer í loftið og bíða eftir að virkir í athugasemdum tjái sig með einum eða öðrum hætti .
Mitt persónulega mat er að því fleiri upphrópunarmerki og hástafi sem fréttin eða greinin framkallar , ÞEIM MUN BETRA ! ! ! ! 