Hann er náttúrlega – og það er ekki bara ég sem segi það , sænska akademían segir það líka – einhver almesti stílisti Norðurlanda síðustu áratugi , " segir Hjalti Rögnvaldsson leikari og þýðandi um norska rithöfundinn Jon Fosse .
Hjalti hefur nýverið þýtt þríleikinn Andvaka , Draumar Ólafs og Kvöldsyfja eftir hann .
Hjalti þýddi einnig bókina Morgunn og kvöld sem út kom hjá Dimmu í fyrra , auk þess að hafa þýtt eftir hann þónokkur leikrit og ljóð .
Lifað í gegnum fólk Jon Fosse hlaut Bókmenntaverðlaun Norðurlandaráðs árið 2015 fyrir ofannefndan þríleik og tók við verðlaununum í Reykjavík .
Fosse er sérlega afkastamikill höfundur , en hann hefur skrifað tugi skáldsagna , leikrita , auk ljóða og barnabóka , og hlotið ótal verðlaun og viðurkenningar fyrir verk sín .
Stíll hans þykir mjög sérstakur ; flæðandi með mikið af endurtekningum , þar sem daglegt mál fólks er einfalt en um leið seiðandi með sterkri hrynjandi .
Margir segja að hann sé það besta sem komið hafi fyrir Noreg síðan Ibsen var og hét .
" Menn eru búnir að bíða lengur en tíu ár eftir því að hann fái Nóbelsverðlaunin .
Hann er undir ströngu eftirliti sænsku akademíunnar og geri aðrir betur því hann er ekki nema 57 ára , " segir Hjalti sem þekkir verks Fosse inn og út .
" Ég lék lengi í leikhúsi í Stavangri fyrir um 20 árum .
Þá las ég hann mjög mikið og féll alveg í stafi , algjörlega .
Þessi trílógía er alveg dæmigerð fyrir Fosse og bókin Morgunn og kvöld er það líka .
Það eru engar tilviljanir hjá honum .
Þessi fléttustíll er samt ekki hans uppfinning .
Austurríkismaðurinn Thomas Bernhard skrifaði mikið í endurtekningarstíl .
Ég er alveg viss um að Fosse hefur lesið Bernhard gaumgæfilega , líka Harold Pinter og Samuel Beckett .
En maðurinn verður auðvitað að ráða við formið .
Endurtekningar þjóna engum tilgangi .
Það hefur margur höfundurinn flaskað á því að ætla að nota þennan stíl og farið með allt verkið til andskotans .
Það þarf að vera með það alveg á hreinu af hverju er verið að endurtaka .
Og að mínu viti virkar þetta aldrei sem offlæði hjá Fosse , aldrei nokkurn tímann .
Sænskur Fosse-sérfræðingur sem hefur skrifað um leikritin hans segir Fosse sérfræðing í því að fara inn í hausinn á fólki , lifa í gegnum það og sjá heiminn með augum þess .
Þess vegna ræður hann við þennan fléttustíl sem er fullur af endurtekningum og hálfum endurtekningum .
Hann er á kafi í tilfinningalífinu .
" Þýðing er ekki eins manns verk " Það var orðið alveg til skammar að það var ekkert til þýtt eftir manninn á íslensku .
Ég hef þýtt nokkur leikrit eftir hann og lét hann vita fyrir nokkrum árum að ég vildi gjarna þýða prósa eftir hann .
Þá spurði Fosse hvort hann mætti ekki velja bókina sjálfur og hann vildi þá helst að Morgunn og kvöld kæmu út á íslensku og Aðalsteinn Ásberg hjá Dimmu ákvað að gefa hana út .
Meðan ég var að þýða þá bók , byrjaði ég líka á fyrstu bók þessa þríleiks , og Aðalsteinn stökk á hann líka , ekki síst vegna þess að Fosse var tilnefndur til Bókmenntaverðlauna Norðurlandaráðs .
Ég hef svo þýtt eitthvert slangur af ljóðum eftir hann , og Aðalsteinn hefur sjálfur þýtt ljóð eftir hann sem birtust í bókinni Nýsnævi sem kom út fyrir síðustu jól .
Í ljóðunum hans Fosse er einhver síbylja .
Ég þori að veðja að hann hafi hlustað á Johann Sebastian Bach .
Það getur ekki annað verið .
" – En er þá ekki erfitt að þýða hann ? " Það er ekki gaman að þýða það sem er auðvelt .
Það er ekki nóg að þetta sé verkefni , þetta verður að heilla mann upp úr skónum alveg frá upphafi til enda .
Annars gengur þetta ekki .
Það eru tveir menn sem hafa báðir hjálpað mér mikið með mínar þýðingar .
Það eru Heimir Pálsson í Uppsölum og Aðalsteinn Davíðsson í Kópavogi .
Bókarþýðing getur aldrei verið eins manns verk .
Maður getur þýtt heila bók þannig að hún verði hárrétt , en steindauð .
Maður getur ekki alveg einsamall byrjað upp á nýtt og gert þá gerð sem virkar eins og hún sé ekki þýðing heldur skrifuð upprunalega á þýdda málinu .
En ef það þykist hafa tekist geta allir unað sæmilega við sitt , " segir Hjalti sem finnst stíll hans flókinn og spennandi að þýða .
" Fosse er búinn að vera með ólíkindum afkastasamur , og öll hans verk eru í sama stíl , þessum endurtekningastíl , en hann sem höfundur endurtekur sig ekki .
Að mínu viti .
Jon Fosse er ekki hægt að nefna í sömu andrá og nokkurn annan .
Þetta er alveg makalaust handbragð .
" Skrifuð eins og tónverk – Hverju er Fosse að koma til skila með þessari sögu af norsku alþýðufólki ? " Þetta er saga um fátækt og hún var alveg gríðarleg fyrr á tímum .
Það unnu nokkrir gamlir leikarar með mér sem voru frá Björgvin og áttu alla sín ætt þar .
Þeir voru ekki hrifnir af Fosse sem höfundi , þeim fannst hann of ljóðrænn , en þeir voru þakklátir fyrir það að einhver tók sig til og lýsti kjörum fólks sem var uppi áður ; að pabbi og mamma , afi og amma fengju smá lýsingu á sér , eins og þeir sögðu .
Að því leyti ætti verk hans að höfða vel til Íslendinga .
Þau gerist flest við sjóinn , og mannlífið þarna á vesturströnd Noregs þar sem þessar bækur gerast er ekki ólíkt okkar .
" – Býr höfundurinn þar ? " Ég veit það ekki , en hann er alinn þar upp .
Hann hefur eitthvað búið í Austurríki , svo hefur hann búið lengi í Osló , í heiðursbústað norska ríkisins .
Þetta er engin smá kalli .
" – Hvernig leið þér við lestur þríleiksins ? " Bara mjög vel .
Ég las Andvöku fyrst þegar hún kom út og hafði samband við Fosse og hrósaði henni alveg upp í hástert og sagðist ákveðinn í að þýða hana .
Þá sendi hann mér áritað eintak og lét mig vita að það kæmu tvær í viðbót .
Mér leið vel því ég var svo hrifinn af verkinu en það var samt líka svolítill kvíði að leggja til atlögu við það .
Því að hann er mjög erfiður .
Textinn er mjög einfaldur á blaðsíðunni en erfiður að þýða .
Bókin Morgunn og kvöld byrjar á tíu blaðsíðna fæðingarhríðum .
Hún er einfaldlega skrifuð eins og tónverk , þar eru litir og hljóð og áhrif .
Þessi kafli var nokkurra mánaða vinna .
Ég held að ég hafi skrifað tólf gerðir af honum .
En þetta er dund sem á vel við mig .
" Hjalti segir að fyrir sig sé ekki síst gaman að þýða Fosse vegna þess hve mikill skyldleiki nýnorskunnar við íslenskuna sé .
" Það eina sem er leiðinlegt við það er hins vegar að það eru ekki margir Norðmenn sem lesa á nýnorsku sem hann skrifar alltaf á .
Hann er ekki mikill söluhöfundur í sínu eigin landi , en hann á sér sinn söfnuð sem er honum mjög trúr .
Þeir sem lesa hann elska hann út af lífinu .
Þannig er það oft með góða höfunda .
Margir voru ekki par hrifnir af Halldóri Laxness á sínum tíma .
Þetta kemur með tímanum .
Góðir hlutir gerast hægt , " segir Hjalti Rögnvaldsson og uppljóstrar að hann sé með fleiri verk eftir Jon Fosse í þýðingarskúfunni sinni .
