Þrjátíu og fjórir keppendur frá tíu löndum lögðu upp í ferð frá Stansted-flugvelli í Bretlandi á Ólympíuleikana í Ríó í Brasilíu um síðustu helgi .
Þessir keppendur skera sig frá öðrum hvað varðar ferðamáta að því leyti að þeir ferðast með fragtvél í stað hefðbundinnar farþegaflugvélar líkt og aðrir keppendur .
Ástæðan : keppendurnir eru hross .
Alls þarf að ferja 200 hross til Ríó vegna Ólympíuleikanna sem hófust á föstudag , en þar er keppt í hestaíþróttum .
Flugvélarnar sem notaðar eru til að flytja þennan dýrmæta farm eru útbúnar sérstaklega af Emirates-flugfélaginu .
Sérstakir flugþjónar eru um borð sem eru þjálfaðir í umhirðu hesta .
Hægt er að stjórna hitastigi í vélunum eftir því sem hentar hestunum best .
Ferðlagið frá London tekur nærri tólf klukkustundir og allt er gert til að ferðalöngunum líði sem best um borð .
Fyrsta ferðin með hross var farin frá London föstudaginn 29. júlí en alls þurfti að fara níu ferðir með hross til að koma öllum 200 ferfættu keppendunum til Ríó .
Auk London var flogið með hross frá Liege í Belgíu og Miami í Bandaríkjunum , en hestar frá 43 þjóðlöndum keppa á Ólympíuleikunum í Ríó .
Líkt og mannfólkið þurfa hestarnir að hafa vegabréf og er auk þess gert að standast heilsufarsskoðun .
Engum sögum fer þó af því að hestarnir hafi hagað sér dólgslega líkt og mannfólkið á til að gera um borð í flugvélum .
Hrossin munu þvert á móti vera sérlega prúðir farþegar .
