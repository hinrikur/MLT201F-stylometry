Nýir stjórnendur taka nú við menningarþættinum Víðsjá á Rás 1 , en það eru þau Helgi Snær Sigurðsson og Halla Þórlaug Óskarsdóttir .
Þau segja nýja starfið leggjast vel í sig og hlakka til haustsins enda " springur listin út þótt veðrið kólni " á þeim árstíma , eins og þau orða það í samtali við sunnudagsblaðið .
" Ég vona að við náum að laða að okkur nýja hlustendur og sinna áfram gamla góða kjarnanum , " segir Halla .
Einhverjar breytingar verða á þættinum en Halla og Helgi segja of snemmt að greina frá þeim .
" Fólk þarf ekkert að óttast að þetta verði gjörólíkur þáttur frá því sem áður var , " bætir Helgi við .
" Við leggjum áherslu á vandaða menningarumfjöllun , breiða , fjölbreytta og vonandi líka skemmtilega .
" Ekkert samfélag án lista " Menningin er það sem gerir samfélag að samfélagi .
Það hljóta allir að vera sammála því að ef engar listir væru til staðar væri samfélagið ákaflega fátæklegt , " segir Helgi spurður að því hvað hafi laðað hann að menningar- og listaumfjöllun öll þessi ár , en hann tekur við Víðsjá eftir níu ára starf sem menningarblaðamaður hjá Morgunblaðinu .
" Listin gegnir margþættu hlutverki .
Hún getur verið afþreying , hún getur verið gagnrýnin , spegill á samfélagið og svo framvegis .
Listin er það sem ég hef haft áhuga á allt frá barnæsku og ég vil helst starfa við einmitt þetta – að miðla listum og menningu til fólks í gegnum fjölmiðil .
" Halla kemur að þættinum að loknu námi við ritlist úr Háskóla Íslands , bókaskrifum og starfi hjá Fréttablaðinu og Rás 1 , en þau Helgi eiga bæði myndlistarnám að baki .
Þau segjast þó ekki ætla að hampa myndlist umfram aðrar listgreinar .
" Það er í rauninni spaugilegt að myndlistarumfjöllun hefur oft verið hvað best í útvarpi , sem er auðvitað hljóðmiðill , " segir Helgi .
Aðspurður hvers vegna hann telji svo vera svarar hann : " Myndlistarlífið er öflugt og fjölbreytt á Íslandi en kannski er þetta líka listformið sem sést ekki nógu vel , enda lokað inni í söfnum og sölum og þarf einna mest á umfjöllun að halda .
" Halla segir útvarpið reyndar mjög heppilegt til að fjalla um myndlist .
" Í útvarpi skorðar þú ekki sjónarhorn áhorfandans heldur leyfir honum að lifa sig inn í og ímynda sér sýninguna .
Svo getur hann farið sjálfur og skoðað ef hann heillast af umfjölluninni , " segir hún .
Aftur á byrjunarreit Hraðahindranir eru margar fyrir vanan blaðamann sem reynir að fóta sig í útvarpsmiðlinum , játar Helgi .
" Þú ert allt í einu meira út á við og getur ekki falið þig bak við textann eins og í dagblaði .
Það þarf að vanda ýmislegt betur í útvarpsviðtali sem þarf ekki að hugsa um í blaðaviðtali , " útskýrir hann .
" Svo er hérna eitthvað sem heitir hljóðmynd , sem ég er að kynnast betur og betur , og annað sem nefnist tónlist , " segir hann glettinn .
" Þó ég búi að reynslu sem blaðamaður finnst mér dálítið eins og ég sé aftur kominn á byrjunarreit .
" Aðspurð hvað sé spennandi á döfinni í menningarlífinu segjast Helgi og Halla hlakka til haustsins .
" Haustið er draumatíminn til að byrja umfjöllun um listir ; þá fer allt í gang .
Leikhúsin hefja sín leikár , nýjar sýningar eru opnaðar í listasöfnum , það styttist í jólabókaflóðið , sinfóníuhljómsveitin hefur sitt ár og þannig mætti lengi telja .
Listin springur út þótt veðrið kólni og það verður án efa af nógu af taka .
" Fyrsta þætti Víðsjár undir stjórn þeirra Höllu og Helga verður útvarpað 15. ágúst næstkomandi .
