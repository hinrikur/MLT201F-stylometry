Genf er falleg gömul borg sem í dag er miðstöð fjármála og alþjóðafyrirtækja .
Fyrir ferðamenn er að finna ýmsa afþreyingu .
Genfarvatn er tilvalið til siglinga og sólbaða .
Eitt af táknum borgarinnar er gosbrunnurinn Jet d ' Eau sem spýtir vatni 140 metra upp í loft og sést langt að .
Myndir og texti : Ásdís Ásgeirsdóttir asdis@mbl.is Borgin Genf stendur á fallegum stað umkringd háum fjöllum við Genfarvatn í suðvesturhorni Sviss , rétt við landamærin við Frakkland .
Þar má finna margt fleira en úr og súkkulaði en Genf er önnur stærsta borg landsins á eftir Zürich og stærsta frönskumælandi borgin í Sviss .
Á stórborgarsvæðinu býr tæplega hálf milljón manna og þar eru töluð fjögur opinber tungumál en auk þess býr þar fjöldinn allur af erlendum þegnum .
Höfuðstöðvar alþjóðasamtaka Genf er alþjóðleg borg , bæði hvað varðar fjármál og alþjóðasamskipti .
Þar eru fjölmargar alþjóðlegar stofnanir , m.a. skrifstofur Sameinuðu þjóðanna og Rauða krossins .
Það er ekki ódýrt að búa í Genf en hún er í fjórða sæti yfir dýrustu borgir heims .
Fyrir ferðamanninn finnst það á pyngjunni og eru veitingar mun dýrari en í t.d. nágrannalandinu Frakklandi .
Genf býður upp á fjölbreytta afþreyingu fyrir ferðalanga .
Stutt er að fara í fjöllin á skíði eða í gönguferðir eða til að virða fyrir sér útsýnið sem er stórfenglegt .
Genfarvatn vinsælt Fyrir sólbaðsdýrkendur og barnafólk er tilvalið að heimsækja böðin í Paquis sem liggja á bryggju í Genfarvatni .
Þau voru byggð árið 1872 og eru eins konar manngerð sólarströnd á steinbryggju .
Þar er hægt að sóla sig , baða sig í vatninu , fá nudd og fara í sauna .
Einnig er hægt að setjast á veitingastað , borða og njóta útsýnis yfir borgina , seglskúturnar og fjöllin .
Börnin geta svamlaði í tæru vatninu , leikið sér á prömmum og í klifurturni , rennt sér í sjóinn á línu og stungið sér til sunds af misháum stöllum .
Andrúmsloftið er skemmtilegt og yfir vötnum svífur andi liðinna tíma en gamlir búningsklefar og öll umgjörð hefur haldið sér frá gamalli tíð .
Vatnasport og gosbrunnur Alls konar vatnasport er hægt að stunda á vatninu ; fyrir þá sem vilja hraða er hægt að fara á jetski en þeir sem kjósa eitthvað rólegra er boðið upp á siglingar um vatnið og oft er hægt að borða hádegis- eða kvöldmat um borð .
Í Genfarvatni er gosbrunnur sem nefnist Jet d ' Eau sem spýtir 500 lítrum af vatni á sekúndu á 200 km hraða 140 metra upp í loft .
Gosbrunnurinn er ein af táknmyndum borgarinnar .
Hann sést langt að og jafnvel úr flugvél .
Þegar vindáttin snýst skyndilega er mögulegt að verða fyrir góðri vatnsgusu .
En enginn er verri þótt hann vökni .
