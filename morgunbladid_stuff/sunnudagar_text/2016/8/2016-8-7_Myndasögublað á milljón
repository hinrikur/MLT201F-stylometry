myndasögur Sjaldgæft eintak af myndasögublaði þar sem Ofurmaðurinn ( e. Superman ) steig fyrst á sjónarsviðið seldist nýlega á tæpa milljón dollara á uppboði .
Blaðið , sem er númer eitt í seríunni Action Comics , var fáanlegt á aðeins tíu sent þegar það fór fyrst í búðir árið 1938 .
Eintakið sem seldist nýlega á uppboði í Dallas er eitt af um hundrað eintökum sem vitað er að eru enn í umferð .
Ástand blaðsins fékk 5,5 af 10 í einkunn .
Þótt milljón dollarar sé vissulega há upphæð er það langt frá því að slá met , segir í frétt BBC .
Annað eintak af sama blaði hefur áður selst á rúmar þrjár milljónir dollara , en ástand þess eintaks fékk 9 af 10 í einkunn .
Eintakið sem seldist á tæpa milljón í vikunni var í eigu ónafngreinds myndasöguáhugamanns sem keypti blaðið á tíunda áratug síðustu aldar fyrir 26 þúsund dollara .
