Þegar mér varð það á að nefna það í framhjáhlaupi á leiðinni út í bíl um daginn að ég hefði ekki fundið sundgleraugu sonarins fann ég það umsvifalaust á viðbrögðum hans að þar með væri áformuð sundferð flautuð af .
Hann gerði mér það ljóst áður en ég náði að komast út um dyrnar að af því tvennu sem hann telur nauðsynlegt í sundferð , sem eru sundskýla og sundgleraugu , þá væru gleraugun mikilvægari .
Skýluna hefði hann eiginlega bara með af illri nauðsyn , því honum skildist að það væri víst bannað að vera án hennar .
Hún væri alls ekki mikilvæg , ólíkt sundgleraugunum sem væru forsenda vel heppnaðrar sundferðar .
Ég varð því að gjöra svo vel og snúa við í gættinni og leita betur að sundgleraugunum – sem á endanum fundust og allir gátu farið glaðir í sund .
Forgangsröðun okkar mæðgina er oft ólík .
Fyrir mér gerir það ekkert til þótt sundgleraugun gleymist , enda er ég lítið í því að kafa niður á botn eða telja kollhnísa undir vatnsyfirborðinu .
Heiti potturinn heillar mest og þess vegna er oft bara fín afsökun fyrir langri legu í pottinum að gleyma gleraugunum heima .
Sonur minn sér þetta ekki svona , enda hefur hann andstyggð á heitum pottum og á erfitt með að skilja tilgang þess að sitja bara kyrr og soðna í heitu vatninu .
Fyrir honum snýst sundferð um að kafa , stökkva , standa á höndum , fara í rennibraut og reyna ýmsar kúnstir í vatninu .
Ólík sýn okkar á aðalatriði vel heppnaðrar sundferðar kemur þó ekki í veg fyrir að við getum bæði notið þess að fara í sund .
Forsendurnar eru ólíkar en við njótum okkar bæði .
Sundlaugar landsins eru margar og á sumrin er gaman að prófa nýjar laugar á ferðalagi um landið .
Það skýtur reyndar skökku við að hvergi virðist gjaldið fyrir að komast í sund hærra en einmitt í höfuðborginni , þar sem einhver kynni að telja að hagstæðast væri að reka sundlaug .
En burtséð frá verðlagi – það er endlaust hægt að togast á um það – þá eru sundlaugarnar okkar almennt frábærar .
Í sund er hægt að fara á afar ólíkum forsendum en samt njóta sín allir í lauginni - eða pottinum .
Mikilvægi sundgleraugnanna í augum sonarins minnti mig líka á hvað börn sjá oft veröldina allt öðruvísi en við fullorðna fólkið sem gleymum okkur í praktískum hlutum eins og sundskýlu en gleymum þessu skemmtilega .
Og svo förum við bara að röfla yfir því að það sé dýrt í sund .
Ég held ég prófi bara rennibrautina næst og hætti að röfla í bili .
Góðar sundferðir ! 