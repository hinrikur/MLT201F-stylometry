Eins og þekkt er fer langmest fyrir tveimur flokkum í bandarískum stjórnmálum , Repúblikana- og Demókrataflokknum , og víða viðtekið viðhorf þar í landi að atkvæði til annarra flokka jafngildi atkvæði sem kastað er á glæ .
Hinsvegar eru frambjóðendur stóru flokkanna tveggja óvenjuóvinsælir í ár , ef marka má skýringu New York Times , sem styrkir stöðu svokallaðra " þriðju flokka " .
Stærstur þeirra er Frjálshyggjuflokkurinn með Gary Johnson , fyrrverandi repúblikana og ríkisstjóra í Nýju-Mexíkó , í broddi fylkingar .
" Það eru einhverjar líkur á að hann hafi áhrif .
Ef hann nær upp í fimmtán prósent í skoðanakönnunum kemst hann inn í kappræðurnar , og þá er raunverulegur möguleiki á því að hann hafi áhrif á úrslitin , " segir Silja Bára Ómarsdóttir , aðjúnkt við Stjórnmálafræðideild Háskóla Íslands .
" Annars er það nokkuð ólíklegt .
Í miðvesturríkjunum er hann hinsvegar sterkur og ef hann heldur því fylgi þar eru einhverjar líkur , þótt litlar séu , á því að hann sæki fylgi til óánægðra kjósenda og nái að velta stöku ríkjum frá annari hlið til hinnar .
" Gary Johnson nýtur áberandi meiri stuðnings í skoðanakönnunum í ár heldur en í aðdraganda síðustu forsetakosninga ; hann nýtur um 10 prósenta fylgis meðal bandarískra kjósenda samkvæmt nýlegum könnunum en rétt náði einu prósenti þegar hann var fyrst í framboði fyrir Frjálshyggjuflokkinn árið 2012 .
Þrátt fyrir hlutfallslega mikla fylgisaukningu ber að taka fram að Johnson mun að öllum líkindum ekki fagna einu einasta kjörmannaatkvæði þegar til kastanna kemur , en kosningar í Bandaríkjunum eru eins og þekkt er óbeinar og þeim ekki háttað minni flokkum í vil ; sá sem hlýtur flest atkvæði í hverju fylki fyrir sig fær atkvæði allra kjörmanna þess fylkis .
Sterkur í miðvestrinu Athygli vekur að fylgi Gary Johnson er hvað mest í miðvesturríkjunum svokölluðu , eins og Silja bendir á , eða um 15 prósent , samkvæmt könnun sem unnin var fyrir CNN .
Miðvesturríkin eru mörg svokölluð " swing states " eða ríki sem hafa hvorki sterka hefð fyrir því að halda tryggð við demókrata né repúblikana heldur " sveiflast " flokka á milli og því gjarnan þrætuepli ólíkra frambjóðenda .
Allar spár um hvorum stærri frambjóðandanum þetta komi til með að bitna á , Trump eða Clinton , eru aðeins getgátur á þessu stigi málsins – margt í stefnu Johnsons kann að höfða til meðlima beggja stærri flokka .
" Maður myndi hald að Johnson fengi meira fylgi frá hægri vængnum , " segir Silja .
" Óánægjan með Clinton í bland við hversu hægrisinnuð bandarísk pólitík er yfirhöfuð gætu hinsvegar allt eins valdið því að hann taki jafn mikið af henni eða meira .
Við sjáum þegar vísbendingar um slíka þróun .
" Skýrendur vestanhafs greinir á .
Sumir hallast að því að Hillary Clinton verði frekar fyrir barðinu á Johnson , en ef það reynist rétt gætu áhrif Frjálshyggjuflokksins orðið talsverð , enda forysta Clinton í umræddum ríkjum langt frá því að vera afgerandi .
Johnson er ef til vill íbúum miðvestursins kunnastur enda þjónaði hann sem ríkisstjóri í Nýju-Mexíkó , heimaríki sínu .
Þá bendir skýrandi New York Times á að í Utah , sem hefur fremur hallast að repíblikönum í gegnum árin , samanstendur stór hópur kjósenda af mormónum , sem eru upp til hópa áberandi ómóttækilegir fyrir framboði Trumps .
Allt er þetta frjór jarðvegur í augum Johnsons .
Á kjörseðli en ekki í kappræðum Það að þriðji frambjóðandi á borð við Gary Johnson skuli ná að rjúfa tíu prósenta múrinn í könnunum er sögulegt í sjálfu sér , en aðeins tveir frambjóðendur utan stærri flokkanna tveggja hafa hlotið svo mörg atkvæði á kjördegi – þeir George Wallace árið 1968 og Ross Perot árið 1992 .
Johnson fagnar líka þeim sigri að ná á kjörseðil allra ríkja í Bandaríkjunum , ólíkt framboði Græningja , næststærsta " þriðja flokksins " sem verður aðeins á kjörseðli í hálfu landinu .
Öllu erfiðari verður næsta hraðahindrun , sem er að fá pláss í sjónvarpskappræðum forsetaefnanna .
Til þess þarf að sýna fram á 15 prósenta fylgi eða meira , en enginn frambjóðandi hefur náð þeim áfanga utan stærri flokkanna tveggja síðan Perot var í framboði 1992 .
Kjörorð Johnsons í kosningabaráttunni er skírskotun í einmitt þennan raunveruleika , en frambjóðandinn stendur nú í ströngu við að safna fylgi og veifar gjarnan slagorðinu " 15 fyrir 15 " , það er að segja " 15 prósenta fylgi fyrir 15. ágúst " .
