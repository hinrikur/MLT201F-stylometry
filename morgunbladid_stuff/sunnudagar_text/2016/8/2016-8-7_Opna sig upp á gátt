Hvert er markmiðið með Hinseginleikanum ? Markmiðið er að fræða eins marga og við getum á skilvirkan máta um hinseginveruleika í allri sinni dýrð og fjölbreytileika .
Það er svo mikilvægt að uppræta staðalmyndir og fyrirframmótaðar hugmyndir og jafnvel fordóma fólks um hinseginfólk .
Því rétt eins og hjá gagnkynhneigðum einstaklingum er ekki til ein raunveruleg staðalmynd fyrir hinseginfólk .
Hvað varð til þess að þið stofnuðuð Hinseginleikann ? Ingileif Friðriksdóttir , unnusta mín , fékk þá hugmynd , að það væri sniðugt að nota Snapchat til þess að fræða og opna dyrnar inn í hinseginveruleikann upp á gátt fyrir alla þá sem hafa áhuga á að fylgjast með .
Við tókum ákvörðun um að láta vaða og það kom á óvart hvað það tók litla orku og tíma að byrja hreinlega bara á þessu .
Það eina sem þurfti var að stofna aðganginn og bjóða fólki að taka þátt og það gekk vonum framar .
Afhverju að nota Snapchat-miðilinn ? Snapchat er alveg frábær og skilvirkur vettvangur til þess að bæði vera með lifandi efni og svo er auðvelt að láta aðganginn ganga á milli fólks .
Okkur finnst líka mikilvægast að fólk getur spurt spurninga nafnlaust á Snapchat .
Það er bara sá sem stýrir snappinu sem sér spurningarnar , og hann getur ekkert rakið þær til einhverrar manneskju .
Það gefur fólki tækifæri til að opna sig upp á gátt , eða spyrja spurninga sem það hefur ekki þorað að gera áður .
Hver hafa viðbögðin verið ? Við vorum hræddar um að það tæki langan tíma að fá fólk til að " adda " snappinu og litum í byrjun á þetta sem langhlaup ekki spretthlaup .
En okkar áhyggjur voru í raun óþarfaáhyggjur , fylgjendur Hinseginleikans eru um 6.000 talsins í dag og Snappið stækkar á hverjum degi .
En auðvitað finnst okkur að þetta sé skylduáhorfs-snapp , fordómar byggjast á fáfræði og ég held að það sé öllum hollt að skyggnast inn um dyrnar hjá þeim sem lifa við það að vera jaðarsettir í íslensku samfélagi , en þegar öllu er á botninn hvolft spyr maður sig afhverju við jaðarsetjum hinsegin fólk , er það nauðsynlegt ? Hvernig veljið þið aðila til að vera með snappið ? Fyrst þegar við fórum af stað höfðum við samband við fólk sem við höfðum trú á að væri til í að taka þátt og við vissum að væru opin með sína kynhneigð , kynvitund eða kyntjáningu .
Við vildum tryggja fjölbreytileika og að öll hinseginflóran fengi að blómstra á snappinu .
Það leið svo ekki á löngu að við fórum að fá alls konar ábendingar um fólk sem ætti áhugaverða sögu og sömuleiðis beiðnir frá fólki um að vera með snappið og öllum velkomið að vera með .
Hvar verður þú um helgina ? Við Ingileif erum á leið í heimabæinn minn , vestur á Flateyri og svo í giftingu í Bolungarvík á laugardaginn hjá vinum okkar og missum þar af leiðandi af Gleðigöngunni í ár , því miður .
En við munum ganga okkar eigin gleðigöngu og fögnum ástinni , fjölbreytileikanum og íslensku samfélagi saman fyrir vestan í staðinn .
