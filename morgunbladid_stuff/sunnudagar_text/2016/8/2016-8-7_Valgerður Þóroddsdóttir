" Ég var að lesa Rigningu í nóvember eftir Auði Övu .
Ég áttaði mig á því að ég hafði aldrei lesið neitt eftir hana og var mjög impóneruð .
Bókin fangar alveg sérstaka stemmningu – flettir töfrum inn í hversdagsleikann en nær samt að vera jarðbundin .
Hún lýsir til dæmis því hvað persónurnar borða dagsdaglega , sem er sjaldgæft í skáldskap og varpar nýju ljósi á hversdagsleg smáatriði , " segir Valgerður Þóroddsdóttir , ljóðskáld og útgefandi hjá forlaginu Partus .
" Þar áður las ég nýja ljóðaseríu frá Penguin-forlaginu sem heitir Penguin Modern Poets .
Þar má finna sýnishorn frá þremur enskumælandi samtímaskáldum í senn og athygli vakti að í þessari tilteknu bók voru þau öll konur .
Það hlýtur að teljast lóð á vogarskálar jafnréttis í bókaheiminum .
Svo var skáldskapurinn merkilegur í sjálfu sér og góð lesning .
Svo las ég líka bók sem heitir The Hatred of Poetry sem veltir fyrir sér marglaga og oft erfiðu sambandi sem margir eiga við ljóðlistina .
Það er talað um hversu miklar væntingar við , sem lesendur og ekki síður sem skáld , gerum til ljóða .
Við verðum alltaf á einhvern hátt fyrir vonbrigðum .
Ætli maður elski ekki og hati ljóðlistina í senn – þegar maður yrkir flýgur maður nálægt sólu og hrapar oftar en ekki til jarðar aftur .
Svo las ég líka bókina Powers of Two : Finding the Essence of Innovation in Creative Pairs .
Hún fjallar um mikilvægi samstarfs og dregur í efa hugmynd okkar um snillinginn , listamanninn eða skapandi einstaklinginn sem skapar í einrúmi .
Ég er mikið að velta fyrir mér eðli samstarfs og mikilvægi þess að draga fram það besta í öðrum .
" 