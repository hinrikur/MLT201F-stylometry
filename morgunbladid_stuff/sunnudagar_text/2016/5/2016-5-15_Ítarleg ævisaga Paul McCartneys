Hermt er er bókin Shout ! : The Beatles in Their Generation sem Philip Norman sendi frá sér 1981 hafi fallið í mjög góðan jarðveg meðal aðdáenda John Lennons , " stuðningsmenn " Paul McCartneys hafi ekki verið jafnhrifnir og hann sjálfur beinlínis haft ímugust á bókinni .
Mörgum fannst Norman taka málstað uppreisnargjarna Bítilsins á kostnað þess rólynda og blíða .
Bókin þykir þó , hvað sem öðru líður , stórmerkileg heimild .
Árið 2008 sendi þessi sami Norman frá sér bókina John Lennon : The Life og nú er nýkomin frá honum mjög ítarleg ævisaga Pauls , í sátt við og með þegjandi samþykki viðfangsefnisins .
Bókin er nokkurs konar systurrit þeirrar frá 2008 og heitir Paul McCartney : The life .
Um er að ræða mikinn doðrant , sumir gagnrýnendur hafa velt fyrir sér hvort virkilega sé þörf á enn einni ævisögunni og t.d. bent á að fyrir tveimur áratugum hafi Barry Miles ritað slíka bók .
Norman bendir þó á í viðtali að henni ljúki um það bil sem Bítlarnir eru að hætta starfsemi og Paul hafi haft ýmislegt fyrir stafni eftir það .
Sem er sannarlega rétt , en aðrir benda á að þótt hann hafi brallað margt síðan þessi frægasta hljómsveit sögunnar lagði upp laupana falli það allt í skuggann .
Eina svarið við því hvort þörf er á bókinni verður væntanlega hvort hún selst vel eða ekki .
Í einum bókadómnum er bent á að í þessari nýju skruddu séu ítarlegar upplýsingar um mannaskipti í hljómsveitinni Wings , sem McCartney stofnaði eftir að Bítlarnir hættu , um alla þá góðgerðarstarfsemi sem hann hefur komið nálægt , um það þegar hann var aðlaður af drottningunni , um áhuga hans á húsum í sveitasælu , fikti hans sem listamálara og um klassíska tónskáldið Paul McCartney .
Fjallað er um þennan gamla Bítil sem snjallan kaupsýslumann og þar fram eftir götunum .
Ekki er víst að það sem hér er talið upp höfði mjög til harðra Bítlaaðdáenda .
Eiginkona Pauls til margra ára , Linda McCartney , lést úr brjóstakrabbameini 1998 og er vitaskuld fjallað skilmerkega um hjónaband þeirra í hinni nýju bók .
Ítarlega er einnig fjallað um mislukkað hjónaband Bítilsins og Heather Mills og skilnað þeirra 2008 , og í smáatriðum um hjónaband Pauls og þriðju konu hans , Nancy Shevell , en þau giftust 2011 .
Norman þessi þykir lunkinn í að draga fram ýmis óvænt atriði í bókum sínum í gegnum árin .
Að þessu sinni grefur hann upp frásögn einnar fyrstu kærustu McCartneys sem segir frá því að eftir tónleika fannst hetjunni afar þægilegt þegar móðir stúlkunnar kembdi á honum óvenju loðna fótleggina ! Vitaskuld ómetanlegar upplýsingar ...
