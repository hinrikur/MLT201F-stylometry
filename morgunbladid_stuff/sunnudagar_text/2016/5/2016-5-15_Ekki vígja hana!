Ég hlaut prestvígslu þann 26. febrúar árið 2006 .
Dagurinn var eftirminnilegur , ekki síst vegna þess að mér leið frekar illa , höfuðið var fullt af þráhyggjuhugsunum sem sögðu mér að ég ætti ekki skilið að vera þarna , mér leið eins og svikara .
Hugsanirnar snerust um að ég væri í fyrsta lagi alls ekki nógu vel innrætt manneskja til að gegna þessu starfi og þær buldu á heilaberkinum eins og mótmæli að handan .
Það hefði alls ekki komið mér á óvart ef einhverjir hefðu staðið á Austurvelli með kröfuspjöld á lofti eða kennarar úr guðfræðideildinni hefðu þust inn í Dómkirkjuna og hrópað : " Ekki vígja hana , hún þarf að fara aftur í gegnum allt námið ! " Þar sem ég sat uppi við altarið og hlustaði á vígslutónið í flutningi biskups varð mér litið á föður minn sem sat við fremsta bekk í hjólastólnum sínum .
Hann var langt genginn inn í óminnisdalinn og líkaminn var orðinn stirður og rýr , nú skipti nám og starf engu máli lengur fyrir lífsgæði hans .
Eirðarleysi mitt og kvíði kallaðist á við einhvern guðdómlegan frið sem breiddist yfir andlit hans , já , þetta minnti á páskahret , skafrenningur á veginum sem hafði blindað mig um stund en hátt á himni glitti í vetrarsólina .
Líf mitt er kannski eins og páskahret , hugsaði ég , alltaf tvö veður í senn .
Hildur Eir Bolladóttir í bók sinni , Hugrekki – Saga af kvíða 