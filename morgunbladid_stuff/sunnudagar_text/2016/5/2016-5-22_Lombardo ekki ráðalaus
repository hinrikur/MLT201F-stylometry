Tónlist Einn áhrifamesti trymbill þungarokksögunnar , Dave Lombardo , situr ekki auðum höndum enda þótt hann hafi yfirgefið málmkóngana í Slayer öðru sinni fyrir fáeinum misserum vegna ágreinings um launamál .
Hann hefur ekki bara nýlokið við gerð plötu ásamt sveit sinni Dead Cross heldur hafa gömlu jaðarþrassbrýnin í Suicidal Tendencies gefið í skyn að kappinn sé á leið með þeim í hljóðver að taka upp nýja plötu .
Lombardo hefur túrað með Suicidal Tendencies á þessu ári og svo virðist sem báðum aðilum líki samstarfið svo vel að hugur þeirra standi til að innsigla það í hljóðverinu .
Auk Lombardos skipa Suicidal Tendencies í dag söngvarinn Mike Muir , gítarleikarinn Dean Pleasants og bassaleikarinn Ra Díaz .
