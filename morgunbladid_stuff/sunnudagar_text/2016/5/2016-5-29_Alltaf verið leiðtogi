Texti og ljósmyndir : Skapti Hallgrímsson skapti@mbl.is Aron Einar Gunnarsson landsliðsfyrirliði í fótbolta bíður spenntur eftir Evrópukeppninni í Frakklandi eins og margir landar hans .
Aron er kominn heim og æfir með samherjunum en gaf sér tíma til að skjótast í heimsókn til foreldra sinna á Akureyri fyrir viku .
Það var hressandi að hitta þennan mikla keppnismann að vanda , nú á heimili Jónu og Gunna Mall .
Aron Einar Gunnarsson , fyrirliði landsliðsins í fótbolta , hefur alltaf verið harðjaxl .
Grét sig þó oft í svefn á kvöldin eftir að hann flutti ungur til Hollands og hóf störf sem leikmaður AZ Alkmar .
Saknaði heimahaganna en uppörvandi orð Jónu móður hans í símtölum stöppuðu stálinu í fótboltamanninn unga .
Aron Einar Gunnarsson segist aldrei hafa fengið neitt " gefins " í lífinu heldur þurft að hafa fyrir öllu , segist ungur hafa þurft að bera mikla ábyrgð og það hafi gert hann að þeim leiðtoga sem hann er í dag .
Landsliðsfyrirliðinn er kominn heim ásamt unnustu sinni , Kristbjörgu Jónasdóttur , og ungum syni þeirra , Óliver Breka Malmquist Aronssyni .
Keppnistímabilið var Aroni ekki sérlega gjöfult með Cardiff í Championship-deildinni á Englandi , þeirri næstefstu þar í landi , en hugurinn er ekki lengur þar .
Lokaundirbúningur landsliðsins fyrir Evrópu-keppnina í Frakklandi er hafinn : ævintýrið nálgast óðfluga .
" Ég held að maður muni ekki gera sér grein fyrir því hversu stórt ævintýri þetta verður , fyrr en á staðinn verður komið .
Við höfum tekið þátt í ýmsum mótum en ég er viss um að þetta verður ekki í líkingu við neitt sem við höfum gert áður .
Umtalið um keppnina er mikið og öryggisgæslan verður svakaleg , ekki síst vegna hörmunganna í Frakklandi fyrir nokkrum mánuðum , " sagði Aron Einar þegar hann settist niður með blaðamanni Sunnudagsblaðs Morgunblaðsins um síðustu helgi á heimili foreldra sinna á Akureyri .
Þeir skutust saman norður feðgarnir , Aron og Óliver Breki , sem er nýorðinn eins árs .
Aron var ræðumaður á herrakvöldi síns gamla íþróttafélags , Þórs , en sá stutti eyddi kvöldinu í góðu yfirlæti hjá ömmu sinni , Jónu Arnórsdóttur .
Óliver Breki er kraftmikill og hljóp um grasi gróna baklóðina ásamt frænda sínum , örlítið eldri .
" Hann er mjög kraftmikill , alveg eins eins og pabbi hans var .
Aron stoppaði aldrei , " segir Jóna og glottir .
Afinn , Gunnar Malmquist Gunnarsson , sjálfur öflugur handboltamaður í eina tíð , heyrir þetta og hlær þar sem hann situr við sjónvarpið inni í stofu og horfir á úrslitaleik ensku bikarkeppninnar á milli Manchester United og Crystal Palace .
Aron , sem varð 27 ára 22. apríl , hlakkar mikið til lokakeppni Evrópumóts landsliða í Frakklandi sem hefst eftir eftir rúmlega hálfan mánuð .
Fyrsta formlega embættisverk hans á þeim vettvangi verður að heilsa fyrirliða Portúgals , Cristiano Ronaldo , með handabandi fyrir viðureign þjóðanna í Saint-Etienne þriðjudaginn 14. júní .
Fyrirliðinn er ekki einn um það að hlakka til .
" Maður finnur mjög fyrir auknum áhuga Íslendinga .
Mér finnst eins og allir sem ég tala við séu að fara á einn leik í Frakklandi , jafnvel tvo .
Það er gífurlega gaman að sjá hve mikill áhugi er fyrir mótinu á Íslandi .
Fótbolti hefur alltaf verið okkur Íslendingum mikilvægur , við horfum mikið á ensku deildina og það að eiga lið á stórmóti yfir sumartímann er ótrúleg veisla .
Og það er mikill heiður fyrir okkur leikmennina að fá að taka þátt fyrir hönd þjóðarinnar .
Við höfum þurft að leggja ýmislegt á okkur til að komast á EM og ég held reyndar að það hafi bara verið tímaspursmál hvenær það gerðist .
" Vinskapur og samstaða Fyrirliðinn er á þeirri skoðun að það sé ekki tilviljun að nákvæmlega þessi hópur náði að brjóta ísinn .
" Nei , alls ekki .
Ég er oft spurður hvers vegna þessi hópur komst á stórmót en ekki einhver annar .
Margir tala um gervigrasvellina og fótboltahúsin en við erum ekki allir aldir upp við þær aðstæður hér heima .
Fólk gerir sér kannski ekki grein fyrir því hvaðan menn koma ; sumir fóru mjög ungir út , aðrir voru heima lengur , en fyrst og fremst er þetta bara hópur sem veit hvað þarf að gera til að vinna leiki , eins og sást vel í undankeppninni .
Það sem einkennir okkur sem lið er hve allir berjast vel hver fyrir annan .
Ísland hefur alltaf átt mjög kraftmikla leikmenn í landsliðinu , eins og Hermann [ Hreiðarsson ] , Heiðar Helguson og Grétar Rafn [ Steinsson ] þegar ég var að byrja .
Ég horfði upp til þessara stráka sem allir voru gallharðir , við erum enn með kraftmikla menn en líka mjög tekníska ; blandan er því mjög góð og það hefur skilað okkur þangað sem við erum komnir .
Ég held einfaldlega að kominn hafi verið tími á að íslenskt karlalandslið kæmist á stórmót .
Það gerir heilmikið fyrir þjóðina , ég geri mér grein fyrir því , umtalið og áhuginn sem ég skynja er svo mikill að ég get varla lýst því með orðum .
" Birkir Bjarnason nefndi gífurlega samstöðu í landsliðshópnum í viðtali hér í blaðinu fyrir viku og Aron Einar víkur nú að því sama .
Segir hana mjög mikilvægan þátt í árangrinum .
Nefnir líka gífurlegt keppnisskap .
" Það er stutt í húmorinn í hópnum en keppnisskapið kemur ekki síður vel í ljós á æfingum en í leikjum ; á æfingum eru allir " brjálaðir " en strax og hún er búin eru allir bestu vinir aftur .
" Aron tekur undir með blaðamanni að gott dæmi um samstöðuna í liðinu sé framlag Gylfa Sigurðssonar í undankeppninni .
Engum dylst að Gylfi er stjarna liðsins , markahæstur í undanriðlinum og afar hættulegur í sókn en gífurlega duglegur þegar liðið þarf að verjast .
Ekki allar " stjörnur " leggja sig þannig fram í skítverkin , sem stundum eru kölluð svo .
" Allir í liðinu vita sitt verkefni í hverjum einasta leik .
Sjáðu til dæmis Gylfa ; þótt ég vilji ekki tala mikið um einstaka leikmenn verð ég að nefna hann .
Gylfi skoraði þrjú mörk á móti Hollendingum , tvö hér heima og eitt í Amsterdam og var áberandi en ég veit ekki hvort allir sjá þá miklu vinnu sem hann leggur líka í varnarleikinn .
Gylfi er ótrúlega duglegur og það er gott dæmi um hve liðsandinn er frábær .
Það hefur margoft komið fram og er kannski þreytt tugga , en við erum rosalega samheldinn hópur .
Við erum allir góðir vinir og það sést inni á vellinum .
Ég er viss um að Eiður Smári væri hættur með landsliðinu ef þessi kynslóð væri ekki svona flott og það er auðvitað frábært að hafa hann í hópnum .
Við höfum lært mikið af honum og hans reynslu í gegnum tíðina og það mun skipta gífurlega miklu máli fyrir okkur að hafa hann með í Frakklandi .
Fjölmiðlar hafa mjög mikinn áhuga á honum og ég gæti trúað að hann tæki mikið af því áreiti af okkur hinum sem getum þá einbeitt okkur að fótboltanum .
Það gæti orðið eitt stærsta hlutverk hans : að taka áreitið af okkur og Eiður gerir það mjög vel .
En það er líka gaman fyrir hann að fá að kveðja á stórmóti ; hann hefur átt svo glæsilegan feril , er mikill húmoristi sem passar vel inn í hópinn , frábær persóna og leikmaður sem gæti komið inn á í leikjum eða jafnvel byrjað ef einhver meiðist .
Eiður hefur allt ; ótrúlega tækni og mikinn leikskilning .
Veit reyndar sjálfur að hann er ekki mjög fljótur en hann er fljótastur allra í kollinum .
" Handbolti skemmtilegri ! Aron hóf ungur að æfa bæði handbolta og fótbolta og valdi ekki fótamenntina fyrr en á unglingsaldri .
" Hann var betri handboltamaður á landsvísu , " segir Gunnar faðir hans , gamli handboltakappinn , þegar hann heyrir hvert samtal okkar stefnir og Aron tekur reyndar undir það .
Enda lék hann með meistaraflokki í handbolta aðeins 15 ára .
Nánar um valið síðar .
Snemma kom í ljós að Aron var stórefnilegur í báðum greinum .
" Mér fannst eðlilegt og alveg sjálfsagt að ég skaraði fram úr jafnöldrum mínum , bæði í handbolta og fótbolta .
Ég var stór og sterkur og þess vegna alltaf látinn spila upp fyrir mig , með og á móti eldri strákum , var strax látinn taka mikla ábyrgð og það held ég að hafi mótað mig .
Það var þannig í yngri flokkunum í fótbolta að Palli Gísla setti mig fram þegar við vorum að tapa og þurftum að skora en í vörnina ef við vorum að vinna og máttum ekki fá á okkur mark ! " Páll Gíslason , sem síðar þjálfaði meistaraflokk Þórs , er mikill örlagavaldur á íþróttaferli Arons .
" Ég á honum mikið að þakka því það hve Palli lét mig bera mikla ábyrgð snemma mótaði mig sem leikmann og gerði mig að þeim leiðtoga sem ég er í dag .
" Handboltaáhugi er mikill í Malmquist-fjölskyldunni .
Arnór Þór , sem er tveimur árum eldri en Aron , er atvinnumaður í Þýskalandi og landsliðsmaður og systursonur þeirra , Gunnar Malmquist Þórsson , er í liði Aftureldingar sem lék til úrslita á Íslandsmótinu á dögunum .
Gunnar eldri var áður nefndur en hann lék með Þór í áratugi .
Aron hvetur allt ungt íþróttafólk til að spreyta sig í sem flestum greinum ; " handbolta , fótbolta , körfubolta eða hverju sem er .
Það mótar mann svakalega sem íþróttamenn og styrkurinn sem ég hafði úr handboltanum reyndist mér til dæmis mjög vel í fótboltanum .
Þegar ég þurfti að velja á milli greinanna var ég yfirleitt tekinn úr umferð í handboltaleikjum .
Mér fannst það erfitt því ég vildi alltaf verið með í sókninni .
Ef ég hefði ekki verið svona áberandi í handboltanum hefði ég því líklega valið hann af því mér fannst skemmtilegra í handbolta og finnst það í raun enn , ef ég á að segja alveg eins og er .
Mér finnst líka miklu skemmtilegra að horfa á handbolta en nokkurn tíma fótbolta .
" Bætir svo við : " Þetta æxlaðist bara svona .
Mig minnir að ég hafi sagt við pabba þegar ég var að velja að ég myndi spila minn fyrsta A-landsleik fyrir tvítugt og ég náði því 18 ára .
" Spurt er : má því ekki með nokkrum sanni segja að yngri flokka þjálfurum í handboltanum sé að þakka , eða um að kenna , að þú tókst fótboltann fram yfir ? " Jú , í rauninni má segja það , " segir fyrirliðinn og hlær .
" Ég átti einmitt gott spjall við Einar Andra , þjálfara Aftureldingar , fyrir leik á móti Haukum um daginn .
Man eftir honum sem þjálfara FH á þessum árum , þegar við Þórsarar spiluðum við Aron Pálmarsson og þá stráka .
FH-ingar voru alltaf mjög sterkir og við áttum í erfiðleikum með þá en Einar Andri var einn þeirra þjálfara sem létu alltaf taka mig úr umferð .
Það virkar kannski sem asnalegt mont að ég segi það , en hann sá að allt spilið fór í gegnum mig og gerði bara það sem þurfti til að stoppa okkur ! " Aron tók snemma ábyrgð eins og áður kom fram .
Hann varð fyrirliði landsliðsins nýorðinn 23 ára ; skyldi það hafa komið honum á óvart eða var það jafn eðlilegt að hans mati og margt annað á ferlinum ? " Ég bjóst alveg eins við því að verða fyrirliði en kannski ekki alveg svona snemma því þá voru enn leikmenn í hópnum sem höfðu verið þar lengi .
En þegar Lars tók við hópnum sem Óli Jó var búinn að byggja upp , þar sem voru margir ungir strákar í bland við eldri leikmenn , held ég að hann hafi bara tekið þá stefnu að leiðtoginn yrði ungur .
" Hef sýnt að ég er leiðtogi Aroni er í fersku minni þegar Lars Lagerbäck nefndi það fyrst að hann yrði fyrirliði .
Það var fyrir æfingaleik á móti Frökkum úti .
" Ég sagði bara að það væri alveg klassi ! " segir hann , spurður um viðbrögð .
" Hann sagðist ætla að prófa mig sem fyrirliða í tveimur leikjum og ég reyndi bara að bera bandið eins vel og ég gat .
" Aron hefur verið fyrirliði Íslands allar götur síðan .
" Mér finnst ég hafa staðið mig vel þótt stundum hafi vissulega komið babb í bátinn og ég farið yfir strikið .
En ég held ég hafi sýnt , sérstaklega inni á vellinum , hversu mikill leiðtogi ég er og hef alltaf verið .
Mér finnst það mjög mikill heiður að vera með fyrirliðabandið og leiða liðið út á völl .
Mikil forréttindi .
" Stærsta babbið í bátinn eru ummæli Arons fyrir leik í undankeppni HM , gegn Albaníu í Tirana haustið 2012 .
Þá sagði hann í samtali við kunningja sinn , blaðamann vefsíðunnar fotbolti.net , að Albanir væru " mestmegnis glæpamenn " og féllu þau orð eðlilega í mjög grýtta jörð .
" Ég var ungur og vitlaus og flippaður í viðtölum á þessum tíma .
Ég settist niður með strák sem ég þekkti og líkar vel við ; þetta var meira eins og vinahjal en annað og auðvitað mjög heimskulegt af mér .
Þegar maður er fyrirmynd , hvað þá þegar komið er fram fyrir hönd landsliðsins og þjóðarinnar , þarf að passa sig á því hvað maður segir .
Ég hef margoft sagt að þetta var heimska í mér .
Ég tók þá stefnu á sínum tíma að vera skemmtilegur gaur þannig að fólk nennti að lesa viðtölin í stað þess að það þyrfti að lesa eða hlusta á það sama frá öllum .
Ég held að fólk hafi oft haft gaman af því sem ég sagði en þarna fór ég yfir strikið og það var mjög lærdómsríkt .
Síðan hef ég haldið ró minni í viðtölum og verið meira í klisjunum en áður .
" Margir urðu brjálaðir á samfélagsmiðlum og kröfðust þess að Aron Einar yrði sviptur fyrirliðatitlinum .
Sá hann strax eftir ummælunum sjálfur ? " Já , ég gerði það , eftir að ég gerði mér grein fyrir því hve vitlaus þau voru .
Geir , formaður KSÍ , vildi til dæmis að ég yrði ekki fyrirliði í þessum leik og ég skildi hans sjónarmið alveg .
Ég sagðist hins vegar vera alinn þannig upp að ég væri með breitt bak og yrði að gjöra svo vel að leiða liðið út .
Og ég held að þessi leikur í Albaníu hafi verið minn besti með landsliðinu af því að ég var svo fókuseraður á að gera vel .
Svo gleymdist málið eiginlega alveg þangað til það var tekið upp í áramótaskaupinu ! " Aron segir afstöðu Lars landsliðsþjálfara hafa verið skýra .
" Það var ekki séns að hans áliti að ég yrði ekki fyrirliði í leiknum .
Hann hefur lent í ýmsu á ferlinum og þegar ég sagðist hafa gert mistök , jánkaði hann bara og sagði : Þú verður bara að læra af þessu .
Það hef ég gert .
" Aron nefndi breitt bak og uppeldið .
" Ég hef alltaf þurft að hafa mikið fyrir mínu .
Hér heima var alltaf mikil keppni ; þótt ég sé einu og hálfu ári yngri en Arnór bróðir minn gaf hann mér aldrei neitt enda með jafn mikið keppnisskap .
Ég fékk svo sem ekkert gefins hér heima heldur , sem er gott .
Ég var einhvern tíma að rífa kjaft á handboltaæfingu og þjálfarinn rak mig heim .
Þetta var bara partur af uppeldinu , ég hef alltaf þurft að axla ábyrgð á því sem ég geri og það er hollt fyrir ungt fólk , nú sem fyrr .
" Þá heyrist kallað úr eldhúsinu : " Ég rak ykkur báða heim af æfingunni ! Þið voru báðir að rífa kjaft ! " Faðir þeirra bræðra var sem sagt þjálfarinn .
Líklega hálfleikur í bikarúrslitaleiknum fyrst Gunni er ekki fyrir framan sjónvarpið .
Aron Einar var snemma staðráðinn í því að ná langt í íþróttum .
" Ég held að öll höfnun móti fólk .
Þegar ég var 14 ára fórum við tveir strákar til reynslu hjá Ipswich í Englandi , ég stóð mig ágætlega en þeir ákváðu að taka hinn sem mér fannst dálítið sárt .
En ég held að það hafi eflt mig sem persónu og leikmann og ákvað strax að gera aðeins meira en áður til þess að komast út .
Áttaði mig á því að þetta var það sem ég vildi og lagði því meira á mig en áður .
Svo einfalt var það .
Ég var mættur út á sparkvöll eftir heimavinnu , fór svo á æfingu og á eftir hér heima gerði ég magaæfingar , armbeygjur og lyfti fullri skúringafötu sem ég var búinn að útbúa , þangað til ég var úrvinda og fór upp í rúm .
Allir dagar voru eins .
Þarna var hugurinn strax kominn út þótt ég hafi verið ungur .
En ég hefði ekki verið tilbúinn að fara út 14 eða 15 ára .
" Aron fór fyrst til AZ Alkmar í Hollandi , þar sem hann var í tvö ár .
" Ég fékk oft mikla heimþrá þá .
Ég get ekki ímyndað mér hvernig ég hefði verið einn úti 14 ára .
Í Hollandi bjó ég hjá fjölskyldu sem lifði fyrir klúbbinn , virkilega almennilegu fólki , og átti þar mitt eigið herbergi .
Fyrsta mánuðinn var ég reyndar á hóteli og grét mig þá oft í svefn því ég var einmana ; var einn , skildi ekki tungumálið og fannst ég hálfpartinn einn í heiminum .
Velti því fyrir mér hvað ég væri eiginlega að gera þarna .
Þá var gott að eiga fjölskyldu sem stendur við bakið á manni .
Sérstaklega voru símtölin við mömmu góð á þessum tíma þegar ég var að gefast upp .
Hún nefndi oft það sama : Hvað með strákana sem dreymir um að vera í sömu stöðu og þú ? Ég gerði mér ekki grein fyrir því hve heppinn ég var í raun .
En þarna greip ég tækifærið báðum höndum og hef ekki litið til baka eftir það .
" Aron fór út 17 ára en var fljótlega orðinn fyrirliði liðs 19 ára og yngri .
" Ég braust fljótlega inn í varaliðið og æfði með aðalliðinu árið eftir .
Ég náði þó aldrei að festa mig þar í sessi enda liðið frábært á þeim tíma .
Louis van Gaal var þjálfari , Grétar Rafn var í liðinu og nokkrir flottir hollenskir landsliðsmenn .
Þarna voru miklir peningar í spilinu og alveg skiljanlegt að erfitt væri fyrir unga leikmenn að komast inn .
" Aron ákvað að einbeita sér vel þegar hann fór heim til Íslands og tók þátt í öðrum A-landsleik sínum .
Upptaka af honum rataði til margra félaga í útlandinu stóra og það varð til þess að Coventry , sem lék í næstefstu deild á Englandi , keypti hann frá AZ .
Þá var Aron orðinn 19 ára og úr varð að Jóna móðir hans flutti með honum til Englands .
" Ég þénaði meira og gat haldið okkur báðum uppi .
Það hjálpaði mér mjög mikið að hafa mömmu hjá mér til að elda og sjá um að halda mér á jörðinni .
Pressan var orðin miklu meiri ; áhorfendur á leikjum allt í einu orðnir 23.000 í staðinn fyrir 200 á varaliðsleikjunum í Hollandi .
Með mömmu á staðnum var ég alltaf næstum því " heima " og hún hafði mjög gaman af þessu .
Var alveg til í að prófa eitthvað nýtt .
" Aron ákvað snemma á ferlinum að taka ekki of stór stökk í einu .
" Þegar ég fór frá Coventry hefði ég til dæmis getað farið í úrvalsdeildina .
Fundaði með Roy Hodgson [ núverandi landsliðsþjálfara Englands ] sem þá var þjálfari West Bromwich Albion og hafði mikinn áhuga á að fara þangað en ég vissi að hann gat ekki lofað mér sæti í byrjunarliðinu því liðið var gott á þessum tíma .
Ég var hugsaður fyrir framtíðina en vildi fá að spila sem mest og valdi því að fara til Cardiff og held að það hafi verið rétt skref .
Eftir fimm ár í Championship-deildinni komumst við svo upp í Úrvalsdeild en vorum þar því miður bara í einn vetur sem var allt of stutt stopp .
Þegar maður er búinn að leggja mikið á sig er erfitt að taka því að falla niður um deild .
" Erfiður vetur Aron Einar átti í ákveðnum erfiðleikum í vetur og lék mun minna en hann vonaðist til .
" Ég meiddist á undirbúningstímabilinu og kom mér seint í gírinn .
Þegar þjálfarinn er búinn að velja lið og því gengur vel er erfitt að komast að .
Um mitt keppnistímabil komst ég inn og spilaði eina 12 leiki í röð en veiktist þá og missti af leik sem við unnum á móti góðu liði og átti aftur erfitt með að komast í liðið eftir það .
Svo meiddist ég á ökkla undir lok tímabilsins .
Það var mjög svekkjandi en dregur ekkert úr sjálfstraustinu – það hefur alltaf verið fyrir hendi .
" Hann segir Evrópukeppnina stóran sýningarglugga og aldrei að vita hvað gerist að henni lokinni .
" Ég á tvö ár eftir af samningi við Cardiff en sest niður eftir EM og skoða mín mál og hvort Cardiff muni styrkja sig með góðum leikmönnum og líkurnar aukist þannig á því að við komumst aftur upp .
Það er ekkert leyndarmál að ég stefni á að komast í stærra lið og þótt ég hafi lítið spilað í vetur gleymist það fljótt ef ég stend mig vel á EM .
" Aron segir að koma verði í ljós hvort það hái honum að hafa lítið leikið í vetur .
" Ef ég hefði spilað alla leikina væri ég kannski þreyttur , ef ég hefði ekkert spilað gæti ég verið í litlu leikformi , ef ég væri meiddur gæti ég ekkert gert .
Eina leiðin fyrir mig er að hugsa sem svo að ég hafi fengið góða hvíld til að taka almennilega á því í sumar .
Maður breytir engu eftir á .
" Aron hefur ekki gert upp við sig hvað hann tekst á hendur eftir að keppnisskórnir fara á hilluna enda vonandi mörg ár þangað til .
Telur þó fullvíst að fjölskyldan setjist að á Íslandi , jafnvel á Akureyri .
Hann nam einn vetur í Menntaskólanum á Akureyri áður en hann hélt utan og hefur síðan lokið tveimur árum í fjarnámi við Verkmenntaskólann á Akureyri .
" Ég ætla að ljúka stúdentsprófi - einhvern tímann , " segir hann .
Þá er Aron kominn með B - gráðu UEFA , Knattspyrnusambands Evrópu , í þjálfun en fullyrðir ekki hvort hann muni einhvern tíma snúa sér að henni .
Lokaspurningin er borin upp að beiðni konu á ritstjórninni ! Ætlar hann að skarta skegginu í hitanum í Frakklandi ? " Já , að minnsta kosti í fyrsta leiknum , svo sé ég til ...
" Grjótharður Þorpari Húðflúr landsliðsfyrirliðans hafa vakið mikla athygli en þar kennir ýmissa grasa .
Jesús Kristur prýðir vinstri hönd hans , nöfn nánustu ættingja er líka að finna en á hægri hendinni hefur hann látið flúra mynd af Glerárkirkju og af Gleránni , en Aron ólst upp steinsnar frá henni .
Á handarbakinu eru svo póstnúmer Glerárhverfis , 603 ; þess hluta Akureyrar sem er norðan árinnar .
Þar ólst Aron upp og kveðst gríðarlega stoltur af upprunanum .
Mótaði okkur að gefast aldrei upp Bræðurnir Aron Einar og Arnór Þór eru báðir afreksmenn .
Arnór Þór , sem er hálfu öðru ári eldri , er nú atvinnumaður í handbolta í Þýskalandi og landsliðsmaður .
Þarna er Aron , til vinstri , 15 ára en Arnór 17 .
" Við erum báðir með mikið keppnisskap og vorum alltaf í keppni : hvor væri á undan að klára fiskinn af diskinum , hvor væri á undan upp í skóla á morgnana og hver ynni ef við fórum í slag .
Samt erum við bestu vinir en það hefur mótað okkur báða að gefast aldrei upp , " segir Aron .
" Við þolum hvorugur að tapa , pabbi og mamma vita það vel og hringdu lengi vel ekkert í okkur daginn eftir tapleik ! Það hefur reyndar breyst með tilkomu barnanna okkar ; um leið og maður fær barnið sitt í fangið gleymist allt annað .
Það er mjög þroskandi að eignast barn .
Ég hef trú á að þegar fólk verður foreldri breytist allir til hins betra .
" 