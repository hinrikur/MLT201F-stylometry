Aron Ingham Grímsson hefur gengið í gegnum súrt og sætt sem stuðningsmaður enska knattspyrnuliðsins Leicester , sem á mánudag varð ekki bara þvert á allar spár sérfræðinga , heldur þvert á drauma jafnvel bjartsýnustu stuðningsmanna liðsins , meistari í fyrsta skipti í sögu félagsins .
Pétur Hreinsson peturhreins@mbl.is Aron fæddist í Reykjavík og ólst upp hjá enskri móður sinni að mestu leyti hér á landi og hefur haldið með liðinu allt frá komu fyrrverandi knattspyrnumannsins Arnars Gunnlaugssonar til félagsins í ársbyrjun 1999 .
Þegar blaðamaður nær tali af honum er Aron staddur í Leicester , þessari rúmlega 330 þúsund manna borg í Miðlöndunum á Englandi , þar sem hann mun ásamt hverjum einasta borgarbúa fagna Leicester-liðinu sem lyftir Englandsmeistarabikarnum á heimavelli liðsins .
Aron hefur horft á alla leiki Leicester eftir að það komst upp í efstu deild árið 2014 en fyrir það varð hann að láta útvarpslýsingar breska ríkisútvarpsins um ensku neðri deildarnar og íslenska textavarpið nægja .
Sunnudagsblað Morgunblaðsins sló á þráðinn til Arons skömmu eftir að Leicester hafði tryggt sér titilinn og skyggndist inn í hugarheim stuðningsmanns þessa umtalaðasta liðs í heimi .
" Það er stórfurðulegt , " segir Aron um tilfinninguna að vera stuðningsmaður Leicester í dag .
" Ég held að fótboltalið geti ekki gert stuðningsmenn ánægðari en Leicester hefur gert .
Þetta er það ótrúlegasta sem ég hef upplifað sem stuðningsmaður og ég get ekki ímyndað mér að það sé hægt að toppa þetta , " segir Aron .
Skallinn skein fallega í fljóðljósunum Ástæðan fyrir því að Aron fór að halda með þessu meðalstóra félagi úr Miðlöndunum er nokkuð skondin .
" Ástarsamband mitt við Leicester hófst þegar ég sá Arnar Gunnlaugsson spila fyrir Bolton .
Í kvöldleikjunum skein skallinn hans líka svo fallega í fljóðljósunum , " segir Aron og hlær .
" Ég bjó í Bolton á þessum tíma og hann var uppáhaldsleikmaðurinn minn .
Þegar hann fór til Leicester í úrvalsdeildina gat ég ekki annað en farið með , " segir Aron .
Eftir það varð ekki aftur snúið .
Ástin á Leicester óx og dafnaði .
Eftir brotthvarf Arnars frá Leicester voru það leikmenn eins og Emile Heskey , Neil Lennon og Robbie Savage sem fengu að prýða svefnherbergisveggi Arons .
" Ég hef einstaka sinnum velt því fyrir mér hvort ég yrði svo heppinn að sjá Leicester spila í Evrópudeildinni .
En að vinna úrvalsdeildina eða heyra Meistaradeildarlagið spilað á King Power ( heimavelli Leicester ) , " segir Aron og hugsar sig um .
" Það er bara fáránlegt .
" Flestir vinir Arons á Íslandi halda með stóru liðunum á Englandi , Manchester United , Arsenal , Chelsea og Liverpool .
Í samanburði við afrek þessara liða í gegnum tíðina er saga Leicester þyrnum stráð og því hefur Aron fengið að kynnast .
" Á sama tíma og félagar mínir voru að horfa á sín lið spila í Meistaradeildinni fylgdist ég með Leicester á textavarpinu gera 0:0 jafntefli við Stoke og falla niður í þriðju deild .
Svo sá ég Leicester tapa á eins sorglegan hátt og hægt er í umspili um sæti í úrvalsdeildinni .
Þremur árum seinna urðum við reyndar meistarar þannig að ég kvarta ekki mikið í dag , " segir Aron sáttur , en hann verður í Leicester í öllu húllumhæinu um helgina .
" Ég get ekki beðið eftir því að vera í Leicester í fagnaðarlátunum .
Ég þarf að vera þar .
Bara til þess að sanna það fyrir sjálfum mér að þetta sé raunverulegt , " segir Aron .
