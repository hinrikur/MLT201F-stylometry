Hugsanlega þekkja ekki allir ljósmyndafyrirtækið Sigma , þótt það þekki allir ljósmyndafróðir , en það framleiðir samnefndar ljósmyndavélar og er að auki einn af helstu linsuframleiðendum heims .
Sigma-linsur eru þekktari en myndavélarnar og þykja almennt afbragðstæki , ekki síst á síðustu árum , en hægt er að fá Sigma-linsur fyrir Canon EF , Nikon F , Minolta / Sony a og Pentax K. Sigma er japanskt fyrirtæki , stofnað 1961 af Michihiro Yamaki , sem stýrði fyrirtækinu fram til 2012 þegar hann féll frá .
Nýr stjórnarformaður tók til við að byggja fyrirtækið upp að nýju og fékk meðal annars hönnuð frá Carl Zeiss til að liðsinna sér með góðum árangri .
Á síðustu árum hefur fyrirtækinu fyrir vikið vaxið fiskur um hrygg á linsusviðinu , sérstaklega með svonefndri Art-framleiðslulínu .
Svo vel hefur Sigma gengið á undanförnum árum og svo mikið hefur salan aukist að Canon reyndi að kaupa fyrirtækið á síðasta ári .
Af upptalningunni hér fyrir ofan má ráða að hver framleiðandi er með sína eigin linsufestingu , aðallega til að tryggja að þeir sem kaupi af þeim vél kaupi líka af þeim linsur , og þótt vissulega sé hægt að kaupa linsur fyrir viðkomandi vél frá öðrum framleiðendum er það býsna mikið stökk að skipta út myndavél og þurfa þá að byggja upp nýtt linsusafn líka .
Í eina tíð var hægt að nota linsuhring til að tengja linsu frá öðrum framleiðanda við myndavél og það gat gagnast vel þó að það breytti eðlilega notkunarsviði linsunnar að einhverju leyti .
Eftir því sem linsur verða fullkomnari og rafeindavæddari vandast þó málið , því að vél og linsa þurfa að geta " talað " saman ef vel á að vera .
Sigma á svar við þessu og kynnti í vor nýjan linsuhring , hátæknivæddan , MC-11 , sem gerir kleift að nota til að mynda Canon eða Canon-samhæfðar linsur við Sony E-mount vélar og nýta allt það sem linsan býður upp á varðandi sjálfvirkan fókus og hristivörn , svo dæmi séu tekin .
Ef notandi setur linsu við vélina sem hringurinn ekki styður er hægt að uppfæra hann , tengjast honum með aðstoð borð- eða fartölvu , enda er á MC-11 hringnum USB-tengi til þess arna .
Hringurinn sjálfur er ekki eins nettur og linsuhringir voru í eina tíð , enda er þetta öllu meira apparat , en sáraeinfalt að nota hann og svínvirkar .
Mjög snjöll lausn .
Hann kostar 45.900 kr. hjá Fotovali .
Eins og ég nefndi er Sigma aðallega frægt fyrir ljósmyndalinsur og segir sitt að fyrirtækið fékk þrenn verðlaun á samkomu alþjóðlegra samtaka ljósmyndatímarita , TIPA , sem haldin var í byrjun mánaðarins .
Verðlaunin fékk Sigma fyrir bestu stafrænu linsuna í þremur flokkum ; Sigma 50-100mm F1.8 DC HSM | Art var valin besta aðdráttarlinsan , Sigma 24-35mm F2 DG HSM | Art var valin besta gleiðlinsan og Sigma 20mm F1.4 DG HSM | Art var valin besta atvinnumannalinsan .
Svo vill til að fyrsta eintakið af Sigma 50-100mm F1.8 DC HSM | Art barst til landsins í vikunni og gafst færi á að kynnast henni aðeins .
Eins og sjá má á myndinni hér fyrir ofan er þetta afbragðslinsa sem ætluð er fyrir APS-C vélar , þ.e. vélar sem eru með svonefnda " crop " -myndflögu .
Orðið " Art " sem skeytt er aftan við linsuheitið vísar til þess að þetta er linsa í efsta gæðaflokki Sigma og það á reyndar við um allar verðlaunalinsurnar .
Hún kostar líka sitt , 209.900 kr. í Fotovali , og er heilmikið apparat , hálft annað kíló að þyngd .
Það er mjög gott að sýsla með hana og maður finnur strax að smíðin á henni er fyrsta flokks .
Mér finnst það til að mynda kostur að það er langur snúningur á fókusstillingum .
Aðal hverrar linsu er þó eðlilega glerið í henni og er það líka fyrsta flokks , framúrskarandi og ótrúlega tært – segir sitt að linsan er með f / 1.8 út í gegn .
Það er engin hristivörn í linsunni , sem einhverjum finnst eflaust ókostur , en hefði bæði gert hana þyngri og umfangsmeiri og einnig hækkað verðið umtalsvert .
Þetta er linsa sem hentar vel til að taka portrettmyndir og líka afbragð til að taka íþróttamyndir innanhúss svo dæmi séu tekin .
Þetta er líka fyrirtaks linsa til að taka vídeó .
Í linsunni er SpeedBooster , sem nýtir myndflöguna betur , hleypir meira ljósi á hana og gerir að verkum að ljósnæmi verður f / 1.2. Tæknin er frá fyrirtækinu Metabones og upphaflega sniðin sem eins konar millistykki fyrir fullframe linsur við APS-C vélar .
Eins og viðbætur og millistykki almennt getur SpeedBooster haft áhrif á myndgæði og dregið úr hraða á sjálfvirkum fókus svo það á ekki alltaf við .
Kemur annars eflaust að góðum notum þar sem við á .
