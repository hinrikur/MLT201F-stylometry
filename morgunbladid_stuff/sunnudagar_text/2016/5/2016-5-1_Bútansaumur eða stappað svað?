Ruslalúgurnar í fjölbýlishúsunum voru ein af þessum uppgötvunum mannkyns sem breyttu svo miklu .
Vel má vera að einhver viti um hugvitsmanninn .
Enginn veit þó hver hann var maðurinn sem fann upp hjólið , en hann var enn meiri galdrakarl .
Ef menn eru neyddir til að giska telja flestir að Gísli Marteinn hafi fundið upp hjólið , eða í það minnsta seinna hjólið af tveimur .
Þarf að hjóla í málið Leiðin inn í Skerjafjörð var í uppnámi í liðlega ár á meðan þeir voru að gera hjólreiðastíga beggja vegna götunnar og á milli hennar og gangstíga .
Þorpsbúar sögðu ekki æðruorð á meðan á bjástrinu stóð .
Þeim er vel við hjólreiðamenn , og bílakerlingar og -karlar töldu að auki víst að hagur sinn vænkaðist er framkvæmdum lyki .
Gangandi fólk var líka fegið , því að það taldi víst að þá myndu hjólreiðaferðir á ofsahraða á göngustígnum með ströndinni loks leggjast af .
En það skrítna gerðist að hjólreiðamenn eru ófáanlegir til þess að nota rándýra hjólreiðastígana og hjóla áfram eftir götunni , iðulega 2-3 hjól samsíða , sennilega fyrir selskapinn .
Bílalestirnar koma á líkfylgdarhraða á eftir með tilheyrandi aukinni mengun .
Bílstjórana dauðlangar til að smella bílnum sínum upp á auðar hjólabrautirnar , svo eitthvert gagn hljótist af þeim , en eru af gamla skólanum , kjarklausir eða yfir sig löghlýðnir .
Hvorki Gunnlaugur Þórðarson dr. jur .
né Ragnar í Smára hefði hikað í eina sekúndu .
Búið er að taka niður skiltin sem heimiluðu að hjólað væri á gangstígnum meðfram ströndinni , en það gerir enginn neitt með það .
Þar hjóla menn enn á bílhraða , sem ekki er gert á fyrrnefndum umferðargötum .
Og þar sem enginn á von á slíku er stutt í slæm slys á þessum slóðum .
Það eykur enn líkurnar að göngumenn virðast flestir vera með hlustunargræjur í eyrunum , sjálfsagt til að komast hjá því að heyra í lóunni , tjaldinum , hrossagauknum og öðrum hljóðmengunarvöldum .
En það þýðir um leið að þeir heyra ekki heldur hvininn í kappreiðunum fyrr en um seinan .
Á síðustu árum hefur borgin gert margt til að auðvelda gangandi , akandi og hjólandi fólki sambúðina í borginni .
Ekki hefur alltaf tekist nægilega vel til , en viðleitnin er þakkarefni .
En kostnaðarsömum breytingum þarf að fylgja eftir með upplýsingum og merkingum í anda Svejks : Það verður að vera agi í hernum .
Kim kom Hagspekingar , sem að jafnaði skjöplast oftar en öðrum stéttum , töldu lengi að forsenda þess að hótel bæru sig á Íslandi væri sú að þau færu þrisvar á höfuðið , með viðeigandi afskrift skulda .
Þessi virta regla var stundum byggð inn í áætlun um nýtt hótel .
En oftast var engin áætlun gerð og látið nægja að telja gjaldþrot á puttunum og þegar þrjú voru komin taldi Ferðamálasjóður að nú glitti í " rekstrargrundvöll " og lánaði í fjórða sinn .
Íslendingar eru þannig innréttaðir að komi gat á lukkupottinn þegar hann er staddur yfir Íslandi og óvænt dreitlar úr honum á innfædda er óðar lagst í aðgerðir sem taka mið af því að lukkupotturinn sé hvorki reikistjarna né stjörnuhrap , heldur nýr fastur punktur á hagfelldum stað á himninum .
Síld , kolmunni , langhali og jafnvel makríll koma í hugann .
En landinn hefur smám saman lært , þó hægar en brennd börn að forðast eld .
Þannig er okkur orðið ljóst að þótt Kim Kardashian og stórfjölskyldan birtist í Bláa lóninu sé ekki endilega víst að sá elskulegi Íslandsvinur mæti aftur á morgun og allar þær vikur sem fara í hönd .
Sérfræðingur sagði í útvarpi að ómögulegt væri að meta áhrifin af heimsókn Kardashian-ættarinnar til Íslands .
Það þótti meira að segja óvita liggja í augum uppi , en eins og setningin var sögð þýddi ómöguleikinn að hliðaráhrifin af Kim væru svo mögnuð að ómögulegt væri að sjá út yfir þau , eins og sumt annað sem einkennir fólk af þessari ætt .
En þótt vera megi að Kim og þær hinar muni auka ferðamannastrauminn til Íslands er það ekki sama fagnaðarefnið nú og það hefði verið þegar hvert hótel þurfti að fara reglubundið á höfuðið til að eiga von .
Fyrir fáeinum áratugum var það ótvírætt merki um að maður hefði " meikað það " að híbýli hans og skrifstofur væru þiljuð með palisander .
Stórgróserinn í Kristnihaldi undir Jökli sagðist eiga svo mikinn palisander að hann gæti gubbað .
En Palli Sander er hrokkinn af stalli og menn ná að gubba án hans .
Og vel má vera að Kim frjósemisgyðja sé allt eins að fylgja ferðamannastraumnum hingað og að stofna til hans .
Nú eru þeir til sem fá sömu viðbrögð og gróserinn þegar þeir heyra að ferðamannastraumur muni enn aukast .
Þótt við Íslendingar séum aftur að verða bestir og mestir í öllu eftir að hafa pústað stundarkorn gildir það um fleiri .
Það eru ýmsir komnir með upp í kok af ferðamönnum .
Þarf nýtt viðmið ? Í því góða tímariti Spectator birtist nýlega grein með eftirfarandi fyrirsögn og undirfyrirsögn ( í lausl .
þýðingu ) " FÖST Í FERÐAMANNAGILDRUNNI. Við erum á góðri leið með að eyðileggja sérhvern fullkominn blett – nema að við verndum þá og tökum þá frá fyrir örfáa lukkunnar pamfíla .
" Þegar lesandinn rak augu í fyrirsögnina hugsaði hann : Ah ! Umfjöllun um Ísland .
Sjálfhverfi Íslendingurinn kom upp um sig , en átti ekki kollgátuna .
Greinarhöfundurinn Sean Thomas var staddur í Bútan í eystri Himalajafjallgarði .
Sagði hann staðinn einn þann fegursta í víðri veröld og hefur því augljóslega ekki komið í Hvolhrepp .
Hann lýsir Bútan og Punakha-dal sérstaklega og er bæði upphafinn og hugfanginn og bætir svo við að það helgi alla þessa fegurð að þarna séu fáir ferðamenn .
Og það sé engin tilviljun .
Þvert á móti.Yfirveguð stefna stjórnvaldanna tryggi þá stöðu .
Fyrir rúmum 30 árum hafi svo sem 25 ferðalangar sótt þennan stað heim árlega .
Stjórnendur Konungdæmis hins öskrandi dreka skotruðu augum til þess sem þá var að gerast í Asíu , hvort sem það var Nepal eða Taíland , Indland eða Seychelles-eyjar .
Þeim leist ekki á blikuna .
" Þetta skal ekki henda okkur , " sögðu yfirvöldin .
Þau ákváðu að sérhver ferðamaður skyldi greiða 200 dollara ( 30.000 króna ) startgjald fyrir það eitt að fá að drepa niður fæti í Bútan .
Nú koma 50.000 ferðamenn til Bhutan á ári og landið ber það prýðilega og hefur ekki tapað sínum yndisleik .
Sokkin fegurð Greinarhöfundur gerir svo samanburð : " Ég fór til vesturhluta Sikileyjar og hlakkaði sérlega mikið til að komast til Taormina .
Þann stað elskuðu Goethe , Wagner , Yeats , Oscar Wilde og D.H .
Lawrence .
Um þessa perlu Sikileyjar sagði Ernest Hemingway að hún væri svo fögur að mann verkjaði í augun .
En ég fylltist ógeði í Taorminu .
Því um leið og ég steig út um dyr hótelsins var ég kominn í slíka kös Þjóðverja , Ameríkana , Japana og Breta að mér lá við drukknun .
Það þurfti að standa í biðröð til að komast inn í borgina og ganga eftir aðalgötunni í skipulagðri biðröð .
" Sean Thomas rekur í grein sinni hvern ferðamannastaðinn af öðrum þar sem menn " fara í biðraðir til að sjá aðrar biðraðir " .
Kínverjar hafa þegar slegið út aðrar þjóðir í fjölda ferðamanna , og þeim á eftir að fjölga .
Indverjar eru lítt farnir að hreyfa sig .
Þegar milljarður þeirra mætir , segir Thomas , þarf ekki um að binda : " Heimurinn allur mun ekki komast hjá því að horfa til fegurðardísarinnar , Punakha-dals , þar sem bændastúlkurnar syngja ástarsöngva sína , sem þær einar kunna , um leið og þær tína rósrauð eplin fyrir augum mér , þar sem ég sit á 5 stjarna hótelinu mínu , sem ég borga glaður 140 þúsund krónur fyrir nóttina .
" Það bætist auðvitað við startgjaldið og önnur útgjöld .
Íslendingar elska sína túrista ekkert minna en síldina , kolmunnann , langhalann og makrílinn .
En einmitt þess vegna ættu þeir að vita að fá má margfalt meira fyrir allar þessar tegundir séu þær að mestu brúkaðar til manneldis .
Bræðsla og gúanó verði ætíð næstbesti kostur .
Gæti ekki verið ráð að taka íslensku umræðuna um stöðu ferðamála fyrr en síðar ? Og þá alla umræðuna , hversu óþægileg sem hún kann að vera ? Kannski ættum við að skjóta saman og senda ferðamálastjóra til Bútan .
