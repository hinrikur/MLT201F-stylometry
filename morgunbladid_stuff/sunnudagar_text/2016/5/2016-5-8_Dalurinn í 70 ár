Það hefur mér fundist skrýtnast , að um leið og þeim fækkar , sem þekkja þennan heim , sem ég skrifa um , þá hef ég spurnir af ungu fólki , sem nennir að lesa sögurnar mínar .
Það finnst mér eiginlega meira virði , en þótt einhverjir stytti sér stundir við kerlingabókahjal og kaffibolla .
" Það er skáldkonan Guðrún frá Lundi sem svo talar í afmælisviðtali við Morgunblaðið árið 1971 í grein sem ber það skemmtilega heiti Kerling eins og ég má ekki skrifa svona mikið .
Guðrún Árnadóttir , sem kenndi sig við Lund í Fljótum , er þá búin að senda frá sér 27 bindi skáldverka , eða bók á hverju ári með aðeins einni undantekningu , engin bók kom út 1969 .
Í ár eru 70 ár frá því að skáldaferill þessa afkastamikla og vinsæla höfundar hófst .
Gaman væri að vita hvað hún segði nú þegar enn sannast að kallað er eftir bókum hennar og að sagan af fólkinu í dalnum komi nú út í fjórðu útgáfu .
Þetta höfuðverk , Dalalíf , kom út í fimm bindum á árunum 1946-1951 og eru því 70 ár frá því að íslenskir lesendur heilluðust af Æskuleikjum og ástum , en svo heitir fyrsta bindið .
Enginn vissi deili á höfundi en saga fólksins í Hrútadal sló svo rækilega í gegn að næstu tvo áratugi varð Guðrún söluhæsti og langmest lesni höfundur á Íslandi .
Þegar öll fimm bindin af Dalalífi voru komin út árið 1951 var þar komin lengsta íslenska skáldsagan .
Verkið kom síðast út árið 2000 og er löngu ófáanlegt og því kærkomið að fjórða útgáfa líti nú dagsins ljós .
Nálgast hinn mikla skáldskap Mikið hefur verið rætt um viðtökur verka Guðrúnar og í huga margra er hún táknmynd umræðu um kerlingabækur og kaffiþamb .
Ritdómar um Dalalíf sýna það sem lengi vel endurómaði í umfjöllun um höfundarverk Guðrúnar , sagan var sögð góð en of löng .
Talað var um breiða þjóðlífslýsingu , heimildargildi og sagnfræði verksins .
Kristmann Guðmundsson skrifar í Morgunblaðið 7. desember 1949 : " Þetta er þjóðlífssaga , – en af allra bestu og skírustu tegund , sem nálgast hinn mikla skáldskap svo , að oft eru mörkin lítt greinanleg ! " Ekki slæmt fyrir ómenntaða konu á sjötugsaldri að nálgast hinn mikla skáldskap .
En þegar þarna er komið sögu er heldur engin hætta á ferðum .
Gamanið kárnaði á 7. áratugnum , þegar ljóst var að þjóðin lá í bókum Guðrúnar og að kerlingin ætlaði aldrei að hætta að skrifa .
Metnaðarleysi þjóðarinnar Það er ekkert nýtt að höfundum sé fundin trappa í vinsældarstiga menningarumræðunnar út frá listrænu vægi .
Þeir sem stýrðu menningarumræðunni á sjöunda áratugnum hneyksluðust á góðu gengi Guðrúnar og fáruðust yfir vinsældum slíks léttmetis .
Þeim fannst að lesendur sem sinntu ekkert um nýjungar í stíl og umfjöllunarefnum hlytu að vera ómeðvitaðir og ónæmir fyrir nýjum heimi eftirstríðsáranna .
Þá höfðu menn áhyggjur af því að enginn væri að lesa þjóðskáldin og dýpri skáldskap .
Dregið var í efa að verk Guðrúnar væru alvöru bókmenntir .
Kannski vegna hversdagslegra viðfangsefna , sem eru nú engu að síður lífið sjálft , og kannski vegna orðfæris og stíls .
Sögurnar renna tærar fram og koma til lesandans eins og bæjarlækurinn , alveg áreynslulaust .
Lesendur þekktu þennan heim vel og þráðu jafnvel að lesa um hann .
Í dag er umhverfið ekki lengur hversdagslegt heldur sannkallaður ævintýraheimur sem Guðrún færir okkur og við trúum að svona hafi þetta verið og engan veginn öðruvísi .
Hvað viðtökur verka Guðrúnar varðar myndast gjá milli lesenda og bókmenntarýna , eða þeirra sem fóru með umræðuvaldið .
Heimspekingurinn Michael Foucault hefur skrifað um þetta valdatafl og talar um " framleiðslu á sannleikanum " .
Það er þó ekki nóg að valdhafinn , sá sem stýrir umræðunni , hafi skoðun heldur verða einstaklingarnir , lesendur Guðrúnar , einnig að taka þátt .
Margir tóku þátt og nú í seinni tíð hefur verið talað um að lesendur Guðrúnar séu komnir úr felum .
Þrátt fyrir hrifningu á verkunum í gamla daga fór lesturinn leynt .
Það þótti hallærislegt og bera vott um smekkleysi að liggja í bókum Guðrúnar .
Guðrún hæðist að þessu sjálf í fyrrgreindu blaðaviðtali þegar hún segir að kerling eins og hún megi ekki skrifa svona mikið .
Skáldkonan sem vildi engan dæma var því með röngu dæmd til útlegðar í íslenskri bókmenntasögu þrátt fyrir sölumet og útlán bókasafna .
Vinsældir hennar fóru hressilega fyrir brjóstið á mörgum en hún virðist hafa látið slíkt sem vind um eyru þjóta og skrifaði áfram sínar sögur enda nokkurs konar J.K .
Rowling fyrir forleggjarann .
Það er ekki fyrr en með áhuga á kvennasögu og kvennabókmenntum á níunda og tíunda áratugnum sem þetta breytist .
Í dag eru fáir sem ekki viðurkenna þennan mikla og afkastamikla höfund og umræðan hefur tekið algjörum stakkaskiptum .
Þeir eru þó til sem hafa engin verk Guðrúnar lesið en telja að um léttmeti og slæmar bókmenntir sé að ræða enda má segja að heilli kynslóð hafi verið kennt að hæðast , oftast þó góðlátlega , að verkum Guðrúnar frá Lundi .
Ókvenlegt að skrifa lygasögur Það var ekkert áhlaupaverk hjá alþýðukonu í Skagafirði á fimmta áratug síðustu aldar að láta skáldadrauma sína rætast .
Handritið að Dalalífi hafði farið til nokkurra forleggjara .
Hún segir í viðtali 1952 : " Annars þótti fólki þá næstum ókvenlegt að skrifa " lygasögur " ( Helgi Konráðsson , Morgunblaðið , 24. desember 1952 ) .
Hún brá á þá það ráð að birta Afdalabarn sem framhaldssögu í tímariti .
Þá komu vinsældirnar í ljós og Gunnar í Ísafold , þá Leiftri , lét slag standa .
Hún skrifaði af ríkri þörf og stundum vindur frásögninni svo hratt fram að með ólíkindum er .
Tæknin er líka skemmtileg , lesandinn fær að vita hvað gerðist frá ýmsum sjónarhornum .
Hann heyrir á tal vinnufólksins , hann sér inn í huga persónanna og þannig sér hann oft sama atburðinn innan frá og utan .
Sögurnar eru eins og kvikmyndahandrit , því sjónarhornin eru svo margskipt og mörg .
Sögunum vindur fram og Guðrún kann þann galdur að halda spennu og teyma lesendur áfram sem fúsir lesa yfir 2.000 blaðsíður , þar sem Dalalíf er .
Blóð Guðrúnar Guðrún hlaut aðeins einu sinni peningalega viðurkenningu fyrir ritstörf .
Hún fékk úthlutað 100.000 krónum úr rithöfundasjóði , þá orðin háöldruð .
Einhverjir tóku eftir þessu og Indriði G. Þorsteinsson skrifaði fræga grein í Tímann þann 6. október 1968 undir heitinu Peningar Guðrúnar frá Lundi .
Vilmundur Jónsson landlæknir orti síðan fræga vísu þegar hann sá mynd í Morgunblaðinu árið 1969 .
Myndin sýnir rithöfundana Hannes Pétursson , Guðmund Hagalín , Þórberg Þórðarson og Thor Vilhjálmsson skála glaða í kampavíni eftir að hafa fengið úthlutað úr rithöfundasjóði .
Tekjur sjóðsins komu þá af útlánum bókasafna og enginn komst nálægt Guðrúnu í fjölda útlánaðra eintaka : Vengir heiðraðir , verðlaunaðir , vígðir á helgum fundi , skálum bræður og bergjum glaðir blóð úr Guðrúnu frá Lundi .
Marín Guðrún Hrafnsdóttir er með MA-próf í bókmenntum frá University of Leeds og stundar nú nám í Hagnýtri menningarmiðlun við HÍ .
Hún er jafnframt langömmubarn Guðrúnar frá Lundi .
Marín hefur haldið málþing og fyrirlestra um skáldkonuna Guðrúnu frá Lundi auk námskeiða hjá Endurmenntun Háskóla Íslands .
Guðrún Árnadóttir frá Lundi Guðrún Árnadóttir er fædd á Lundi í Stíflu í Fljótum þann 3. júní 1887 og ólst upp í hópi ellefu systkina , þar af voru níu sem komust til fullorðinsára og var hún fjórða barnið .
Guðrún gekk aldrei í skóla en naut farkennslu í alls níu vikur , varð snemmlæs og ung byrjaði hún að fást við skriftir .
Hún lærði reyndar ekki að draga til stafs fyrr en 11 ára en var eftir það sískrifandi sem unglingur og ung kona .
Hún kallaði það reyndar söguvitleysur og þær hafi hún allar brennt þegar hún fór að búa , nema að eftir urðu nokkur blöð af Dalalífi .
Baldvina móðir Guðrúnar var hörkudugleg en minna fyrir bókastúss en Árni hélt bókum og sögum að börnum sínum og hvatti þau til þess að lesa .
Mannsefni sitt , Jón Þorfinnsson , hitti Guðrún þegar hún var í kaupamennsku í Húnavatnssýslunni og stunduðu þau búskap á afskekktum og erfiðum jörðum í 37 ár en fluttu til Sauðárkróks árið 1939 .
Það var þá sem Guðrúnu loks gafst tími til að skrifa þótt alltaf hefði hún stolið stund og stund þegar færi gafst .
Guðrún og Jón eignuðust þrjú börn ; Angantý , Freystein og Marín .
