Ein bók stendur algjörlega upp úr þegar ég leiði hugann að eftirlætisbókum : Sjálfstætt fólk eftir Halldór Laxness .
Ég les ekki mikið , aðallega vegna anna , en eitt barna minna var greint lesblint og þannig komst ég í samband við Blindrabókasafnið á sínum tíma og hlusta mikið á hljóðbækur , t.d. á ferðalögum .
Þegar notaðar voru kassettur var oft erfitt að vita hvar maður var staddur en tæknin hefur breyst mikið og nú er gott að geta sogað efnið inn í æfóninn .
Ég hef mikið reynt að stúdera Guðbjart Jónsson , Bjart í Sumarhúsum og hef mikið dálæti á honum .
Skoðanir eru skiptar , sumir hata hann en aðrir dá og ég er sem sagt í seinni hópnum .
Það er sama hvar ég gríp niður , mér finnst hann alltaf jafn áhugaverður .
Ég rekst á eitthvað sem vekur mig til umhugsunar , í hvert skipti sem ég hlusta á Sjálfstætt fólk .
Uppáhaldskafli minn er Líkmenn ; ég verð alltaf bergnuminn að hlýða á hann lesinn ; Rósa er látin og liggur í kistunni í fjárhúsinu á Sumarhúsum og Bjartur bíður eftir vinum sínum sem koma gangandi fjórir , Fjallkóngurinn , Einar í Undirhlíð , Ólafur í Ystadal og Þórður gamli , faðir Rósu .
Lýsingar á færðinni , veðrinu og öðru í kaflanum eru svo magnaðar og ég hef oft reynt að setja mig í spor fólksins .
Þessi bók ætti , að mínu mati , að vera skyldulesning í framhaldsskólum .
