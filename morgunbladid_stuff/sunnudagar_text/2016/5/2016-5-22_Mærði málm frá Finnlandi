" Mig langar að vekja athygli á því að Finnland býr líklega að flestum málmböndum í heimi miðað við höfðatölu og skorar líka hátt í góðum stjórnarháttum .
Ætli sé eitthvert samband þarna á milli ? " Þessi orð Baracks Obama á fundi hans með forsætisráðherrum Norðurlandanna á dögunum hafa vakið mikla athygli og ekki síður ljósmynd af Bandaríkjaforseta að sveifla djöflahornunum , vörumerki tónlistarstefnunnar , í ræðustól í Hvíta húsinu .
Því skal þó til haga haldið að átt hefur verið við þá mynd ; Obama gerði þetta ekki í raun og veru .
Þá hefði líklega allt farið á hvolf í " Biblíubeltinu " .
Eins hefur verið átt við mynd , sem margir hafa mögulega séð á samskiptamiðlum , þar sem Obama virðist vera klár í slaginn í miðjum " pittinum " á málmtónleikum .
Hvað sem því líður hefur finnskt þungarokk ekki í annan tíma fengið viðlíka kynningu .
Norðurlöndin eru fræg fyrir ást sína á þungu rokki , ekki síst Finnland en samkvæmt Encyclopaedia Metallum eru 53 málmbönd á hverja 100.000 íbúa þar um slóðir .
Svíar eru með 37 málmbönd á hverja 100.000 íbúa og Norðmenn 27 .
Ekki liggur fyrir hversu mörg málmbönd við Íslendingar eigum en til að skáka Finnum þyrftu þau sennilega að vera í kringum 180 í það heila .
Obama mærði Norðurlöndin fyrir margt fleira á fundinum með ráðherrunum , svo sem Spotify , Skype , Minecraft , Angry Birds , Candy Crush , Lego og IKEA .
Sem kunnugt er hefur Sigurður Ingi Jóhannsson forsætisráðherra boðið Obama í opinbera heimsókn til Íslands .
Eins gott að Skálmöld verði þá á landinu .
