Íþróttamenn eiga að vera fyrirmyndir .
Það eru bara nokkurs konar óskráð lög .
Þegar þú ert afreksíþróttamaður hefurðu bara varla neitt val um sviðsljós , það einfaldlega fellur á þig og þú þarft að standa þig .
Þótt þjálfarar í efstu deildum í knattspyrnu séu kannski ekki í sama sviðsljósi og afreksíþróttafólk eða landsliðsfólk á ýmsum sviðum þá eru þeir samt mikið í fjölmiðlum og koma fram jafnt þar sem og á vellinum sem fulltrúar sinnar íþróttar og þar með fyrirmyndir yngri iðkenda .
Í vikunni var tveimur ofbeldismálum vikið til aganefndar KSÍ .
Í öðru tilvikinu tók þjálfari efstu deildar liðs í knattspyrnu mann hálstaki eftir leik .
Í hinu tilvikinu sló þjálfari liðs í næst efstu deild annan þjálfara í punginn .
Orðalag eins og að mönnum hafi verið " heitt í hamsi " og að það sé " hiti í mönnum " eru vinsælir frasar sem gjarnan eru notaðir til að afsaka líkamlegt ofbeldi í íþróttum .
Þessi meinti " hiti " er hins vegar ekkert svar og hann er alls ekki endanleg útskýring eða á nokkurn hátt afsökun á svona atvikum .
Margir þjálfarar yngri flokka og foreldrar krakka , sérstaklega í boltaíþróttum , hafa á undanförnum árum lagt sig mikið fram við að kenna góða siði innan vallar sem utan .
Það sem stendur upp á foreldrana er að haga sér almennilega á hliðarlínunni .
Börnunum viljum við kenna það sem við köllum íþróttamannslega hegðun sem meðal annars felur í sér að missa ekki stjórn á sér , kunna að tapa og að koma alltaf heiðarlega fram við andstæðinginn .
Hvernig getum við ætlast til þess af börnum að þau læri að stjórna skapi sínu þegar þau mæta á völlinn og horfa á eldri fótboltahetjur tapa sér og ráðast á næsta mann í bræðikasti ? Það þarf að taka á ofbeldi í íþróttum með öðrum hætti en að afsaka það með einhverjum skaphita .
Sá sem beitir ofbeldi þarf sjálfur að takast á við það vandamál .
Vandamálið sem við hin stöndum frammi fyrir er að hjálpast að við að horfa ekki í hina áttina .
Við verðum að viðurkenna að þetta er ekki í lagi , segja það upphátt og hjálpast svo að við að finna leiðir til að koma í veg fyrir að ofbeldi í íþróttum þyki í lagi sökum óskilgreinds " hita " í " mönnum " .
Hinir mjög svo heitu menn þurfa að læra að hafa stjórn á sjálfum sér , nú eða leita sér aðstoðar til þess .
