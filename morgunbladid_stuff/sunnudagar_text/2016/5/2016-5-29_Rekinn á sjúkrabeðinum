" If you ' re gonna die , die with your boots on , " söng Iron Maiden hástöfum um árið .
Segja má að trymbillinn Nick Menza hafi tekið þá félaga á orðinu , hneig niður og dó á miðjum tónleikum með hljómsveit sinni OHM í Los Angeles síðastliðinn laugardag .
Hann var aðeins 51 árs að aldri .
Menza er þekktastur fyrir starf sitt með einu mesta þrassbandi sögunnar , Megadeth .
Afrekaði það raunar að vera rekinn úr þeirri ágætu sveit tvisvar .
Menza gekk í Megadeth árið 1989 , eftir að hafa leyst forvera sinn , Chuck Behler , af um tíma , og lék inn á frægustu plötu sveitarinnar , Rust in Peace eða Hvíl í ryði , ári síðar .
Árið 1998 þurfti Menza að undirgangast aðgerð á hné til að fjarlægja góðkynja æxli .
Í stað þess að aflýsa tónleikum réð Megadeth Jimmy DeGrasso til að leysa Menza af hólmi á meðan hann greri sára sinna .
Á sjúkrabeðinum fékk hann á hinn bóginn símtal frá leiðtoga Megadeth , Dave Mustaine , þar sem honum var tjáð að ekki væri lengur þörf fyrir krafta hans .
Mustaine lagði Megadeth niður árið 2002 vegna meiðsla sem hann varð fyrir á hendi .
Þegar hann endurreisti bandið tveimur árum síðar bauð hann Menza að vera með .
Vék honum þó jafnharðan úr bandinu aftur á þeim forsendum að hann væri ekki í nægilega góðri leikæfingu til að túra .
Menza er annar Megadeth-trymbillinn sem fellur í valinn , en Gar Samuelson , sem lék inn á fyrstu tvær plötur sveitarinnar , sálaðist árið 1999 .
Banamein hans var lifrarbilun .
Meðal þeirra sem minnst hafa Menza með hlýju eru Dave Mustaine og David Ellefson , bassaleikari Megadeth .
