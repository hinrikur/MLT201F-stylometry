Fréttir um að stjörnurnar Kim og Kourtney Kardashian og rapparinn Kanye West væru á landinu ásamt fylgdarliði voru ansi áberandi fyrr í þessum mánuði .
Þau vörðu nokkrum dögum í að skoða Ísland og í leiðinni kynntu þau það rækilega fyrir milljónum manna sem fylgjast með þeim á samfélagsmiðlum .
Einhverjir íslenskir aðdáendur Kim , Kourtney og Kanye fóru á stúfana og eltu þau og tóku myndir á meðan stjörnurnar nutu þess í botn .
Við skulum ekki gleyma því að flestir sem eltust við hópinn voru á unglingsaldri ef marka má Snapchat-myndböndin sem Kim og Kourtney birtu .
Á meðan fjölmiðlar landsins kepptust við að færa fréttir af þessu krúi til að svala þorsta Kardashian-aðdáenda fóru " ofurtöffarar " landsins á kreik og létu í sér heyra .
Þessir töffarar hneyksluðust í kór , bæði á þeim sem hafa áhuga á þessu fólki og á þeim skrifa fréttir um Kardashian-systurnar og Kanye .
" Af hverju er verið að fjalla um þetta fólk , " skrifaði einhver töffarinn á Facebook og lækin hrúguðust inn .
Þeir sem læka svona töff status fá sko frítt kúlstig sjáðu til .
Þessir töffarar vita ekkert hallærislegra en að fylgjast með Kardashians og fíla tónlist Kanye West .
Eins vita þeir ekkert hallærislegra en að elta frægt fólk á götum úti .
En persónulega þykir mér ekkert hallærislegra en að finna sig knúinn til að drulla hressilega og reglulega yfir allt það sem fellur ekki undir þeirra áhugasvið .
Frekar mikill hroki að þurfa að segja öllum að þau séu með betri áhugamál og vandaðri tónlistarsmekk en hinir .
Er þetta ekki annars orðið ansi lúið dæmi , að hneykslast á því hvað " unga fólkið " fílar ? Er maður ekki orðin svolítið súr og bitur týpa þegar maður getur ekki setið á skoðunum sínum varðandi eitthvað eins ómerkilegt og að fólk velji að horfa á einhvern tiltekinn sjónvarpsþátt í frítíma sínum ? Sjálf myndi ég seint skilgreina mig sem Kardashian-aðdáanda en mér fannst bara nokkuð jákvætt hvernig þær kynntu land og þjóð þessa daga á meðan þær voru á landinu .
Ég fór meira að segja að fylgja þeim á Snapchat til að sjá hvaða fossa og fjöll þær voru að skoða en annars var mér sama .
Svo fannst mér krúttlegt að hópur unglinga væri að elta þær um Skólavörðustíg .
Það sem var minna krúttlegt voru þessir fullorðnu einstaklingar sem urðu að tjá sig um þessa " lúða " .
Á sama tíma og töffararnir hneyksluðust þá skriðu fréttir af Kardashian og West hratt og örugglega upp lista yfir mest lesnu fréttirnar .
Þetta var greinilega það sem stór hluti landsmanna hafði áhuga á að lesa þá stundina .
Og svo lengi sem fólk vill lesa um eitthvað , þá munu fjölmiðlar skrifa um það , alveg sama hvort blaðamenn eða þeir allra svölustu hafi áhuga .
Og til að svara ykkur sem spurðu í kommentakerfinu , þá já , þetta er frétt .
Annars hefur það reynst mér vel í gegnum tíðina að sleppa því að lesa fréttir um það sem ég hef engan áhuga á .
Ég mæli með að aðrir ( líka þeir sem hlusta bara á mjög underground tónlist og horfa einungis á heimildamyndir um flókin málefni ) geri það líka , þannig sleppum við mögulega við að skrifa skitna statusa á Facebook og Twitter um hvað allir hinir eru asnalegir .
Guðný Hrönn gudnyhronn@mbl.is 