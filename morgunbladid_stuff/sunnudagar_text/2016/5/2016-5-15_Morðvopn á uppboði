Margir áttu erfitt með að trúa eigin augum fyrir helgi , þegar George Zimmerman skráði skammbyssuna sem hann notaði til að skjóta Trayvon Martin til bana til sölu á uppboðssíðunni GunBroker.com og kvaðst vilja fá alla vega 5.000 dollara fyrir hana sem er andvirði 615.000 króna .
Auglýsingunni fylgdi eftirfarandi klausa : " Tækifæri þitt til að eignast brot af sögu Bandaríkjanna .
" Zimmerman tók fram að hann hefði nýlega endurheimt byssuna frá hinu opinbera og að hún væri í góðu lagi .
" Þetta er skotvopnið sem ég notaði til að verja líf mitt og stöðva hamslausa árás Trayvons Martins , " sagði ennfremur í lýsingu .
Málið vakti strax mikla reiði .
Enda þótt Zimmerman hafi verið sýknaður af morðákæru fyrir þremur árum voru alls ekki allir sannfærðir um sakleysi hans og mikil mótmæli fylgdu í kjölfarið .
Málið var olía á eld umræðunnar um rasisma sem kraumar enn þar vestra .
Skömmu eftir að byssan , sem er af gerðinni Kel-Tec 9mm , kom fyrst inn á vefsíðuna á fimmtudaginn hvarf hún út aftur .
Eigandi síðunnar svaraði því til að hann tæki ekki þátt í þessari umdeildu sölu og kærði sig ekki um athyglina sem málið hefði strax vakið .
Að hans sögn skráði Zimmerman vopnið á síðuna að eigandanum forspurðum .
Um 250 þúsund manns höfðu skoðað síðuna áður en auglýsingin var tekin út .
Þar með héldu margir að málið væri úr sögunni .
Ekki aldeilis .
Seinna sama dag skaut byssan upp kollinum á annarri uppboðssíðu , UnitedGunGroup.com .
Eigandi þeirrar síðu , Todd Underwood , tjáði the Washington Post að hann sæi enga ástæðu til að taka ekki við gripnum .
" Ég styð þetta ekki en ég hef ekkert á móti þessu heldur .
Byssan er hans eign og þetta er hans ákvörðun , " sagði Underwood .
" Þegar betur er að gáð kemur í ljós að maðurinn var sýknaður af kviðdómi , þannig að við ættum ekki einu sinni að vera að ræða þetta .
Saklaus maður er einfaldlega að selja persónulega eign sína hæstbjóðanda .
" Stormur í vatnsglasi Sjálfur er Zimmerman á því að þetta sé stormur í vatnsglasi .
" Ég er frjáls maður og geri það sem mér sýnist við eigur mínar , " sagði hann í samtali við miðilinn WOFL , se m er partur af Fox-samsteypunni .
Skemmst er að minnast þess þegar Zimmerman fór í heimsókn í Kel-Tec-byssuverksmiðjuna í Flórída , fljótlega eftir að hann var sýknaður .
Í framhaldinu birtust af honum ljósmyndir með starfsmönnum verksmiðjunnar , þar sem hann brosti út að eyrum .
Viðeigandi ? Zimmerman er samt ekki sama í hvað tilgangi menn kaupa vopnið af honum .
Í fyrrnefndri greinargerð með byssunni á GunBroker.com sagði hann marga hafa lýst áhuga á henni , þar á meðal Smithsonian-safnið í Washington .
Zimmerman kveðst hafa hafnað öllum tilboðum til þessa , þar sem áform kaupandans um notkunina voru honum ekki þóknanleg .
Ekki kom fram í hverju það var fólgið .
Seljist byssan ekki kveðst Zimmerman ætla að geyma hana í öryggishólfi handa barnabörnum sínum .
Tracy Martin , faðir Trayvons , vildi ekki tjá sig um málið þegar eftir því var leitað .
" Ég vil ekki tjá mig um gjörðir einstaklingsins sem myrti Trayvon , " sagði Martin sem heldur sig við að taka sér aldrei nafn Zimmermans í munn .
Lögmenn fjölskyldu Martins sendu á hinn bóginn frá sér yfirlýsingu , þar sem tilgangur Trayvon Martin-stofnunarinnar um að binda enda á ofbeldi af völdum skotvopna í Bandaríkjunum er ítrekaður .
Hægt er að bjóða í byssuna fram á þriðjudag .
