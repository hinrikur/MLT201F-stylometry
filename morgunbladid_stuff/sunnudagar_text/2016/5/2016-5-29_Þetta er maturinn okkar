Kál er ekki sama og kál .
Til er kál til manneldis og það er misjafnt að gæðum .
Síðan er til kál til fóðureldis fyrir svín .
Einnig það er misjafnt að gæðum .
Og þarna er náttúrlega skörun á milli .
En eflaust má koma öllu þessu káli fyrir í búðarhillum .
Og þar gefst neytendum kostur á að velja á grundvelli verðlags og gæða .
Efnalitlir munu neyðast til að sætta sig við lökust gæði vegna verðlagsins en efnameira fólkið skiptir verðlagið minna máli .
Eins er það með aðra matvöru .
Kjöt er ekki sama og kjöt .
Til er kjöt sem framleitt er með hormónum til að örva vöxt og í slíku kjöti er reglan sú , fremur en undantekningin , að þar sé að finna leifar sýklalyfja , sem gripirnir hafa verið sprautaðir með á meðan þeir söfnuðu kjöti á bein sín .
Þetta kjöt er ódýrt í framleiðslu , ekki síst ef framleiðendur hafa ekki verið um of plagaðir af regluverki um góða meðferð dýra .
Þegar pottur hefur verið brotinn í þessu efni á Íslandi hefur verið reynt að bæta úr eins og nú er gert í svínaræktinni .
Þótt ýmsu hafi verið áfátt hjá okkur á ýmsum sviðum í dýrahaldi , þá stendur þar flest til bóta .
Þá verður ekki horft framhjá því að íslenskir búfjárstofnar eru sjúkdómsfrírri og þar af leiðandi lausari við sýklalyf en gerist í öllum löndum í kringum okkur .
Það á við um þau lönd sem vilji stendur nú til hjá stjórnvöldum að heimila að auka innflutning á kjöti frá til Íslands .
Þetta á sérstaklega við um svínakjöt og kjúklinga .
Í Evrópu er fiðurféð reyndar sumpart lengra að komið og munu ódýrustu kjúklingarnir ættaðir frá Kína .
Þar hafa menn ekki haft miklar áhyggjur af dýraverndarsjónarmiðum þegar kemur að því að seðja milljarðamarkaðinn .
Óheillasamningurinn við Evrópusambandið frá síðasta hausti um aukinn innflutning þaðan á kjöti hefur enn ekki verið staðfestur á Alþingi .
Samtök launafólks í matvælaiðnaði hafa varað við því að svo verði gert og vilja að áður verði ráðist í rannsókn á afleiðingum fyrir landbúnaðinn og innlenda matvælaframleiðslu .
Svipuð sjónarmið voru uppi á síðasta þingi Bændasamtakanna .
Á Alþingi hafa einnig komið fram varnaðarorð þótt vissulega séu þar einnig til staðar þau sem segjast tala fyrir hönd neytenda og reyna að sjá fyrir sér verðmiðana á kálinu og kjötinu .
En snúast ekki neytendasjónarmið líka um gæði ? Og viljum við ekki að öll þjóðin búi við gott og heilsusamlegt fæði og að það eigi að gilda jafnt um börn frá fátækum og ríkum heimilum ? Þetta hefur verið ríkjandi sjónarmið á Íslandi til þessa .
Þess vegna niðurgreiðum við mjólk en ekki kók .
Og þess vegna leggjum við upp úr því að hafa heilnæma matvöru í hillunum fyrir alla .
Er útlent fólk þá almennt aðframkomið af neyslu sýklakjöts og eggja með salmonellu ? Nei , langt í frá .
Og flest höfum borðað slíka fæðu erlendis um lengri eða skemmri tíma án þess að kenna meins .
Eflaust má lifa hamingjusömu lífi af svínakáli og hormónakjöti .
Þó er óviturlegt að vanmeta áhrif slíkrar fæðu á heilsufar og vellíðan .
Gæði fæðunnar sem við neytum að staðaldri skipta nefnilega máli .
Og ef við höfum eitthvað sem er sannanlega gott og heilnæmt , hvers vegna fórna því ? Kjötið , mjólkin , grænmetið og fiskurinn eru meira en vörur í búðarhillu .
Þetta er maturinn okkar .
