Við lifum í nokkurs konar plastveröld .
Plast er alls staðar í kringum okkur .
Stór hluti af þeim vörum sem við kaupum er annaðhvort úr plasti eða í plastumbúðum .
Meira að segja hráefnunum sem við notum til matargerðar heimavið er pakkað inn í plast .
Svo tökum við matinn úr plastinu , eldum eitthvað gott og pökkum afgöngunum inn í meira plast .
Eftir matinn burstum við tennurnar – með plastbursta .
Og þetta eru reyndar bara örfá og örsmá dæmi .
Plastfjallið er risavaxið og gerir ekkert annað en að stækka .
Talið er að hver Íslendingur noti að meðaltali 34 kíló af plasti árlega .
Plastið virðist oft einhvern veginn óumflýjanlegt og við sjálf sem einstaklingar virðumst svo smá í baráttunni við plastfjallið ( fyrir utan allt hitt ruslið sem undan okkur hrynur ) .
Við getum reyndar byrjað á því að flokka plastið , það er betra en ekkert .
En vandinn er auðvitað ekki leystur þar með .
Önnur áskorun sem við stöndum frammi fyrir sem neytendur er einfaldlega sú að neyta minna .
Kaupa minna og þannig senda frá okkur minna af plastrusli .
Plast hefur aðeins verið til í um hundrað ár í veröldinni .
Plast hverfur ekki úr náttúrunni þótt við hættum að nota það og því er í reynd allt plast sem framleitt hefur verið síðastliðna öld ennþá til í einhverri mynd í náttúrunni , stór hluti þess er í hafinu .
Nokkrir nemendur við Listaháskóla Íslands sýna nú afrakstur verkefnis sem þeir kalla The Problem is Now á vegg sem umlykur byggingarsvæði við Laugaveg 4-6 .
Þar sýna þau einfaldlega hvernig tíu kíló af plastrusli líta út .
Útgangspunkturinn er að sýna hversu mikið magn af plasti fellur til hjá hverju og einu okkar á hverjum 100 dögum .
Magnið er sláandi þegar það er sett svona fram , beinlínis hengt upp á vegg .
Í myndbandi sem hægt er að skoða á Facebook-síðu verkefnisins ( sláið The problem is now inn í leitarstreng á Facebook ) er einnig að finna hrollvekjandi staðreyndir eins og þá að við notum hvern plastpoka að jafnaði í um 25 mínútur og fleygjum árlega um 70 milljónum plastpoka .
Það er góð hugmynd að nota hvítasunnuhelgina í að rölta Laugaveginn og horfa á plastrusl .
Kannski náum við að láta ögn minna af plasti lenda í körfunni í næstu verslunarferð fyrir vikið .
