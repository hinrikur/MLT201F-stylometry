Það er fjörugt stjórnmálalífið í Norður-Kóreu .
Kommúnistaflokkurinn þar boðaði óvænt aðalfund sinn og eru þó ekki nema 36 ár frá síðasta fundi .
Nýtt fordæmi ? Fréttastofa " RÚV " segir frá : " Höfuðborgin hefur verið þrifin , blómaskreytingar hylja torgið í miðborginni og fánar flokksins blakta hvarvetna .
Andi Kim Il-sung – sem lést 1994 – svífur yfir vötnum .
Hann er formlega í forsæti landsþingsins þar sem hann var útnefndur eilífur forseti .
" Það er ósýnilegt glott á vörum fréttamannsins , sem segir þessa frétt rétt eins og um örskotsstund hafi vaknað sú spurning , hvort þarna væri fordæmi sem einhver gæti leitað í .
En gamlir þingfréttamenn , sem hafa dæst yfir fréttum frá Alþingi þar sem talað er mánuðum saman um " fundarstjórn " forseta , spyrja sig : Myndi nokkur atast í löngu dauðum þingforseta ? Væru ekki helgispjöll að finna að fundarstjórn manns sem hefði verið dauður þetta lengi ? Vera má að þarna sé fundið form sem fengi íslenska þingmenn til að hugsa sinn gang .
Valið Forsetar og forsetaefni lúta sérstökum lögmálum á Íslandi .
Í undanförnum forsetakosningum hafa flestir frambjóðendur lýst þeim sjónarmiðum að forseti ætti einungis að sitja í tvö kjörtímabil , en í hreinum undantekningum í þrjú .
Það hefur gengið illa eftir .
Þegar ljóst verður að " alvöru " forsetakosningar standa fyrir dyrum hefst umræða um að rétt sé að leggja forsetann af , enda eigi snobb og pjatt ekki við okkur og kostnaður við embættið sé mikill .
Því er þá gjarnan bætt við að aðrir gætu tekið að sér móttökuþáttinn og eru forseti Alþingis og jafnvel forsætisráðherra nefndir til sögunnar .
Þetta með forseta Alþingis gæti sjálfsagt gengið í öðrum löndum .
En forseti þings , sem situr vikum saman yfir mönnum sem tala um fundarstjórn forseta , er ekki í skapi til að skreppa til að skemmta fólki .
En um leið og forsetakosningar eru um garð gengnar þagnar niðurlagningartal .
Ónot yfir tildri og kostnaði er bara í nösunum á mönnum .
Og þar sem flytja á " boð og pjatt " yfir á aðra myndi kostnaður lítið lækka .
Giska má á , að útgjöld við Alþingi , sem sér um karp um fundarstjórn forseta , hafi þanist margfalt meira út en kostnaður forsetaembætti sins .
Af óþekktum ástæðum þykir þjóðinni vænt um forsetaembættið sitt .
Tímabundin ráðning Það hefur vissulega hent suma að fá snert af kóngabakteríu í starfinu .
En dauðlegt fólk hlýtur þó að gleðjast yfir að vera ekki í eyrnamerktu í starfi til lokadags , eins og blessað kóngafólkið .
Það fólk venst þessu frá blautu barnsbeini .
Í einrúmi hlýtur það þó stundum að velta fyrir sér af hverju einmitt það hafi lenti í þessum ósköpum .
Á meðan þessi örlög flokkuðust sem guðleg ráðstöfun þýddi ekkert að nöldra .
Og hvað mætti Kim Il-sung segja , sem verður að þrauka áfram , þótt hann hafi legið dauður í 22 ár og gæti verið dauður lengi enn ? Þótt mörgum þyki fínt að tala af fyrirlitningu um " móttökuþátt " forseta , þá telja aðrir miklu varða að sá þáttur sé tekinn föstum tökum , þar sem hann dragi upp mynd af okkur öllum út á við .
Þeir horfa því helst til kandídata sem leysa þann þátt með sóma .
Fullyrða má að allir forsetar ( og forsetahjón ) hafi haldið vel á þeim þætti , þótt þeir hafi lagt mismikið upp úr honum .
Hvað knýr fólk í framboð ? Það er sérkapítuli hvernig menn verða forsetaefni á Íslandi .
Það hefur lengi tíðkast að forsetaefnin sjálf vitni til krafna fólks úr öllum áttum sem heimta af mönnum að þeir verði forsetar .
Grunsemdir eru uppi um að meira sé gert úr en efni standa til .
Í fínum boðum forðum tíð báðust myndarlegar húsmæður forláts á kræsingunum .
Þetta var dálítið danskt og sætt og sýndi auðmýkt .
Forsetaframbjóðendur vitna oft í auðmýkt og mest þeir sem vita ekki hvað orðið þýðir .
Sumir hafa þá afsökun að hafa lent í sjónvarpi og orðið þjóðareign .
Það er mesta furða hvað veðurfræðingarnir hafa sloppið og kann að stafa af sviptingum í veðri hér á landi .
Sá ágæti maður Guðni Jóhannesson hafði aðeins komið nokkrum sinnum " í settið " hjá " RÚV " í fáeinar mínútur í senn , þegar bálviðrið skall á honum og hann flúði undir feld .
Fjöldinn hafði hrifist af vitneskju hans um forsetaembættið .
Hvað vissi hann ? En Vef-Þjóðviljinn benti að vísu á þetta í framhjáhlaupi : " Ríkisútvarpið hefur meðal annars eftir Guðna : " Þá segir Guðni að Sveinn Björnsson , fyrsti forseti Íslands , ( hafi ) notið formlegs stuðnings beggja stjórnarflokka , árin 1944 og 1949 .
Hann var hins vegar sjálfkjörinn .
" Vef-Þjóðviljinn sagði : " Því miður kemur ekki fram í þessari endursögn hvaða stjórnarflokkar það voru sem studdu Svein Björnsson árið 1944 .
Þá sat utanþingsstjórn Björns Þórðarsonar .
" Guðni Jóhannesson sagnfræðingur " RÚV " sendi Vef-Þjóðviljanum leiðréttingu : " Þarna er greinilega á ferð innsláttarvilla hjá RÚV .
Þetta hefðu sanngjarnir menn séð og ekki gert veður út af .
Setningin " Hann var hins vegar sjálfkjörinn " ætti að hjálpa þar til .
Hér er greinilega verið að vísa til endurkjörs SB 1945 og 1949 .
" Það er nú það .
Sé það rétt að " RÚV " hafi slegið þetta atriði vitlaust inn hefur fréttastofan sú haldið áfram að slá inn vitleysur í nafni Guðna og hann ekki borið við að leiðrétta þær .
" RÚV " lætur Guðna segja " beggja stjórnarflokkanna " um árið 1945 ( að leiðréttum innslætti ) og 1949 .
En stjórnarflokkarnir voru þrír 1945 , en ekki tveir og þeir voru líka þrír árið 1949 og alls ekki sömu flokkarnir eins og " RÚV " virðist " slá inn " að Guðni hafi sagt .
Í fyrri stjórninni , Nýsköpunarstjórninni , lýstu tveir flokkar af þremur , Sjálfstæðisflokkur og Alþýðuflokkur , stuðningi við Svein , en þriðji flokkurinn , Sósíalistaflokkurinn , lýsti því aðeins yfir að hann ætlaði ekki að bjóða fram gegn honum og var í raun andvígur Sveini .
Árið 1949 voru flokkarnir þrír og " RÚV " lætur Guðna gleyma Alþýðuflokknum , flokki sjálfs forsætisráðherrans , Stefáns Jóhanns Stefánssonar .
En hvers vegna lét sagnfræðingurinn , sem gaf sér tíma til að " leiðrétta " Vef-Þjóðviljann um eitt atriði , allar aðrar vitleysur Fréttastofunnar standa ? Bar öllum " sanngjörnum " hlustendum að sjá að þetta voru allt innsláttarvillur " RÚV ? " Séu hlustendur almennt svo vel að sér þá þarf engan sérfræðing " í settið " .
En sé þess þörf verður viðkomandi að rísa undir verkefninu .
Ekki vitneskjan , heldur getan og viljinn En þetta smámál skiptir að sjálfsögðu engu um það , hvort Guðni sé upplagður sem forseti Íslands eða ekki .
En það er jafnsérkennilegt að þetta smáræði í " settinu " sé talið réttlæta framboð til forseta .
Annað segir meiri sögu , og kannski hana alla .
Stærstu atvik í sögu forsetaembættisins snúa að Icesave-samningunum .
Hræðsluáróður stjórnar Jóhönnu og Steingríms við atkvæðagreiðslu þjóðarinnar var magnaður .
Margir kiknuðu .
Einn af þeim var sérfræðingur " RÚV " um forsetaembættið .
Tímaritið Grapevine segir : " I ' m glad that I ' m not in the Icelandic government .
I wouldn ' t know what to do , I wouldn ' t know if I should accept this agreement or not .
Guðni Thorlacius Jóhannesson .
" Og um fyrsta Icesave-samninginn , sem almennt er viðurkennt að hafi verið sá vitlausasti þeirra allra , segir hann : " We might not like the Icesave deal , but the alternative is much worse , and maybe this is the best we or anyone else could get .
Take it or leave it , that ' s the message we got .
I think anyone criticizing the negotiations team for being weak are ignoring , wilfully or not , the incredibly difficult position the Icelandic authorities find themselves in .
" Þarna talar maður sem hafði kokgleypt áróðurinn og skalf af hræðslu .
Dettur nokkrum manni sem þetta les í hug að Guðni hefði sem forseti staðið með þjóðinni þegar mest lá við ? Nei .
Er eitthvað sem bendir til þess að hann hafi breyst ? Guðni segist þakklátur fyrir að vera ekki í ríkisstjórn sem þarf að fást við þetta stórmál .
Mega ekki Íslendingar vera mun þakklátari fyrir það , að hann var ekki á Bessastöðum þá ? Og í mars 2010 skrifar Guðni og nú í Fréttablaðið : " Niðurstaðan er þessi : Ætli menn að halda því fram að Íslendingar séu að reyna sýna umheiminum fram á óréttlætið í því að ríkisvaldið þurfi að ábyrgjast innstæður í einkareknum bönkum verða þeir að bæta við orðum sem gætu hljómað eitthvað á þessa leið : " það er að segja í útlöndum en á Íslandi hljóta aðrar reglur að gilda " .
Hæstiréttur hafnaði sjónarmiðum af þessu tagi sem fráleitum með dómi sínum um neyðarlögin .
Nei , nei , nei , nei .
Allra , allra , allra síðasta sinn Ólafur Ragnar tilkynnti þjóðinni formlega og hátíðlega í áramótaávarpi 2012 að hann yrði ekki í kjöri .
Síðar fannst glufa í ávarpinu .
Hann bjó þá þjóðina undir það að hann kynni að þurfa að hætta árið 2014 .
Hann minntist aldrei einu orði á það meir .
Áramótaávarpið 2016 var ekki síður formlegt og hátíðlegt og virtist að þessu sinni alveg glufufrítt .
Það bættist svo við , að menn mundu að auki að Ólafur hafði sagt árið 2012 " nei , nei , nei , nei " við spurningu um það , hvort hann myndi leika sama leikinn fjórum árum síðar .
Þetta væri örugglega í allra síðasta sinn .
Ástæðan sem breytti öllum þessum fullyrðingum og fyrirheitum að þessu sinni var sú , að í ljós kom að eiginkona forsætisráðherrans átti aflandsreikning ! Hvernig gæti Ólafur hætt við slíkar aðstæður ? Hvað hefði orðið um þjóðina ? Ólafur sagði í viðtali við erlendan fjölmiðil að þjóðin hefði á Austurvelli fyllst " mórölskum hryllingi " yfir aflandsreikningum .
Ekki er þó annað vitað en að forsætisráðherrafrúin hafi undanbragðalaust greitt skatta á Íslandi af þessum eignum sínum .
Ólafur Harðarson prófessor , sá sami og fann glufuna árið 2012 ( væntanlega samkvæmt ábendingu ) , sagði opinberlega nýlega að Ólafur Ragnar hefði slátrað Sigmundi Davíð sem forsætisráðherra og haft ánægju af því .
Síðan hefur ótrúlega margt ótrúlegt gerst .
Á meðal annars hafði Ólafur svarað CNN aðspurður " nei , nei nei , nei " , að ekki gæti komið til þess að upplýst yrði um að eiginkona hans eða fjölskylda hennar ættu reikninga í aflandsskjólum .
Hvernig í ósköpunum gat Ólafur svarað þessari spurningu þannig , eða svarað henni yfirleitt , þegar hann hefur nú upplýst að þau hjón hafi aldrei rætt fjármál sín og því síður tengdafjölskyldu hans ? Ólafur Ragnar er enn í framboði .
Ekki er enn vitað til þess að nafni hans Harðarson sé kominn í glufuleit .
Af öllum þessum ástæðum er ekki að undra þótt orð finnska forsætisráðherrans komi upp í hugann : " Já , þessir Íslendingar , þeir kalla ekki allt ömmu sína .
" Líklegast er að amma þeirra sé Guði eilíflega þakklát fyrir það .
