Söngkonan Beyoncé Knowles fékk einhvern veginn loksins uppreisn æru eftir að hafa gefið út plötu sína Lemonade á dögunum .
Ákveðinn hópur fólks hafði stimplað Beyoncé sem lágmenningarguggu , sem er þekkt vandamál í heimi vandaða fólksins .
Þarna sem sagt áttaði vandaða fólkið sig á því að þarna væri alvöru listamaður á ferð .
Við hérna ( ég og danshópurinn minn – sem ég mun aldrei hætta í þótt æfingar hafi verið slitróttar upp á síðkastið ) , bestu vinkonur Beyoncé , höfum náttúrlega alltaf talað hennar máli , hlustað á tónlistina hennar og borgað fyrir að læra að dansa alveg eins og hún .
Allt hefur þetta verið gert af hreinræktaðri sjálfselsku , eða til þess að hafa gaman og gera líf sitt innihaldsríkara inni í lokuðum sal þar sem engum er strítt .
Það er nefnilega ekki hægt að vera á röngunni og bugaður yfir eigin hlutskipti í lífinu þegar reynt er að halda í við Beyoncé og gera eins og hún .
Öll orkan fer í það að reyna að halda takti og vera ekki eins og stóra systir hans Gosa .
Danshópurinn missti sig þegar Iyv Park , líkamsræktarfatalína Beyoncé , kom á markað .
Línuna gerði hún í samvinnu við TopShop og fæst línan víða um heim .
Um er að ræða afar vel sniðin íþróttaföt sem henta í ræktina , í dansinn og svo geta buxurnar jafnvel gengið við hælaskó ef maður ætlar að taka Garðabæinn á þetta alla leið ( ég er svo rík ég þarf ekki að vinna ) .
Það er þó eitt við þessa línu sem ekki hefur verið mikið talað um en það er að hún hentar hryllilega vel fyrir þær sem eru með svolítið bústin læri og vilja láta þau líta út fyrir að vera örlítið grennri .
Virka svolítið eins og aðhaldsbuxur sem ýta óæskilegum fituforða í burtu .
Veit samt ekki alveg hvert hann fer .
Í línunni eru allavega þrjár týpur af þröngum síðum íþróttabuxum sem eru það stífar að þær halda vel að og eru með sauma á réttum stöðum sem gera legginn ansi föngulegan .
Í línunni eru líka hnébuxur með nokkrum sniðum sem eru ansi hreint klæðilegar og búa yfir fyrrnefndum eiginleikum .
Undirrituð er stödd í Montreal í Kanada og gaf út skýr fyrirmæli að hana vantaði sko ekki neitt þegar farið var í dálítinn verslunarleiðangur .
Undirrituð er að spara eins og svo oft áður ( ég veit þið hafið heyrt þennan brandara áður ) .
Sparnaðurinn gekk alveg vonum framar þangað til undirrituð kom að Ivy Park rekkanum .
Þá tók hjartað nokkur aukaslög og blóðþrýstingur hækkaði töluvert .
Það þurfti því að vinna þetta eins og hvert annað verkefni ( eða vertíð ) , moka af slánum inn í mátunarklefa og velja svo sigurvegarana og taka þá með sér heim .
Þið getið rétt ímyndað ykkur hver mun sperra sig fyrir allan peninginn í ræktinni eftir helgi eða eitthvað ! martamaria@mbl.is 