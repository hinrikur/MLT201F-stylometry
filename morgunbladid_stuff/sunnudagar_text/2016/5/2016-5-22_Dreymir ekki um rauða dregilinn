Unnur Eggertsdóttir , eða Una Eggerts eins og hún kallar sig í Bandaríkjunum , er ung og upprennandi leikkona .
Hún er nýútskrifuð úr leiklistarskóla þar sem hún var valin besta leikkonan .
Nú arkar hún á milli áheyrnarprófa í New York og er hvergi hrædd .
Hún hefur nú þegar landað tveimur hlutverkum þar í borg .
Texti og myndir : Ásdís Ásgeirsdóttir asdis@mbl.is Unnur opnar dyrnar með bros á eldrauðri vör .
Í lítilli íbúð á fimmtu hæð í hverfinu Carnegie Hill í New York borg hefur hún komið sér vel fyrir .
Hún býður upp á kaffi með möndlumjólk og við tölum um lífið í New York þar sem hún hefur búið síðastliðin tvö ár og lært margt .
Um lífið , tilveruna en þó aðallega leiklist .
Hér hefur hún fundið sína hillu í lífinu og dreymir um að vinna á sviði í New York þar sem tækifærin eru endalaus en hart barist um bestu bitana .
Fann sig í leiklistinni Unnur man ekki eftir sér öðruvísi en syngjandi og dansandi .
Hún eyddi æskunni að hluta til í Kaliforníu og tók þá þátt í söngleikjum hjá áhugamannaleikhúsi .
Tólf ára flutti hún heim og hélt áfram í söng- og danstímum en hugur hennar stóð alltaf til einhvers konar tjáningar á sviði .
" Ég vissi ekki hvort ég vildi vera söngkona , dansari eða leikkona .
Svo var ég valin árið 2010 til að vera Solla stirða en ég er búin að skemmta 500 sinnum sem hún á Íslandi og út um alla Skandínavíu og Kína , í Búlgaríu og víðar .
En ég hafði aldrei tekið leiklistina út af fyrir sig , þetta var svo mikið söngur og dans , " segir Unnur .
Á þessum tíma var hún einnig bæði að kenna og semja dans en hún gaf út eigið efni þegar hún tók þátt í söngvakeppni sjónvarpsins .
" Þá hélt ég að ég ætti að verða söngkona en fann mig aldrei almennilega þar .
Ég held að ég hafi aldrei haft nógu mikið sjálfstraust til að vera söngkona .
Mér fannst alltaf ofboðslega gaman að taka upp nýtt efni og koma fram , en fannst ég aldrei geta skilgreint mig sem söngkonu .
Svo fékk ég þessa flugu í hausinn að sækja um hérna í leiklist , " segir Unnur sem sótti um þrjá skóla í New York .
Hún komst inn í alla þrjá og gat því valið úr og valdi American Academy of Dramatic Arts sem hún lýsir sem alhliða leiklistarskóla .
Unnur , sem er 23 ára , er nú nýútskrifuð úr skólanum og ber honum vel söguna .
" Þar er einblínt á leiklistina , þótt það séu líka söng- og danstímar en það er lögð áhersla á að krakkar sem útskrifast séu með mjög góða tæknilega leikþjálfun .
" Valin besta leikkona skólans Unnur vann til verðlauna við útskriftina sem efnilegasta leikkonan .
Veitt voru fern verðlaun en stærstu verðlaunin voru veitt þeirri leikkonu og þeim leikara sem þótti standa sig best .
" Það er voða skrítið að vera að gefa verðlaun fyrir leik , en það var mikill heiður að vinna þetta , " segir Unnur en þau voru rúmlega hundrað sem útskrifuðust .
" Pabbi fór að gúggla það eftir á hvaða þekktu leikarar höfðu áður fengið þessi verðlaun og þá sá hann að Robert Redford , Anne Hathaway , Spencer Tracy og fleiri höfðu unnið þau .
Það var skemmtilegt og það er gott að geta sett þetta á ferilskrána nú þegar maður er að fara í prufur .
Það er fylgst með því hverjir vinna þessi verðlaun .
En þetta snýst mikið um að þekkja rétt fólk , að " networka " og rækta öll sambönd .
" Erfið ár en skemmtileg Árin tvö í í skólanum voru ótrúlega erfið en virkilega skemmtileg að sögn Unnar .
" Ég lærði mjög mikið , bæði um mig sjálfa og svo alla þessa tækni sem leikari þarf að hafa , sem ég hafði ekki gert mér grein fyrir áður en ég kom í skólann , " segir Unnur .
Í skólanum var bæði kenndur sviðsleikur og kvikmyndaleikur .
" Þetta er samt allt það sama í grunninn .
Allt sem þú segir verður að koma frá sama stað ; þú verður að segja sannleikann .
En þegar þú ert á sviði er notuð önnur tækni en í kvikmynd , maður þarf að passa að fólkið aftast heyri í manni , " segir hún brosandi .
Lærði að meta Shakespeare Shakespeare opnaði nýjan heim fyrir Unni .
" Ég var í skólanum frá átta á morgnana til ellefu á kvöldin og það kom á óvart hvað það er endalaust hægt að læra .
Það sem situr kannski mest eftir er öll þessi Shakespeare-þjálfun .
Hún er eitt af því dýrmætasta sem ég tek með mér því hún er ekki bara fyrir leikritin hans Shakespeare heldur lærir maður svo mikið hvernig á að vinna með texta og alla þessa mismunandi karaktera sem hann hefur skapað .
Þetta er grunnur sem hægt er að nota í aðra karaktera sem þú leikur það sem eftir er .
Ég er mjög heilluð af Shakespeare .
Ég skildi aldrei áður þessa snilligáfu en núna les ég leikrit eftir leikrit og ég bara skil ekki hvernig þetta var hægt .
Og situr ennþá fast í okkar samfélagi fjögur hundruð árum síðar ! " Heimsfrægð ekki draumurinn Unnur segist vera bjartsýn á að landa hlutverkum í borginni sem er full af atvinnulausum leikurum .
" Ég held að maður verði að vera það .
Annars getur maður bara gleymt þessu , " segir Unnur sem dreymir ekki um heimsfrægð .
" Þegar ég hugsa um stóru myndina þá snýst þetta ekki um hversu fræg ég get orðið á sem skemmstum tíma .
Það er meira að mig langar að vinna sem leikkona þar til ég dey .
Ég þarf ekkert að komast í stærstu Hollywood-myndina næsta sumar .
Ég er ennþá ung og það sem skiptir mig mestu máli er að verða besta leikkonan sem ég get orðið .
Og til þess þarf ég að halda mér í stöðugri þjálfun , " segir Unnur en hún er ánægð með hvað New York búar kunna vel að meta góða leikara .
" Það er eitt sem ég elska við New York sérstaklega og það er að góðir leikarar hér eru mjög vel metnir .
Það sem ég hef heyrt um L.A. , án þess að vera að fullyrða neitt , snýst það þar mikið um hversu sæt þú ert eða hversu mjó þú getur orðið .
Hér er þetta meira um listina .
Það er bilað framboð af leikurum en það er líka mikil eftirspurn .
Það er alltaf verið að leita að góðu fólki , " segir Unnur .
Hún segir leikara þurfa að vera á tánum til að fá góð hlutverk .
" Maður þarf alltaf að vera í vinnunni , að halda sér í eins góðu líkamlegu og andlegu formi og hægt er og þá verða alltaf verkefni fyrir þig .
Og ef þú finnur ekki verkefni þá skaparðu þín eigin verkefni .
Sem mér finnst mjög spennandi kostur en hér í borginni er ungt fólk að skrifa sín eigin leikrit og hér er vettvangur til að setja þau upp .
Og þá komum við aftur að því að maður þarf að þekkja rétta fólkið .
Ég er bjartsýn á að geta haft þetta að mínu ævistarfi , " segir Unnur .
Að nafnið verði gæðastimpill Ég spyr hana hvort hún hugsi stundum um að verða fræg kvikmyndaleikkona í Hollywood .
Unnur svarar án þessa að hika .
" Nei ! Ég hugsaði það þegar ég var lítil .
Núna finnst mér velgengnin falin í því hvað þú skapar í kringum þitt nafn .
Mitt markmið er að ef nafnið mitt er við eitthvert verkefni sé það gæðastimpill .
En auðvitað , ef maður öðlast einhvers konar frægð þá opnar það dyr að öðrum verkefnum .
Maður getur þá valið á milli verkefna .
Það sem hefur breyst hjá mér síðan ég var unglingur er að mig dreymir ekki um að vera á rauða dreglinum heldur að geta valið úr verkefnum og vita að ég geti gert þau vel .
Að skapa sér þannig nafn að fólk geti gengið að því vísu að ef það vinnur með mér þá fái það eitthvað gott í hendurnar , " segir Unnur sem kallar sig Unu í Bandaríkjunum , borið fram Úna .
" Foreldrar mínir skírðu mig eins og þau héldu að ég myndi aldrei fara út fyrir Ísland .
Þau geta ekki sagt Unnur hér .
Þegar ég bjó í Kalíforníu var ég kölluð " Únör " og ég þoldi það ekki .
En svo var ég í Kína og þar var kona sem hét líka Unnur og lét kalla sig Úna .
Ég skrifa það bara Una þannig að það er skylt Unni , " segir hún .
Draumur á Jónsmessunótt Nú er skólagöngunni lokið og alvara lífsins tekin við .
" Nú er ég í prufum .
Mér finnst ofsalega spennandi að halda áfram að búa hér .
Ég er mikill Bandaríkjamaður í mér , eftir að hafa búið í Kalíforníu þegar ég var lítil .
Mér líður rosalega vel hérna , þótt mér líki líka vel við listalífið á Íslandi .
Þá er eitthvað sem segir mér að mig langi að vera hér lengur .
Það eru öðruvísi tækifæri hér .
Fjölbreyttari verkefni fyrir leikara og sérstaklega ef maður getur sungið og dansað líka .
Þannig að ég er í prufum fyrir alls konar leikhópa , leiksýningar , söngleiki , auglýsingar og stuttmyndir , " segir Unnur sem hefur í nógu að snúast við að finna sér verkefni en margir eru um hituna .
Hún er ekki með umboðsmann og því ein á báti , svo að segja .
Hún er með eins árs atvinnuleyfi til að byrja með og hyggst reyna að nota tímann vel til að koma sér á framfæri í stórborginni .
Eftir það þarf hún að sækja um áframhaldandi atvinnuleyfi .
Unnur hefur nú þegar landað tveimur hlutverkum og er annað þeirra hlutverk í danssýningu .
" Þetta er stórt dansverk með tólf dönsurum og verður frumsýnt í haust .
Það er sýnt í Brooklyn og æfingar byrja í næstu viku .
Ég er mjög spennt fyrir því .
Þetta er blanda af jazz og nútíma hiphop , mjög sérstakur stíll , " útskýrir Unnur .
Í vikunni fékk hún svo að vita að hún hreppti hlutverk í Draumi á Jónsmessunótt sem Títanía .
" Þetta er í mjög flottu leikhúsi í West Village og verða sýningar í júní og byrjun júlí , " segir Unnur sem er í skýjunum yfir þessu hlutverki .
Hark í áheyrnarprófum Unnur gengur nú göturnar á milli áheyrnarprófa og segir hún að sagt sé að fyrir hvert já sem leikarar fá séu yfirleitt hundrað nei .
" Velgengnin er oft mæld í því hversu mörg " callback " þú færð , " segir Unnur og á þá við hvort hringt sé tilbaka eftir fyrstu áheyrnarprufuna og leikarinn boðaður í aðra prufu .
" Ég hef fengið oftast eitt " callback " en ég hef verið að sækja um núna í tvær vikur .
" Það er mikið hark að vera í áheyrnarprufum og oft þarf Unnur að vakna hálf sex til að gera sig tilbúna til að mæta á staðinn klukkan sjö .
Þá tekur við margra klukkutíma bið eftir að fá að sýna hvað í manni býr á 1-2 mínútum .
" Þetta er rosa harður heimur .
Ég reyni að fara í eins mikið af " open-calls " eins og get .
Ég er ekki enn í stéttarfélaginu , " segir hún og útskýrir að hún hafi þá ekki sömu tækifæri og sá sem því tilheyrir .
" Ég mæti þá fyrir sjö og set nafnið mitt á lista og ef einhver sem er í stéttarfélaginu mætir ekki er tekið af þessum lista og við fáum að vera með .
Á einum svona degi eru prufur frá hálf tíu til hálf sex og þeir sjá svona þrjátíu manns á klukkutíma , " segir hún .
Unnur segist ekki vera stressuð að fara í prufur .
" Mér finnst bara ofboðslega gaman að fara inn í herbergi og sýna þeim hvað maður hefur að bjóða .
Maður þarf að muna að fólkið sem er að ráða er með manni í liði .
Þau vilja auðvitað að þú sért rétta manneskjan því þá er þeirra starfi lokið ! " Biðin getur oft verið löng en Unnur setur það ekki fyrir sig .
" Ég fer bara út í daginn með risa tösku , " segir hún en í henni eru föt til skiptanna , nesti , drykkir , tölva og bækur til að stytta stundirnar .
" Ég hef lengst þurft að bíða frá sjö um morguninn til fimm um daginn og þá fékk ég að fara inn í tvær mínútur .
" Ég er þá bara í tölvunni og er að sækja um fleiri hlutverk á meðan ég er að bíða .
" Hringir daglega í mömmu Þegar Unnur flutti til New York fyrir tveimur árum var hún 21 árs og hafði aldrei búið ein .
" Ég hafði búið hjá mömmu og pabba alla ævi .
Og við fluttum mikið á milli landa .
Ég hef alltaf verið mjög háð þeim en þegar við vorum að flytja voru þau og litli bróðir minn mitt akkeri .
Þannig að ég hef alla tíð verið háð þeim og er enn , " segir Unnur sem bjó fyrsta hálfa árið á skólavistinni .
" Ég flutti eftir hálft ár því það var ofboðslega dýrt og rottur þar , " segir hún í ofur rólegum tóni .
Hún er í miklu og nánu sambandi í gegnum Skype og Facebook síma við fjölskylduna .
" Mamma fær alveg daglega símtöl með spurningum eins og hvernig á að sjóða grjón ...
eða hvað gerist ef ég þvæ þetta saman í þvottavélinni ? " segir hún og hlær .
Ferillinn ofar djammlífi Unnur býr nú með bestu vinkonu sinni úr leiklistarskólanum en íbúðin er það lítil að þær deila svefnherbergi .
Hún segir þær stöllur heimakærar og setja ferilinn framar öllu djammlífi en nóg er af því í stórborginni .
" Hvaða djamm ? " svarar hún hlæjandi þegar ég spyr um það .
" Jú , það er auðvitað mjög mikið djamm hérna í New York en nú er til dæmis sunnudagur og síðustu tvö kvöld hef ég verið farin að sofa klukkan ellefu , " segir hún .
Unnur segist að sjálfsögðu fara út ef tilefni er til en annars vera mikið heima .
" Ég finn bara að það hefur áhrif á líkamann og röddina og ég bara tími því ekki .
Að fórna næstu dögum fyrir eitt kvöld .
Þetta er hljóðfærið mitt , " segir Unnur og bendir á líkamann .
Þær vinkonur horfa mikið á kvikmyndir og æfa rullur fyrir framan hvor aðra í stofunni en eru líka duglegar að sækja leikhúsin .
Fá að leika á íslensku Unnur nýtur lífsins í New York .
" Það er alltaf eitthvað hægt að gera og innblásturinn sem maður fær eftir að hafa farið á sýningu er bara stórkostlegur .
Mér finnst fólkið hérna sem maður kynnist svo duglegt af því að það er svo mikið hark .
Það eru allir svo tilbúnir til að eignast nýja vini og ég kynnist oft fólki jafnvel á kaffihúsum .
Borgin er svo lifandi og ég fæ svo mikið út út því að vera hér .
Ég elska að vera hérna en hlakka alltaf til að koma heim .
" Mér finnst magnað hvað leikhúslífið á Íslandi er stórkostlegt , miðað við hvað við erum fá .
Ég fór á Njálu um jólin og þetta var alveg epísk sýning .
Við eigum svo góða leikara , " segir hún og nefnir einnig gróskuna í íslenskri kvikmyndagerð .
" Það væri draumur að geta tekið þátt í einhverju af þessu og fá að leika með þessu fólki .
Og að fá að leika á íslensku .
Draumurinn er að geta unnið bæði hér og heima einhvern tímann .
Ef það er einhver að ráða heima á Íslandi er ég til ! " segir hún og skellihlær .
Unnur segist ekki vera komin með bandarískan kærasta .
" Nei , það væri samt ótrúlega hentugt upp á græna kortið , " segir hún og hlær .
" En nei , ég þarf að leita að honum ! " 