Áhugavert hefur verið að fylgjast með þróuninni í heimi stjórnmálanna undanfarnar vikur .
Atburðarásin verður ekki minna forvitnileg þegar hún er borin saman við söguþráðinn í vinsælustu kvikmyndunum og sjónvarpsþáttunum um þessar mundir .
Geta pólitíkusarnir kannski lært eitthvað af söguhetjunum á skjánum ? Ásgeir Ingvarsson ai@mbl.is Lesendur eru varaðir við því að í greininni er ljóstrað upp söguþræði House of Cards , Game of Thrones , Star Wars og Hunger Games ) Þórarinn Þórarinsson er mikill áhugamaður um kvikmyndir og sjónvarp en hann stofnaði á sínum tíma kvikmyndavefinn Svarthöfða .
Í dag er Þórarinn þáttastjórnandi á útvarpsstöðinni Hringbraut .
Samtalið hefst á Frank Underwood , andhetju þáttanna House of Cards .
Underwood , leikinn af Kevin Spacey , er slægur stjórnmálamaður sem svífst einskis .
Hann hefur náð að krafsa sig alla leið upp í valdamesta embætti heims , orðinn forseti Bandaríkjanna .
" Clinton sjálfur hefur sagt að þættirnir gefi mjög raunsanna mynd af stjórnmálum í Bandaríkjunum , þó væntanlega láti flestir pólitíkusar það vera að myrða þá sem standa í vegi þeirra , " segir Þórarinn .
" Það sem helst af öllu virðist drífa Underwood áfram er viljinn til valds , svo vitnað sé til Nietzsche .
Sér til halds og trausts hefur hann eiginkonuna Claire sem er hálfgerð lafði Macbeth sem stendur þétt að baki sínum manni , og er alveg jafn gírug og valdagráðug .
Það sem helst virðist tengja þau saman er einmitt valdagræðgin .
" Hvaða gildi hafa völdin , þegar upp er staðið ? Þórarinn segir þættina hafa að geyma ýmsar lexíur , s.s. um gildi þess að geta reitt sig á góðan maka .
" Ég held að það sé sama hvort karl eða kona er í valdastöðu ; það er ofboðslega gott að eiga einhvern að sem maður getur speglað sig í og treyst fullkomlega .
Ekki er verra ef sá hinn sami ber líka gott skynbragð á plott og almannatengsl .
" En um leið segir saga þeirra Franks og Claire okkur líka hvaða fórnir þarf stundum að færa til að komast á toppinn , og hvað það getur verið tómlegt hlutskipti þegar trylltustu draumar rætast .
" Þau hafa fórnað öllum hefðbundnum lífsgæðum fyrir baráttuna , eru barnlaus og komnir brestir í sambandið .
Sjálfur virðist Frank hafa bælt ákveðna hluta af eigin kynhneigð , til að spilla ekki fyrir valdabaráttunni .
Tilveran snýst ekki lengur um neitt nema völd , og ekki einu sinni að stefnumálin komist mikið að .
" Hugsar Þórarinn að margir stjórnmálamenn geti lent í svipaðri stöðu , þar sem pólitíski leikurinn tekur yfir og erfitt reynist að sleppa taki af völdunum og þekkja sinn vitjunartíma .
" Ég fæ það stundum á tilfinninguna að í gamla daga hafi stjórnmálin snúist meira um hugsjónir , en í dag snúist þau um völd , og að skyldurækni við flokk og hagsmuni vegi þyngra en að vilja breyta heiminum til hins betra .
Frank Underwood , þrátt fyrir öll völdin og áhrifin , er svolítið týndur , greyið .
" Kostir og gallar ættartengsla Í Star Wars-myndunum má líka finna stef sem enduróma í íslenskum stjórnmálum .
Þannig hafa fjölskyldubönd verið rauður þráður í gegnum bæði gömlu myndirnar og þær nýju .
" Skywalker-fjölskyldan glímir við ýmis algeng vandamál valdafjölskyldna .
Anakin Skywalker varpar stórum skugga sem mótar þá sem á eftir koma .
Þetta er eitthvað sem margir kannast við sem hafa átt áhrifamikla forfeður , að til þeirra eru gerðar ákveðnar kröfur sem stundum er erfitt að standa undir .
Getur verið erfið vöggugjöf ef pabbi eða afi var stríðshetja , viðsiptaséní eða pólitískur leiðtogi .
Hvernig stenst t.d. Bjarni Benediktsson samanburð við nafna sinn og frænda ? Og er Guðmundur Steingrímsson kannski svolítið eins og Luke Skywalker þegar hann snýr baki við Framsóknarflokknum , flokki föður síns og afa ? En í fjölskyldutengslunum getur líka falist forgjöf .
Mýmörg dæmi eru til um það hvernig tiltekin eftirnöfn virðast greiða leiðina í valdamikil embætti , hvort sem fólk heitir Kennedy , Trudeau , Hollande , Le Pen , Kirschner , Clinton eða Bush .
" En kynslóðirnar sem á eftir koma standa ekki alltaf undir væntingum .
Er ekki sagt um þriðju kynslóð viðskiptajöfra að hún sói auðæfunum og eyðileggi veldið sem tókst að byggja upp ? Kannski það sama eigi að einhverju leyti við í stjórnmálum .
" Þórarinn bendir líka á þá lexíu úr Star Wars að oft er það þúfan sem veltir hlassinu .
Finnur hann greinilega samlíkingu í því hvernig Helstirninu var tortímt og hvernig Sigmundur Davíð féll af stalli .
" Það er ósköp sakleysisleg tækling sem fellir hann , og enginn stórglæpur á bak við afsögnina .
Ef hann hefði bara sett litla grind fyrir loftræstiopið með því að vera heiðarlegur frá upphafi , þá hefði skotið ekki hitt í mark .
" Og kannski eru sumir þeir sem eru núna að komast til valda , eins og andófsmennirnir Leia prinsessa og Han Solo , sem eru að grafa undan keisaraveldi hinnar hefðbundnu stjórnmálahefðar .
" Þetta er fólk á borð við Justin Trudeau , Bernie Sanders og jafnvel Donald Trump sem hefur einhvern veginn mannlegra yfirbragð og nær betur til fólksins en stífu pólitíkusarnir sem hafa yfir sér þá áru að maður myndi ekki treysta þeim til að passa barn .
" Söguhetjurnar á skjánum móta væntingar kjósenda Loks minnir Þórarinn á að afþreyingarefnið getur mótað væntingar okkar til stjórnmálamanna .
Kvikmyndir og sjónvarp segja okkur sögur af rótspilltum lögbrjótum í æðstu valdastöðum og fyrir vikið virðist eins og viðmið fólks og væntingar lækki .
Stjórnmálamenn nú til dags virðast komast upp með hluti sem hefðu kallað á tafarlausa afsögn fyrr á tímum .
" Skoðum t.d. menn eins og Trump , sem er greinilega algjör skíthæll , en hann samrýmist ákveðinni týpu sem sést hefur í sjónvarpsþáttum og kvikmyndum .
Því ljótari og grófari hluti sem hann lætur út úr sér , því meira viðist fylgi hans aukast , " segir Þórarinn en bendir á að þessi áhrifamáttur dægurmenningarinnar geti líka verið jákvæður .
" Margir hafa fullyrt að sigur Obama í forsetakosningunum 2008 hafi að hluta til verið vegna vinsælda þáttanna 24 með Kiefer Sutherland í aðalhlutverki .
Þar bar mikið á forsetanum David Palmer ( Dennis Haysbert ) , sem var ekki bara svartur maður í Hvíta húsinu , heldur gegnheill og traustur gæi : forseti eins og fólkið vill hafa þá og sá forseti sem við vonuðum að Obama yrði .
" 