Ég vil kalla eftir umræðu um fataiðnaðinn á Íslandi , hvað hefur tekist vel og hvað ekki og að við lærum af því sem áður hefur verið gert , " segir Linda Björg Árnadóttir , fatahönnuður og lektor við fatahönnunardeild Listaháskóla Íslands .
Linda hefur síðastliðin þrjú ár verið að vinna í því að rannsaka og skrá sögu íslenskra fyrirtækja í fataiðnaði á Íslandi með aðstoð nemenda í fatahönnun við Listaháskóla Íslands en hún segir að það sem vanti í dag sé að hönnuðir þekki söguna og læri af velgengni en líka mistökum þeirra fyrirtækja sem gerðu það gott í fataiðnaðinum hérlendis fyrir þeirra tíð .
Í staðinn sé of oft verið að gera sömu mistökin aftur og aftur .
" Það er mikil gróska í fataiðnaðinum núna en það var líka gott tímabil í til dæmis íslenskum prjónaiðnaði um 1980 þegar að fyrirtæki eins og Hilda hf. fluttu út íslenskan prjónafatnað fyrir 6 milljónir bandaríkjadollara á ári og 1000 manns störfuðu í framleiðslu .
Það eru þessar sögur , í kringum nokkur fyrirtæki eins og Hildu , Karnabæ , Don Cano ævintýrið og fleiri sem ættu að vera faginu svo dýrmætar .
Ef við erum meðvitaðri um það sem áður hefur verið gert og þekkjum það erum við miklu hæfari til að gera fataiðnaðinn faglegan .
Að vita hvað hefur tekist vel og hvað ekki og skilja hvað þetta er mikils virði .
Það virðist stundum sem hönnuðir í dag gleymi hreinlega eða viti ekki að aðrir hafa staðið í sömu sporum og þeir .
Þeir gera sömu mistök og forverar þeirra í fataiðnaðinum gerðu kannski fyrir löngu " , segir Linda og bætir við að það sé fátt verra en þegar fólk telji sig vita allt best í sínu horni þegar það sé auðsótt að leita í viskubrunna sem séu til staðar .
Að sama skapi vanti líka mikið upp á rekstrarþekkingu í fatahönnun og að praktískar hliðar séu ræddar .
" Ég er nýkomin frá London og það er svo allt öðruvísi að eiga í samræðum um fatahönnun þar og í raun alls staðar í heiminum .
Þar er umræðan innan fagsins allt öðruvísi og ekki eins sjálfhverf eins og á Íslandi .
Þar er talað um sviptingar á markaðnum , aukningu í smásölu eða hækkað heimsmarkaðsverð á bómull .
Það er lítið rætt um rekstrarhliðina í hönnun á Íslandi og það þarf að breytast .
Ef að hönnun á að verða alvöru atvinnugrein þá þurfa fyrirtækin að skapa sér rekstrargrundvöll .
Ef að hönnuðir ætla að eiga langtímastarfsframa í þessu starfi þá verða þeir að skapa tekjur , ekki bara fyrir sig , heldur líka fyrir samfélagið í heild – að búa til verðmæti .
" Hættum að vera hver í okkar horni Þær sögur sem Linda hefur verið að skoða í vetur , sjálf og með nemendum sínum eru meðal annars ótrúleg ullarævintýri hjá fyrirtækjum eins og Hildu hf. þegar umheimurinn , sérstaklega Bandaríkjamarkaður , fékk ekki nóg af íslenskri ullartísku , íþróttagallaæðið þegar enginn var samfélagslega meðvituð eitísvera á Íslandi nema eiga að minnsta kosti einn Don Cano galla og Karnabær er líka eitt af þeim fyrirtækjum sem nemendur hafa kafað ofan í .
" Ég hef unnið í þessu sjálf og Anna Dröfn Ágústdóttir sagnfræðingur hefur komið að kennslu á þessu námskeiði og við höfum sent nemendurna út á galeiðuna til að finna gögn ; taka viðtöl við fólk sem tengist þessu , finna myndir af vörunum og helst finna vöruna sjálfa ef það er hægt .
Safna saman efnahagsreikningum og öðrum gögnum sem að tengjast viðkomandi fyrirtæki .
Eftir 1-2 ár myndi ég gjarnan vilja ég ljúka þessu verkefni með ráðstefnu um hver sé framtíð íslenskrar fatahönnunar – hvað við erum að gera , hvers konar vöru við Íslendingar gætum selt á erlendum markaði og berum saman bækur okkar .
Að við hættum að vera hver í okkar horni og þykjumst vita upp á eigin spýtur hvernig á að gera þetta .
" Svo skemmtilega vill til að núna um helgina er hálf öld liðin frá því að fyrsta Karnabæjarverslunin var opnuð , árið 1966 .
Margir eiga skærar minningar úr Karnabæ enda var verslunin sú fyrsta hérlendis sem seldi föt sérstaklega fyrir ungt fólk .
" Áður en Karnabær kom til sögunnar trúði því enginn að það væri hægt að leggja heila verslun undir fatnað fyrir ungt fólk .
Erlendis átti sér stað bylting í tísku og tónlist en íslenskar verslanir töldu að það væri ekkert vit í því að vera með – höfðu enga trú á þessu og það væri best að halda sig bara við þessar verslanir með föt fyrir eldri kynslóðirnar .
Þeir sem stóðu að baki Karnabæ áttuðu sig hins vegar á því að það vantaði þessi föt og að það væri raunveruleg eftirspurn eftir þessu .
Það varð algjör sprenging má segja og öll ungmenni á Íslandi keyptu föt í Karnabæ en þarna seldu þeir bæði eigin framleiðslu og fluttu svo inn fatnað .
" Það breytti miklu fyrir íslenskan fataiðnað þegar Asíulöndin fóru að fjöldaframleiða ódýran fatnað og innganga Íslands í EFTA og þar með afnám innflutningstolla árið 1980 gerði það m.a. að verkum að íslensk fataframleiðsla fór að berjast í bökkum .
Hilda á við Bold and the Beautiful Linda segist hafa haft mjög gaman af því að kafa ofan í sögu ullarfyrirtækja eins og Hildu hf. sem varð stórveldi á Bandaríkjamarkaði .
" Þetta eru allt svo skemmtilegar sögur og það væri hægt að búa til heila Bold and the Beautiful þáttaröð upp úr því ævintýri en þar verður bandarískur maður svo ástfanginn af íslenskri konu og svo af íslensku rollunni og landinu öllu að á endanum stofna hann og eiginkonan fyrirtæki til að koma íslensku ullinni á framfæri .
Á sínum tíma ráku þau Tómas Holton og Hanna Jóhannesdóttir tugi verslana í Bandaríkjunum , þar af tvær á Bermúda , þar sem þau seldu íslenska ullartísku .
Árið 1980 er verið að flytja út íslenskan ullarfatnað til Bandaríkjanna .
Þessi ótrúlegi og mikli árangur er einhvern veginn búinn að gleymast .
" Linda segir Don Cano gallana sem Jan Davidsson hannaði og voru framleiddir hérlendis vera dæmi um reynslu sem hafi orðið til og náð að nýtast áfram en Jan Davidsson stofnaði Cintamani .
Linda segir íslenska hönnun og hönnuði vera of sjálfhverfa og umræðan sé allt of hégómleg .
Það þurfi langtímahugsun í fagið .
" Þetta getur ekki bara verið vettvangur fyrir einhverja hönnuði til að fá æðislega mikla athygli í stuttan tíma og á ekki að snúast um slíkan hégóma sem endar svo eftir eitthvert tímabundið æði í gjaldþroti .
Hugsunin þarf að ná dýpra en að hönnuðurinn sé upptekinn af því hvað hann sé smart á einhverju augnabliki .
Það vantar ekki að það er mikil áhersla lögð á mikilvæg atriði eins og sjálfbærni í listaháskólanámi í dag en ef allt það sem hönnuðir eru að hanna í dag kemst ekki lengra en að vera prótótýpur sem lenda ofan í kjallara þá skiptir engu máli þótt hönnuðurinn kunni skil á góðum gildum .
Það hlýtur að vera markmið okkar sem erum í þessu að eiga langtímastarfsferil , að byggja upp iðnaðinn og hafa áhrif á umhverfi okkar og samfélag með okkar starfi .
Hvað sérðu persónulega fyrir þér með markaðssetningu á íslenskum fatnaði erlendis í dag – hvernig vörur gætu komið frá Íslandi ? " Í þessu markaðsumhverfi sem við erum í núna , þar sem allir geta keypt sér ódýran , fínan tískufatnað þarf sérstöðu .
Farmers Market er dæmi um fyrirtæki hafa unnið mjög fallega þetta íslenska efni og stíl .
Varan þarf að vera þannig að markaðurinn upplifi sérstöðu Íslands .
Ég held að það séu góð tækifæri þarna núna .
Það er áhuga á nýjungum á markaðnum núna og vörur frá Íslandi geta ekki farið að keppa við fatnað frá risum eins og H & M og Zöru .
Við getum ekki verið að búa til eitthvað " svart og plein " sem kostar milljón og lítur nákvæmlega eins út og eitthvað sem kostar lítið í Zöru .
Það er tækifæri fyrir sérstaka hönnun með góðu handverki .
" Ullariðnaðurinn , eru mörg tækifæri þar ? " Já , ég er nefnilega mjög upptekin af þessum tíma þegar ullariðnaðurinn var þessi risastóra iðngrein á Íslandi og skapaði allar þessar tekjur .
Við getum orðið það aftur og ég vil að við verðum það aftur .
Þessi tími var gullöld – það voru hörkutískusýningar út um allan bæ með ullarfatnaði og þetta var tekið mjög alvarlega .
En um leið þarf líka að verða nýsköpun í ullariðnaðinum en sem dæmi þá er bara til ein tegund af prjónabandi fyrir vélprjón á Íslandi í dag .
Það þurfa að vera til fleiri framleiðslueiningar á Íslandi sem vinna úr ullinni og meiri nýsköpun , líkt og í sjávarútveginum .
Í dag er hvert einasti hluti fisksins nýttur í einhverjar vörur en við höfum alls ekki náð að finna leiðir til að vinna ullina jafn frábærlega vel .
Ef við gerðum það myndi verð á ullinni hækka , líkt og hefur gerst með fiskinn .
" Linda segir þetta vera sér hjartans mál einkum vegna þess að sig langi til að sjá nemendur sína geta unnið við það sem þeir mennta sig við og það séu ótrúlega vannýtt tækifæri í fataiðnaðinum .
" Staðan er að mörgu leyti góð en það þarf að snarbreyta ákveðnum hugsunarhætti .
Hönnuðir þurfa að átta sig á að til að láta taka sig alvarlega þarf að vera með langtímaplan .
" Don Cano Don Cano var gríðarlega vinsæll tískuíþróttafatnaður á Íslandi á árunum 1983-1990 .
Maðurinn á bakvið hönnunina er Jan Davidson , Svíi sem upphaflega kom til landsins í byrjun áttunda áratugarins á vegum norsks fyrirtækis sem fengið var til að endurskoða vefjaiðnaðinn á Íslandi í tengslum við inngönguna í EFTA .
Jan ílengdist hér og stofnaði saumafyrirtækið Scana í kringum árið 1982 ásamt Karli Magnússyni .
Fyrirtækið framleiddi sportfatnaðinn þar til árið 1988 þegar framleiðslan var flutt úr landi til Hong Kong .
Það mætti segja að merkið hafi verið eitt af fyrstu stór merkjum á Íslandi þar sem að markaðsetningin var alltaf heildarmiðuð í alþjóðlegu samhengi og varan virkaði því vel á erlendum mörkuðum .
Don Cano náði gífurlega miklum vinsældum á stuttum tíma en eftir blómaskeið merkisins leið það hratt undir lok og í dag er nánast ógerlegt að finna Don Cano-flíkur .
Þær virðast hvergi vera fáanlegar á nytjamörkuðum né í geymslum .
Úr verkefni Hönnu Margrétar Arnardóttur og Maríu Nielsen sem unnur verkefni um Don Cano undir handleiðslu Lindu .
Karnabær Árið 1960 stofnaði Guðlaugur Bergmann heildverslunina G. Bergmann hf. ásamt Birni Péturssyni , lögfræðingi , til þess að flytja inn erlendar vörur frá London , tengdar poppkúltúrnum eða bítlaæðinu .
Þegar þeir kynntu tískuvöruverslunum í Reykjavík hugmyndina virtist enginn vera til í að taka áhættu með slíkar vörur .
Hugmyndin var djörf enda hafði þessi fatnaður ekki sést áður á götum Reykjavíkur .
Verslunarrekendur virtust hræddir við breytingar og höfðu ekki trú á vörum sem sérstaklega voru sniðnar að ungmennum sem og innflutningi á erlendum vörum .
Á þessum tíma var fatatískan þannig að föt voru annað hvort sniðin fyrir börn eða fullorðna , ekki var um að ræða neina aðra tjáningu í fatavali .
Þrátt fyrir vantraust og mótbyr þáverandi verslunareigenda höfðu Guðlaugur og Björn sterka trú á hugmynd sinni .
Þetta leiddi til þess að þeir nýttu drifkrafta sína til að stofna eigin verslun ásamt Jóni Baldurssyni .
Árið 1966 opnuðu þeir félagar búðina Karnabæ sem átti að koma til móts við rísandi poppmenningu frá Evrópu .
Fljótlega seldi þó Jón þeim sinn hlut í fyrirtækinu .
Í Karnabæ var hægt að kaupa föt , hljómplötur og hljómflutningsgræjur .
Í viðtali við Guðlaug segir hann innblásturinn að Karnabæ hafa komið frá vini sínum sem breytti gamalli krá á Carnaby Street í miðbæ London í fataverslun .
Úr verkefni sem nemendur Lindu Bjargar Árnadóttur , Steinunn Eyja Valþórsdóttir og Una Valrún unnu um Karnabæ .
Gullaldarskeið Hildu Hilda hf. sló í gegn á áttunda áratugnum þegar nokkur bandarísk fyrirtæki í fataiðnaðinum sýndu íslensku ullinni og fatnaði sem var verið að framleiða úr henni hérlendis áhuga .
Pantanir fóru að berast og bráðlega jókst framleiðsla Hilda gríðarlega .
Árið 1973 vildu fjögur framleiðslufyrirtæki vinna með Hildu hf. Fyrirtækin sem nefnd hafa verið í skjölum eru Prjónastofa Borgarness hf. , Pólarprjón hf. á Blönduósi og Dyngja á Egilsstöðum .
Árin 1974 og 1975 hlaut Hilda styrki frá Útflutningsmiðstöð iðnaðarins og Iðnrekstrarsjóði en styrkjunum var ætlað að fjármagna viðskiptaferðir til Bandaríkjanna , bæði til að skoða vélbúnað og viðskiptatækifæri til að styrkja vörumerkið .
Holton-hjónin ( innsk .
stofnendur Hildu ) höfðu þá ráðið tískuhönnuði til að sjá um listræna hlið vinnunnar .
Kvenfatalínan var hönnuð af William Rondina og karlmannsfatalínan var hönnuð af Sigurði Guðjónssyni og Steinunni Bergsteinsdóttur sem var einnig textílhönnuður fyrirtækisins .
Þaðan frá var hverri spjör , sem framleidd var af Hildu , fylgt vandlega eftir , allt frá hugmynd til fullunninnar vöru , og þetta gaf vörunni sérstakan karakter .
Úr verkefni sem nemendur Lindu Bjargar , Andri Hrafn Unnarson og Andrés Eduardo Peláez Palencia unnu um Hildu hf. undir hennar handleiðslu .
