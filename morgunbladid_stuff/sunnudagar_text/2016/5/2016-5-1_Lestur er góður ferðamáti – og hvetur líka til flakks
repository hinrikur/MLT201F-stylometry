Sófaferðalög geta verið ánægjuleg .
Stundum bjóða efni og aðstæður ekki upp á langt og tímafrekt flandur og þá er gott að geta þess í stað lagst í flakk með færum ferðahöfundi – og sumum nægja alfarið slíkar ferðir .
Þær kosta lítið , reyna lítið á líkamlega og áhættan er óveruleg .
Eftir að hafa í senn af ástríðu og vegna vinnu einbeitt mér að lestri íslenskra bókmennta og listfræði síðustu misseri , gaf ég mér loksins tíma síðustu vikur til að leggast í annað lesefni sem hefur hlaðist upp hjá mér .
Í orlofi sökkva margir sér í reifaralestur ; mínir reifarar eru gjarnan ferðabókmenntir .
Og bestu ferðafrásagnirnar hafa mér löngum þótt með athyglisverðustu bókmenntum samtímans ; bókmenntaform sem mér finnst þó oft að landar mínir þekki hvorki né skilji , þótt það hafi verið nokkuð vinsælt hér upp úr miðri síðustu öld .
Þó er þetta það form sem sameinar hvað best flest það sem prýtt getur góðar bækur : þar koma saman mannlýsingar , samtöl , sagnfræði , heimildir , skáldskapur ; stundum fylgja ljósmyndir eða myndskreytingar .
Í meðförum bestu höfundanna göngum við inn í ævintýri sem hafa ris og hnig ekki síður en glæpasögurnar – og við ljúkum lestri oft vitandi miku mun meira um ólík svæði jarðar , sögu þeirra og fólkið sem þar býr en við vissum áður en lesturinn hófst .
Lestur og óeirð " Að lesa um fjarlægan stað getur í sjálfu sér verið fullnægjandi , og það má þakka fyrir að geta lesið um einhver hörmunga ferðalög án þess að hafa rykið í nösunum og finna sólina brenna á manni höfuðið , og án þess að þurfa að takast á við ergilegt áreitið og tafirnar á vegum úti , " skrifar bandaríski rithöfundurinn Paul Theroux ( f. 1941 ) í nýjustu ferðafrásögn sinni The Last Train to Zona Verde – Overland from Cape Town to Angola .
Þessi fimmtánda ferðabók höfundarins kom út fyrir þremur árum og hefur beðið ólesin hjá mér , þar til nú .
Theroux bætir síðan við , um lestur og raunveruleg ferðalög : " En lestur getur líka verið öflug hvatning til að ferðast .
Það er mín reynsla , allt frá byrjun .
Lestur og óeirð – óánægja heima fyrir , pirringur yfir því að vera sífellt innandyra og tilhugsunin um að hinn raunverulegi heimur sé annars staðar – gerðu mig að ferðalangi .
Ef internetið væri allt það sem fullyrt er að það sé , þá héldum við okkur öll heima og værum einstaklega víðsýn og vitur .
En með öllum þessum mótsagnakenndu upplýsingum er meiri ástæða nú en nokkru sinni fyrr til að ferðast : að fara nær , kafa dýpra , að skilja hið sanna frá blekkingunum ; að sannreyna , að lykta , að bragða , að heyra , og stundum – og það er mikilvægt – að líða vegna þessarar forvitni .
" ( 141 ) Í nýja og óvænta heima Paul Theroux er afar afkastamikill höfundur .
Hann hefur sent frá sér um þrjátíu skáldsögur , verk sem höfða ekki sérstaklega til mín , auk merkilegrar greiningar á verkum fyrrverandi vinar síns og átrúnaðargoðs , V.S .
Naipaul ( sem skrifaði eina af þekktustu ferðafrásögnum aldarinnar , An Area of Darkness ( 1964 ) , um ferðalag um Indland ) .
En ferðahöfundurinn Theroux , hann er minn maður .
Sem slíkur kom hann fram á sjónarsviðið á áttunda áratugnum með hrífandi bækur um gríðarlega krefjandi lestaferðalög : sú fyrsta greinir frá einu sem hefst í London , liggur um sunnanverða Asíu til Japan og til baka með Síberíuhraðlestinni , og í næstu lagði höfundurinn upp frá Boston og tók lestir suður Bandaríkin og áfram niður Suður-Ameríku , alla leið til Argentínu .
Textin er þéttur og blæbrigðaríkur og byggir á litríkum lýsingum á stöðum og samtölum við aðra ferðalanga og misgæfulegt fólk , inn í það blandast sögubrot , hverskyns athugasemdir írónísks og yfirvegaðs sögumansins – og svo er það alltaf ferðalagið , áfram og áfram .
Og lesandinn kynnist nýjum og óvæntum heimum .
Árin hafa liðið og Theroux hefur róið á kanó milli eyja í Kyrrahafi , flakkað með lestum og bátum um stofnbrautir Kína , farið með strönd Miðjarðarhafsins – áfangastaðirnir hafa verið margir og ólíkir .
Árið 2002 kom síðan út bókin Dark Star Safari sem greinir frá strembnu ferðalagi höfundarins með allrahanda farartækjum suður alla Afríku , frá Kaíró til Höfðaborgar .
Eftir að hafa lokið háskólanámi starfaði Theroux og bjó um nokkurra ára skeið í Afríku ; hann var barnaskólakennari og hóf störf upptendraður af rómantískum hugsjónum um framgang Afríkumanna í samfélagi þjóðanna .
En veruleikinn – spillingin , eymdin , fátæktin , arðránið – olli honum sívaxandi vonbrigðum og þegar hann snýr aftur , orðin sextugur , er myndin sem hann dregur upp af ástandinu í Afríku orðin enn svartari .
Í Dark Star Safari segir vissulega af góðu og vinsamlegu fólki en líka af hræðilegum og siðspilltum einræðisherrum sem arðræna þjóðirnar og myndin sem dregin er upp af vestrænum hjálparsamtökum er ekki falleg – Afríkumenn væri mun betur komnir án þeirra , segir Theroux sem er mikið niðri fyrir og lýkur ferðini vonlítill um að ástandið kunni að batna .
Í kolsvartri eymd Angóla Það kom því á óvart að sjá að ferðahöfundurinn hafi ákveðið að leggjast aftur í flakk um Afríku , kominn á virðulegan aldur ellilífeyrisþega .
Í The Last Train to Zona Verde leggur hann upp frá Höfðaborg , þar sem fyrri Afríkubókinni lauk áratug fyrr , segir af fólki þar og breytingum sem hafa átt sér stað , ýmist til hins verra eða betra , áður en hann leggur upp í ferð norður eftir vesturströnd álfunnar .
Leiðin liggur til hinnar strjálbýlu Namibíu , með verulegum þýskum áhrifum , og ferðin verður sífellt vonlausari eftir því sem norðar dregur .
Namibía er þó hátíð miðað við Angóla , hið fyrrverandi stríðshrjáða en þó auðuga olíuríki sem hefur í áratugi verið lokað fjölmiðlamönnum og í raun öðrum ferðalöngum en þeim sem starfa í olíuiðnaðinum .
En Theroux kemst inn , undir því yfirskyni að hann heldur fyrirlestra í skólum , og hann nær því að fræða okkur um fólkið og ástandið í þessu landi sem hagnast gríðarlega á auðlindum sínum en nær ekkert af því fé virðist ná til alþýðunnar sem er upp til hópa ómenntuð og atvinnulaus og ástandið svart .
Og þar lýkur ferðinni ; hryðjuverkamenn og allrahanda níðingar halda til í löndunum norðan Angóla , þangað liggja heldur engir vegir eða lestarteinar , Theroux kemst ekki lengra og gefst upp – en við lesendur erum miklum mun fróðari um ástand mála á suðvesturhorni Afríku en áður en við lögðum af stað heima í sófa í heillandi en erfitt ferðalagið með honum .
Heillandi ferðalög Á undanförnum fjórum áratugum hefur Paul Theroux sent frá sér fimmtán bækur með frásögnum af ferðum sínum .
Í flestum segir frá einstökum leiðöngrum um ólík lönd og upplifunum höfundar af fólki og stöðum , þar sem hann ferðast með lestum , hópferðabifreiðum , á bátum eða gangandi , en nokkrar eru söfn styttra greina og frásagna .
Hvað þekktastar eru þrjár bækur sem segja frá löngum og heillandi ferðalögum með járnbrautalestum um ólík lönd og heimsálfur .
Í The Great Railway Bazaar ( 1975 ) , fyrstu ferðabók hans , stígur Theroux upp í lest í Lundúnum og ferðast sífellt lengra austur á bóginn , yfir Evrópu og inn í Asíu , um Indlands og alls leið til Tókýó í Japan .
Þá snýr hann við og tekur Síberíuhraðlestina til baka , yfir Rússland .
Frásögnin sló í gegn og hreif fólk fyrir áhugaverðar og stórskemmtilegar lýsingar á upplifunum og vel skrifuð samtöl við hina ólíkustu ferðafélaga og annað fólk sem höfundur rakst á og lýsir .
Í næstu ferðabók , The Old Patagonian Express ( 1980 ) fór Theroux aftur í lestarferðalag , frá heimaborg sinni Boston og suður Ameríkurnar báðar , eins og hægt er með lestum en smá flugi á milli , og nam ekki staðar fyrr en í Argentínu þar sem hann hitti meðal annars að máli rithöfundinn Jorge Luis Borges .
Í næstu ferðabókum sagði Therouox meðal annars frá ferðum milli eyja í Kyrrahafi en árið 1988 sendi hann frá sér enn eina heillandi frásögnina af lestaferðalagi , Riding the Iron Rooster .
Þar segir af á hrífandi hátt af erfiðum ferðalögum um Kína , sem var þá miklu mun lokaðra land en í dag og samfélagið enn í sárum eftir menningarbyltunguna .
Erfitt flakk og allskyns undur Nóbelshöfundur , hundur og húsbíll John Steinbeck : Travels With Charley – In Search of America Rúmum tveimur áratugum eftir að hafa sent frá sér meistaraverkin Þrúgur reiðinnar og Mýs og menn – og tveimur árum áður en hann hlaut Nóbelsverðlaunin , lagði bandaríski rithöfundurinn John Steinbeck ( 1902-1968 ) árið 1960 upp í ferðalag þvert yfir Bandaríkin .
Hann ók húsbíl sem hann nefndi Rósinante , eftir hrossi Dons Kíkóta , og ferðafélaginn var púðluhundurinn Charlie .
Steinbeck hugðist enduruppgötva Bandaríkin og kynnast íbúum landins upp á nýtt .
Þetta er hlý , persónuleg og heillandi frásögn eins af merkustu höfundum liðinnar aldar , þar sem hann tekst á við líf sitt , ellina sem sækir á og samfélagið sem hann er hluti af .
Ljóðrænt meistaraverk Hannes Pétursson : Eyjarnar átján – Dagbók úr Færeyjaferð 1965 .
Þessi bók skáldsins Hannesar Péturssonar er klassík – hefur lengi verið af mínum eftirlætisbókum .
Og síðan ég las hana , sem var áður en ég kom í fyrsta skipti til Færeyja , hafa eyjarnar verið annað af mínum eftirlætis löndum ( ef hægt er að tala um þær sem eitt land – hitt er Indland ) .
Bókin er skrifuð af svo fínni tilfinningu , tilfinningu sem er studd af mikilli næmi af vinjettum teiknarans Svens Havsteen-Mikkelsen , að lesandinn getur ekki annað en hrifist með – og langað beint til Færeyja .
Sögu eyjanna og upplifunum sögumanns er fléttað saman á einstaklega ljóðrænan og fallegan hátt – þetta er einfaldlega meistaraverk .
Frægasta Ástralíusagan Bruce Chatwin : The Songlines Áður en ég hélt á sínum tíma til Ástralíu las ég þessa rómuðu bók Bruce Chatwin ( 1940-1989 ) , um stöðu frumbyggja landsins í samtímanum og um sönglínurnar sem þeir lærðu og þuldu til að geta ratað um þetta firnastóra land .
Chatwin og Theroux er eignað að hafa á áttunda og níunda áratug liðinnar aldar endurvakið áhuga lesenda á ferðafrásögnum og Chatwin er frábær stílisti og heillandi sögumaður – þótt í ljós hafi komið síðar , eftir að hann var látinn úr dularfullum sjúkdómi sem reynist vera eyðni – að hann hafi iðulega skáldað þær upplifanir sem hann fullyrti að væru sannar .
En skiptir það máli þegar listaverkið er vandað ? Flestir Ástralir virðast hafa skoðun á The Songlines , og eru ekki allir sáttir við þá mynd sem dregin er upp , en þetta er einstök og heillandi bók .
Greinar um fólk , staði og ferðir Bruce Chatwin : What Am I Doing Here Þetta greinasafn er síðasta bókin sem Chatwin sendi frá sér .
Og hún er í uppáhaldi hjá þessum skrifara .
Hér eru allrahanda greinar , mannlýsingar og ferðafrásagnir ; hér er fjallað um myndlist ( Chatwin starfaði um skeið sem sérfræðingur við uppboðshús ) , úlfadreng í Indlandi , kvikmyndagerð með Werner Herzog , fylgst er með Indiru Ghandi í stjórnmálavafstri , siglt eftir Volgu í Rússlandi og gengið í Nepal .
Víða er komið við og alltaf auðnast Chatwin að koma á óvart með djúpu innsæi sínu , mannlýsingum og stílfimi .
Vestur-Íslendingur í Kína Bill Holm : Coming Home Crazy – An Alphabet of China Essays Við Íslendingar misstum einn okkar mætustu og skarpskyggnustu sona þegar Vestur-Íslenski rithöfundurin Bill Holm ( 1943-2009 ) var bráðkvaddur á bandarískum flugvelli ; hann sem hafði ákveðið að eyða ellinni í Brimnesi , húsinu sínu á Hofsósi .
Bill skrifaði frábæra bók um það , Ísland og okkur Íslendinga , Windows of Brimnes : An American in Iceland ( 2007 ) og ekki er síður heilandi hið hjartnæma greinasafn hans The Heart Can Be Filled Anywhere on Earth ( 1996 ) , um íslenska ættingja og vini í Minneota , Minnesota .
En hér er líka óhætt að mæla með þessum frásögnum frá þeim misserum er mannvinurinn Bill réði sig sem enskukennara í Kína ; þær eru hlýlegar , upplýsandi og umfram allt bráðskemmtilegar .
Um heimshöfin með allskyns lýð Gavin Young : Slow Boats to China Sögur af siglingum eru ekki á áhugasviði þessa lesara en löng frásögn Young ( 1928-2001 ) af ekki síður langri siglingu með kaupskipi frá Miðjarðarhafinu yfir á Indlandshaf og um svæði sjóræningja inn á Kyrrahaf og alla leið til Kína , ríghélt þó athyglinni – enda bókin verðskuldað í fallega útgefinni röð úrvalsverka Picador-útgáfunnar um samtímaklassík í ferðabókmenntum .
Ferðin tók meira en sjö mánuði og Young sigldi með 23 fleytum – og ferðafélagarnir og þeir sem hann hitti á leiðinni og segir frá , mynda æði furðulegt og óvenjulegt persónugallerí .
Indjáni á hliðarvegum William Least Heat-Moon : Blue Highways – A Journey into America Í einni af eftirlætis ferðafrásögnum þess sem hér skrifar , segir Heat-Moon ( f. 1939 ) , sem er eins og sjá má af ættum frumbyggja Bandaríkjanna , af ferðalagi sínu um hliðarvegi þvert yfir þetta víðáttumikla land .
Hluti af samkenndinni kann að vera að báðir erum við ljósmyndarar að upplagi en skrifum líka bækur og hann kann listavel að segja frá , á hógværan og yfirlætislausan hátt , af fólki , stöðum og öðrum fyrirbærum sem hann rekst á á flakki sínu .
Heat-Moon lagði upp í húsbíl , með myndavél og tvær bækur , Leaves of Grass eftir Walt Whitman og Black Elk Speaks eftir John Neihardt ; ekki slæmir ferðafélagar það og útkoman , byggð á ítarlegri heimildarvinnu um viðkomustaðina , eftir því .
Ævintýraflakk ungs manns Willian Dalrymple : In Xanadu - A Quest Skoski rithöfunduinn Dalrymple ( f. 1965 ) var einungis 22 ára gamall þegar þessi magnaða og furðu þroskaða ferðasaga kom út árið 1990 .
Leiðin liggur frá Landinu helga , æði erfiðan landveg yfir Íran , Pakistan og Indland , og þá þvert yfir Kína norðanvert að höll Kubla Khan .
Og ferðinni er furðu vel lýst , með vísunum í skrif fyrri ferðahöfunda , og undirbyggð af mikilli næmni og skilningi á menningu hvers þess svæðis sem leiðin liggur um .
Þesi bók markaði upphaf merkilegs höfundaferils en meðal annarra bóka höfundarins má nefna City of Djinns : A Year in Delhi og From the Holy Mountain : A Journey in the Shadow of Byzantium .
En þetta er spennadi bók að byrja á ; hinar hljóta að koma á eftir ...
Myrkur nútímans í Afríku Paul Theroux : Dark Star Safari – Overland from Cairo to Cape Town Eftir háskólanám starfaði Theroux um nokkurra ára skeið sem kennari í Afríku , upptendraður af hugsjónum , en veruleikinn í þessari víðáttumiklu álfu reyndist ekki alltaf fagur .
Árið 2002 sendi þessi reyndasti ferðahöfundur samtímans , orðinn fullorðinn , síðan frá sér þessa umtöluðu bók , hvar lýst er ferðalagi með allrahanda farartækjum frá Egyptalandi suður alla Afríku – og það er ekki alltaf björt og upplífgandi mynd sem dregin er upp .
Samanber þegar höfundur segir næsta víst að ef bíll stöðvar ekki fyrir puttaferðalöngum þá sé afar líklegt að í honum séu vestrænir hjálparstarfsmenn – útreiðin sem slíkir fá er hroðaleg .
En það er líka vonsvikinn Theroux sem lýsir þesari heimsálfu sem hann dáir ; samanburðurinn á því Zimbabwe sem hann kynntist ungur sem brauðkörfu Afríku og nútímanum undir Robert Mugabe er hrollvekjandi .
En þetta er bók sem rígheldur – býður upp á sófaferðalag af allra bestu gerð .
