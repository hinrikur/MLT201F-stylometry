Næstkomandi sunnudag fagnar Hjörtur Pálsson , skáld , þýðandi , útvarpsmaður og prestur , 75 ára afmæli sínu og af því tilefni gefur Dimma út heildarsafn ljóða hans þar sem saman eru komnar allar ljóðabækur hans auk verðlaunaljóðsins Nótt frá Svignaskarði sem kom út sérprentað og nýrrar ljóðabókar , Ísleysur , með ljóðum frá síðustu tveimur áratugum .
Fyrsta ljóðabók Hjartar var Dynfaravísur , sem kom út 1972 , 1977 kom Fimmstrengjaljóð , Sofendadans 1982 , Haust í Heiðmörk 1985 , Úr Þegjandadal 1998 og svo sérprentið af Nótt frá Svignaskarði 2007 .
Eins og sjá má á upptalningunni efst leið æ lengra á milli ljóðabóka með árunum og átján ár liðin frá því Úr Þegjandadal kom út þar til Ísleysur koma út nú .
Það segir Hjörtur skýrast aðallega af því að hann hafi haft ýmislegt að sýsla annað en yrkingar og nefnir sérstaklega þýðingarnar , en það má nefna í því samhengi að hann fékk viðurkenningu Letterstedtska félagsins í Svíþjóð á síðasta ári fyrir þýðingar .
- Þegar allt ljóðasafnið er komið á einn stað sér maður ákveðið samhengi í því sem þú ert að yrkja og meðal annars það hve mörg ljóð spretta af heimsókn á stað , stundum stað í minningunni .
" Ég er einn af þeim sem hafa gaman af að ferðast og ferðalög kveikja oft í mér .
Það er eins og þegar maður færist úr stað þá kviknar eitthvað í huganum sem verður svo að ljóði strax eða seinna .
Það gildir bæði um mitt eigið land , ég hef ferðast mikið um Ísland og náttúran orðið uppspretta ljóða , og erlend lönd .
" - Í ljóðinu Farið um Vatnsdal , sem er í Úr Þegjandadal , ertu að yrkja um stað í landslagi , en þó er þetta frekar ljóð um liðinn tíma og eins í ljóðinu Talað við læk í Ísleysum , þar sem þú ert vissulega að yrkja um Þingmannalæk , en líka um fortíðina .
" Já , vissulega eru þessi ljóð um liðinn tíma , en Farið um Vatnsdal er líka ljóð um mynd og Talað við læk byggist á bernskuminningu frá því ég var mjög ungur .
Þar fer ég stundum um eins og þegar ég er á ferðalagi um landið en svo hverf ég líka fyrst og fremst aftur til lækjarins í minningunni og tengi honum ýmislegt sem þar birtist og menn verða að njóta eða ekki eftir atvikum .
" - Í Talað við læk og eins í öðru ljóði í Ísleysum , Gallagrip , finnst mér þú vera að brydda upp á nýbreytni í forminu , og reyndar í fleiri ljóðum í þeirri bók .
" Þegar maður er að fást við ljóðagerð og gefur út á bók getur liðið nokkur tími án þess maður lesi ljóðin aftur , því þó ég lesi öðru hvoru úr þessum bókum þá les ég þær ekki í gegn .
Þegar ég svo fór að undirbúa ljóðasafnsútgáfuna og las bækurnar í réttri röð frá upphafi til enda fannst mér ég vera að kynnast sjálfum mér á nýjan leik .
Ég var eðlilega búinn að gleyma ýmsu en fékk þarna heildarmynd af sjálfum mér og fannst það satt að segja bæði gaman og fróðlegt að kynnast mínum ljóðaferli á þennan hátt .
Það held ég að hafi síðan orðið mér til upplífgunar vegna þess að ég hef ekki setið stíft við að yrkja á síðustu árum , en það að lesa bækurnar kveikti í mér og varð til þess að nýjustu ljóðin í Ísleysum eru svolítið öðruvísi en sumt það sem ég hef gert áður .
Það má segja að það hafi vakið ljóðneistann í mér og gerði mig líka frjálsari gagnvart formi og efni og léttari .
Mér fannst það vera dálítil endurnýjun í þessu hjá mér þegar ég var búinn að fara yfir bækurnar og kveikti í mér á góðan hátt , sem er náttúrlega góðs viti þegar ég er að senda þetta frá mér á 75 ára afmælinu , " segir Hjörtur og hlær við .
" Það er mjög gott að hafa komið þessu safni frá mér því þá held ég bara áfram og kasta því aftur fyrir mig .
" Þegar Hjörtur las bækurnar yfir segist hann hafa rekist á sitthvað sem honum þótti betur mega fara .
" Þetta teygir sig aftur í menntaskólakveðskap og það segir sig sjálft að maður er ekki sá sami og maður var sextán ára eða tvítugur og eitthvað gerist á leiðinni .
Ég leyfði mér því að hressa svolítið upp á þetta gamla , aðeins að breyta sumstaðar .
Það er eins og þar stendur : allir eiga leiðréttingu orða sinna , líka presturinn á stólnum .
Það hafa svosem fleiri skáld sagt eitthvað svipað , var það ekki Einar Bragi sem sagði að ljóð væri aldrei fullort ? " 