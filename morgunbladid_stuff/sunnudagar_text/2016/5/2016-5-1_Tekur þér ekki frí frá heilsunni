Blaðamaður : Inga Rún Sigurðardóttir ingarun@mbl.is Þegar ég kvaddi Sólveigu á heimili hennar gaf hún mér afleggjara af fallegri chili-plöntu sem ég hafði verið að dást að í eldhúsglugganum hennar .
Lýsandi fyrir það hvernig hún er alltaf tilbúin að gefa af sér og deila hugmyndum með öðrum .
Sólveig Sigurðardóttir hefur á síðustu fjórum árum gerbreytt lífi sínu .
Hún breytti um lífsstíl , hefur lést um 50 kg og er lyfjalaus samkvæmt læknisráði , en hún er með MS-sjúkdóminn .
Nú hefur hún ánægju af því að útbúa fallegan mat og gleymir aldrei stundinni þegar hún tók á sprett á hlaupabrettinu í fyrsta sinn .
Sólveig Sigurðardóttir hóf að feta heilsuveginn fyrir fjórum árum og hefur uppskorið gerbreytt líf .
Sólveig er 50 kg léttari en hún var og lyfjalaus , en hún er með MS-sjúkdóminn , vefjagigt og rósroða .
Það er átak að breyta lífi sínu og breytingarnar komu ekki á einum degi .
Stærsta skrefið var þegar hún skráði sig í eins árs námskeið hjá Heilsuborg .
" Það var kynningarfundur þar , ég mætti fyrir utan en þorði ekki upp .
Kom aftur daginn eftir , gekk hringinn í kring og fór aftur heim .
Þegar ég kom heim hringdi ég og skráði mig í árs prógramm án þess að hafa skoðað neitt .
Ég hugsaði með mér hvort ég væri alveg orðin klikkuð , " segir hún .
Áður hafði Sólveig farið í ótal megranir og hélt fyrst að hún væri mætt í enn eitt sveltið .
Hún segir eitthvað kolrangt við megranir og að léttast með svelti og hræðsluáróðri .
" Fyrst þegar ég skráði mig hélt ég að ég væri komin í megrunarprógramm .
Ég hélt ég yrði sett á vigt og mæld með klíputæki .
" Það var hins vegar ekki fyrr en viku síðar sem hún var mæld og þá sá hjúkrunarfræðingur um að mæla og vigta , útskýrir Sólveig , sem líkar betur að gera þetta í einrúmi en að standa í hópi fyrir framan alla .
Það er mjög góð ástæða fyrir því .
" Ég var svona tíu ára þegar ég fór að bæta á mig og tólf ára þegar ég var látin fara í Línuna í Hafnarfirði , " segir hún , en Línan var megrunarklúbbur .
" Fullorðnir og börn voru saman í hópi .
Maður var alveg með hjartað í buxunum um hvort maður hefði lést eða fitnað .
Ef maður léttist um einhver grömm þá var klappað en ef maður þyngdist þá var púað og þetta var stór hópur , " segir hún og var þetta því neikvæð upplifun .
Núna segir hún að vigtin hennar sé rykfallin inni á baði og henni detti ekki í hug að nota hana .
" En ég fer aftur á móti til hjúkrunarfræðingsins sem hefur mælt mig frá byrjun og skoða heildarmyndina .
Það er ekki aðeins verið að skoða hvort maður hafi lést eða þyngst heldur hvernig líkaminn hafi byggt sig upp .
Þetta er ekki bara spurning um að vera mjór eða feitur , það er svo margt annað .
" Áttaði sig á rótum offitunnar Hún leiðir hugann að rótum offitunnar hjá sjálfri sér .
" Ég hef ekki enn hitt neinn sem stefnir að því að verða offitusjúklingur .
Ofátið hjá mér var huggun .
Maður áttaði sig ekki á því sem barn .
Ég var misnotuð kynferðislega af stjúpafa og gat ekki talað um það og gerði mér ekki grein fyrir því hvað var að gerast .
Mér var hótað og gat ekki sagt frá .
Ég keypti mér nammi og fór ein með það út í hraun í Hafnarfirði og deyfði mig með mat .
Ég áttaði mig ekki á því fyrr en 20 árum síðar af hverju þetta væri svona .
Ég nota þessa aðferð ekki lengur .
Það virkaði alltaf fyrir mig að fá mér nóg af ís og nammi .
Ég er viss um að margir eru fastir þarna .
" Sólveig segir að það sé erfitt að fara úr því að misnota mat í að njóta matar .
" Ég notaði mat alltaf til að hefna mín á mér í stað þess að bera hann fallega fram og að hann væri eitthvað til að njóta .
" Leiðin var löng að komast á þann stað .
" Þetta voru endalaus lítil skref , " segir hún .
" Fólk fer í heilsurekkana og hefur síðan ekki hugmynd um hvað þetta er þegar það kemur heim .
Það þarf fólk að læra , " segir Sólveig , sem segist hafa þurft að læra að borða mat sem " ekki meiði heldur lækni " .
Áður fyrr var hún ginnkeypt fyrir merkingum á borð við " sykurlaust " eða " fitulaust " .
" Ég drakk alltaf tvo lítra af Pepsi Max á dag .
Það eru ekki kaloríur í því en hvað er þarna í staðinn ? " Hún er komin langt frá þessum stað og býður upp á ristaðar möndlur , niðurskorið mangó og ljúffengar hnetusmjörs- og súkkulaðikúlur með spjallinu .
Drykkurinn er vatn .
Matarmyndir í stað matardagbókar Áhuginn á matargerð kom með breyttum lífsstíl .
" Mér fannst svo leiðinlegt að skrifa matardagbækur að ég byrjaði að taka myndir af matnum sem ég var að borða .
Ég skrifaði uppskriftir fyrir neðan og ef ég var með uppskriftir frá öðrum setti ég tengla .
Þetta tók langan tíman en þarna fór ég að sjá hvaða matur það var sem hjálpaði mér , " segir hún , en þetta gerði hún bara fyrir sjálfa sig .
Sólveig heldur núna úti Facebook-síðunni Lífsstíll Sólveigar , en þar fylgjast með henni rúmlega 9.000 manns .
Hún deilir uppskriftum og hugleiðingum , upplýsingum sem hún hefði viljað búa yfir þegar hún byrjaði að breyta sínum lífsstíl .
" Þetta snýst ekki um orðin " aldrei aftur " .
Ég myndi til dæmis aldrei hætta að borða súkkulaði .
En áður borðaði ég alltaf ljóst súkkulaði og þá var auðvelt að klára allan pakkann .
En núna er ég komin upp í 85% súkkulaði og helst með chili , " segir hún og útskýrir að lítill biti slái á sykurþörfina .
Þegar hún byrjaði í líkamsrækt ákvað hún að kaupa sér leikfimiföt .
" En þvílík niðurlæging .
Ég fór í þessar helstu íþróttabúðir og komst ekki einu sinni í karlmannsstærðir .
En þetta er búið að breytast núna , úrvalið er orðið meira , " segir hún en það hjálpar ekki að þurfa að mæta í gömlum teygðum bolum og buxum .
En það þurfti að duga fyrstu sex vikurnar .
" Þá fór ég í gönguferð í Hveragerði með mínum hópi .
Við fórum í Álnavörubúðina en eigandinn hafði keypt lager af stórum íþróttafötum og ég held við höfum keypt allt ! Eftir það var ég í fyrsta sinn í íþróttafötum , " segir hún .
Lyfjalaus samkvæmt læknisráði Andleg og líkamleg líðan hefur breyst samhliða breyttum lífsstíl .
" Og það sem kemur mér mest á óvart er að ég er lyfjalaus , " segir hún og leggur áherslu á að það sé samkvæmt læknisráði .
" Ég var á svo miklum lyfjum .
Ég vaknaði kvalin og bjúguð á morgnana , alltaf búin á því að bryðja verkjatöflur .
Svo einu sinni í viku þurfti ég að sprauta mig með MS-lyfjum .
Var í tvo sólarhringa á eftir með 40 stiga hita og titraði og skalf og tók meiri verkjatöflur .
MS-þreytan var svo mikil , þyngdin var svo mikil og mataræðið ömurlegt , sem gerir mann enn þreyttari .
Svo þurfti ég að taka örvandi lyf fyrir fólk með síþreytu og svefntöflur til að sofa .
Þetta var algjör vítahringur .
Ég hugsaði : Hvað næst ? Sykursýki ? Of hár blóðþrýstingur ? Ætla ég að bæta stöðugt við meiri lyfjum ? Ég var skíthrædd .
" Henni finnst vanta vitund í samfélaginu um offitu og úrræðin séu dýr fyrir einstaklinga .
" Hvernig á að leiðbeina manneskju sem er orðin öryrki af því að hún er svo stór og mikil og hefur engan aukapening .
Offitan er líka átröskun en það er ekkert átröskunarteymi fyrir offituna .
Ef þú ert með átröskun og búin að svelta þig geturðu fengið hjálp á geðdeild og átröskunarteymi en það er ekki til slíkt teymi fyrir offituna .
Það eru svo mörg lönd komin miklu lengra en við í þessum málum , " segir hún , en þetta veit hún vegna vinnu sinnar með Evrópusamtökum um offiturannsóknir ( EASO.or g ) .
" Við erum aftarlega , það vantar meiri fræðslu og virðingu .
Margir eru komnir lengra og við getum lært af þeim , " segir hún en bendir á að engu að síður vinni margt flott fagfólk með offituna hérlendis .
Sólveig er í sjúklingasamtökum innan EASO , sem stofnuð voru fyrir þremur árum .
Hugsunin er að fá meiri samvinnu á milli læknahópa og sjúklingahópa .
Hún segir Bretland , Írland , Portúgal , Þýskaland og Pólland standa framarlega í þessum málum .
Vantar göngudeild " Ég myndi vilja sjá göngudeildarteymi þar sem fólk geti fengið hjálp , " segir hún um það sem hún vildi helst breyta hér .
Eitt af því sem hefur verið í boði er magaminnkunaraðgerð .
Það taki hins vegar langan tíma að komast að og einstaklingur þurfi að létta sig fyrst og ekki takist öllum það .
Hún segir hreyfiseðla framfarir en breyta þurfi lífsstílnum öllum .
" En þú segir ekki 200 kílóa manneskju að fara bara að hreyfa sig .
Það vantar að hreinsa fyrst til í höfðinu .
" Offita er heilsufarsvandi sem þarf að taka á .
" Þetta er að drepa okkur .
Þú deyrð ekki úr offitu einn daginn heldur ertu hægt og rólega að rústa þér .
" Hún segir að meiri virðingu vanti fyrir offitusjúklingum .
" Mér tókst að létta mig um 50 kíló og líkaminn verður engin glansmynd eftir á .
" Heim samdægurs eftir stóra aðgerð Sjálf var hún með stórt kviðslit og mikið af aukahúð á maganum .
Kviðslitið hefði verið hægt að laga inni á sjúkrahúsi .
" En það er ekki hægt að laga svuntuna í leiðinni , taka auka skinn og sauma saman vöðva .
En það er ekkert mál að fara á stofu úti í bæ .
" Hún ákvað að gera það því þetta var farið að hamla henni í æfingum og til viðbótar var bráðnauðsynlegt að laga kviðslitið .
Læknir ráðlagði henni að láta gera þetta tvennt í einu því annað væri of mikið álag á líkamann .
Í aðgerðinni hjá lýtalækni kom í ljós að kviðslitið var stærra en hann hafði búist við og læknirinn þurfti að kalla til annan lækni af næstu stofu .
" Þannig að þetta endaði í stórri aðgerð á skurðstofu úti í bæ .
" Þetta var svo mikill hryllingur eftir á .
Ég var skorin næstum því til helminga , " segir Sólveig , en þarna er ekki í boði nein lega svo sjúklingurinn fer heim með drenin hangandi út .
" Það var bara ekkert annað í boði .
Ég gat ekki haft magann á mér svona .
Þessi hluti gleymist .
" Hún tekur dæmi frá Portúgal varðandi offituaðgerðir .
" Þar er fimm ára eftirfylgd og þú færð aðgerð í lokin .
" Tíminn sé ekki svona langur hér og margir haldi þetta ekki út .
Hún fagnar aukinni umræðu um líkamsvirðingu .
" Það langar ekki alla til að verða þvengmjóir heldur aðeins til að verða hraustir og heilbrigðir .
Fólk spyr mig : Ertu ekki að léttast ? Ég veit það ekki , ég er allavega rosalega hraust , " segir hún og bætir við það sé ótrúlega góð tilfinning að geta valdið líkamanum , hlaupið og gert alls konar .
Núna til dæmis lyfti hún mikið .
Hún rifjar upp þegar hún hljóp í fyrsta sinn eftir að hún fór að æfa .
" Ég var á hlaupabrettinu að ganga og ýtti á takkann þangað til ég varð að hlaupa .
Þvílíkt frelsi að geta hlaupið .
Þetta var ólýsanlegt .
" Hún segir að draga verði úr fordómum gagnvart of feitu fólki .
" Margir segja : Þú komst þér á þennan stað og lést þig verða svona feita .
En við getum ekki verið að benda svona á fólk .
Þetta er sjúkdómur og það verður að virða það .
Það ætlar sér enginn að verða svona .
" Strákurinn hvatning Sonur Sólveigar var henni mikil hvatning til að breyta um lífsstíl .
" Hann verður þrettán ára í ágúst .
Hann var allt of þungur , með flogaveiki og var mjög slæmur á tímabili og kominn á mikil flogaveikislyf .
Hann drakk endalaust af Pepsi Max og var á óhollu mataræði , bara sama og við vorum að borða .
" Hún kynnti sér æskilegt mataræði barna með flogaveiki og sá ráðleggingar um að það þyrfti að takmarka sykur og kolvetni .
" Hann fékk síðan bara töflu og ég hélt áfram að gefa honum sama matinn .
Þá stóð ég upp gagnvart sjálfri mér .
Ef ég ætla ekki að hjálpa sjálfri mér verð ég að minnsta kosti að geta hjálpað börnunum mínum og ég get ekki hjálpað neinum nema ég hjálpi sjálfri mér .
" Hún fór að elda hollan , góðan og hreinan mat , sem fjölskyldan fór smám saman að kunna að meta .
Eftir ár í Heilsuborg treysti hún sér til að breyta mataræðinu hjá drengnum á öfgalausan hátt , ekkert var bannað en spennandi hollir valkostir komu í staðinn og kolvetnin takmörkuð .
" Hann er lyfjalaus í dag , síðustu átta , níu mánuði og það er samkvæmt læknisráði .
Hann er búinn að léttast líka og er allt annað barn .
Hann hefur farið niður um þrjár buxnastærðir en er samt búinn að stækka um 30-40 cm .
" Þetta tekur tíma , gerist ekki einn , tveir og þrír .
Og það á aldrei að hætta á lyfjum nema samkvæmt læknisráði .
" Sólveig svarar því játandi að hún hafi heyrt gagnrýnisraddir þegar hún sagðist vera hætt á lyfjum .
" Ég er nýbúin að heyra frá einni sem er MS-sjúklingur að ég hefði áreiðanlega verið ranggreind .
Ég hugsaði : Hvað með öll köstin og segulómanirnar þar sem mænan var í örum með bólgur og skellur .
" Þegar hún var komin sex mánuði á leið með dóttur sína lamaðist hún um tíma og notaðist síðan við göngugrind .
Dóttir hennar er nú sautján ára .
Sólveig gleymir aldrei fyrsta stóra kastinu .
" Ég bjó í London og fór eftir vinnu í IKEA því okkur vantaði margt í nýja íbúð .
Var að ganga með marga poka og ligg allt í einu á götunni og hélt ég hefði verið stungin eða skotin .
Leit í kringum mig en sá ekkert blóð .
Þetta var á þeim tíma greint sem ofþreyta því ég var búin að vinna svo mikið .
Árinu áður en ég flutti út hafði ég fengið kast en þá var haldið að það hefði verið heilahimnubólga .
" MS hefur margar birtingarmyndir og Sólveig vildi ekki hlusta í fyrstu .
" Það eru komin tólf ár síðan ég fékk greiningu þannig að ég hlustaði á hana .
Engir tveir MS-sjúklingar eru eins .
Maður vill ekki viðurkenna þetta fyrst því maður sér hið versta fyrir sér .
" Hvernig var að upplifa að matur gæti gert svona mikið ? " Ég hefði aldrei trúað því , " segir hún og rifjar upp hvernig matarvenjur hafi breyst síðustu ár .
" Amma mín bjó til mat frá grunni en síðan kemur kynslóð móður minnar þar sem hægt er að kaupa allt í pökkum .
Maður elst upp við að halda að þetta sé matur .
Í dag myndi ég aldrei kaupa mér svona pakka .
Ég bý bara til sósur og súpur úr alvöru mat .
Ef ég kaupi eitthvað tilbúið vil ég að það séu mest þrjú innihaldsefni í því .
Ef ég þekki þau ekki læt ég þetta frá mér .
Ég vil vita hvað er í matnum mínum , hvernig hann er búinn til og hvaðan hann kemur .
" Beðin að auglýsa töfralausnir Í gegnum EASO-samtökin hefur Sólveig sótt tvær ráðstefnur erlendis og er á leiðinni á þá þriðju í lok maí .
Hún hefur fylgst þar með nýjustu rannsóknum á þessu sviði og segir að það sé " engin töfrapilla á leiðinni " og hún hafi því einblínt enn meira á mataræðið .
Engu að síður er fólk gjarnt á að trúa töfralausnum og hafa margir haft samband við Sólveigu um að auglýsa pillur eða vera talsmaður fyrir hitt eða þetta .
Þessum beiðnum hefur hún neitað .
" Það er enn verið að hafa samband við mig .
Meira að segja eitt stærsta lyfjafyrirtæki í heiminum hafði samband og spurði hvort ég vildi ekki koma til London því það væri verið að gera mynd um breyttan lífsstíl og breytt mataræði , " segir Sólveig , sem fannst þetta hljóma of vel til að vera satt og gekk á fólk til að fá svör .
Hún vildi fá að vita í hvað þetta yrði notað .
" Ég sagðist ætla að gera þetta en ég vildi þá fá uppáskrifað að þetta yrði ekki notað í neinum auglýsingum fyrir neinar töflur .
Þá var svarið að ekki væri hægt að lofa því , " segir Sólveig , sem ákvað því að vera ekki með .
Hún er ekki hlynnt því að taka inn aukaefni þegar hún getur fengið það sem hún þarf úr mat og vatni og finnst vera mikil sölumennska í kringum alls kyns prótínvörur .
" Fáðu þér bara lax eða egg .
Við erum ekki sköpuð til að borða duft og töflur .
Við fórum að stunda tilraunastarfsemi með matinn okkar og eyðileggja hann .
" Hún passar sig á að vera ekki ginnkeypt fyrir nýjustu heilsuvörunum .
Núna er til dæmis stevía mjög vinsæl en hún vill heldur nota lítið af öllu og stunda þannig " áhættudreifingu " heldur en að nota mikið af einhverju einu nýju efni .
" Bara lítið af sykri og lítið af stevíu og helst nota bara döðlur og banana .
" Sólveig hefur sótt námskeið í matreiðslu á erlendri grundu , hún fór á hráfæðisnámskeið á vegum Wild Food Café í London og námskeið hjá skóla Jamie Oliver .
Maturinn hennar náði athygli skipuleggjenda næstu árlegu ráðstefnu EASO í Gautaborg og var Sólveig beðin um að vera með bás um mataræði þar , ekki síður út af árangrinum sem sonur hennar hefur náð , en maturinn á heimilinu hefur áhrif á alla fjölskyldumeðlimina .
Þetta hefur enn fremur þróast þannig að hún vinnur núna með Heilsuborg og lækninum Erlu Gerði Sveinsdóttir og heldur námskeið um mataræði .
Sólveig kann að gera hollan og spennandi mat og deilir uppskriftunum .
Hvernig tilfinning er það að hjálpa fólki sem er í sömu stöðu og þú varst ? " Það er svo gaman , " segir hún , en skilaboðin hljóta einhvern veginn að vera sterkari þegar þau koma frá manneskju sem hefur gengið í gegnum þetta allt saman .
" Ég geri allt þetta skemmtilega en svo eru hjúkrunarfræðingar sem reikna út stigakerfi og kaloríuþörf .
" Sinn eigin einkakokkur Henni finnst mikilvægt að hafa matinn fallegan .
" Hafa diskinn þannig að mann langi til að borða matinn .
Þegar ég var að byrja í þessu fyrst hugsaði ég með mér að ég vildi að ég væri með einkaþjálfara og einkakokk eins og Madonna , hún er alltaf svo flott .
Þá hugsaði ég með mér , ég verð bara minn einkakokkur og elda góðan mat .
Ég tók í höndina á sjálfri mér og sagði : Nú skaltu gjöra svo vel að standa við þetta .
Hættu þessu röfli og tuði og gerðu bara eitthvað í þessu .
Ef maður ætlar alltaf að væla yfir hlutunum og vera fórnarlamb , þá gerist ekkert , " segir Sólveig , sem var með viðhorfið á hreinu þegar hún byrjaði að æfa .
Þá lenti hún í því að slíta vöðva í fæti og átti að hvíla í þrjár vikur .
Hún notaði það ekki sem afsökun heldur mætti á hækjunum og gerði þær æfingar sem hún gat fyrir efri hluta líkamans .
Skömmu síðar tábrotnaði hún og komst ekki í skóna sína .
Þá mætti hún bara í einum skó af manninum sínum og öðrum af sér .
" Ég hugsaði bara : Ég læt ekkert stoppa mig , alveg sama hvað kemur fyrir .
Fyrst ætlaði ég bara að gefa mér ár í þetta .
Ég sagði með mér , stattu þig ! Ef þetta virkar þá heldurðu áfram og þetta verður meiriháttar .
Ef þetta virkar ekki þá borðarðu þig til heljar .
Það eru til hjólastólar og hækjur og öll lyf í boði og þangað skaltu bara fara ef þú hefur áhuga á því .
Ég gaf mér bara þessa tvo valkosti .
" Núna hreyfir Sólveig sig fimm daga vikunnar í líkamsræktarsal en hina tvo dagana fer hún að ganga eða í einhverja aðra hreyfingu .
Hún hefur líka gaman af ferðalögum og stundar sína líkamsrækt hvert sem hún fer .
" Ef ég fer á hótel er ég búin að kynna mér hvort það er aðstaða á hótelinu og tek alltaf með mér æfingaföt hvert sem ég fer .
Og ef það er ekki aðstaða á hótelinu fer ég út að ganga eða hlaupa .
" En hugsa ekki margir að þeir hafi engan tíma í þetta í fríum ? " Þá þarf bara að vakna fyrr .
Það er ekkert um annað að ræða .
Þú tekur þér ekki frí frá heilsunni , það er bara þannig .
Þegar heilsan hefur brostið einu sinni og þú hefur fengið hana til baka tekurðu enga sénsa .
" 