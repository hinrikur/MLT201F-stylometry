Í fréttum hafa verið dæmi um einbeitta brotastarfsemi í byggingar- og framleiðsluiðnaði .
Það er nokkuð sem Samtök iðnaðarins fordæma og sætta sig ekki við að verði liðið .
Við erum mjög skýr hvað það varðar .
" Þetta segir Almar Guðmundsson , framkvæmdastjóri Samtaka iðnaðarins , en tilefnið er umfjöllun Sunnudagsblaðs Morgunblaðsins fyrir tveimur vikum um aðbúnað erlends vinnuafls á Íslandi .
Hafandi sagt þetta varar Almar við alhæfingum og upphrópunum í þessu sambandi .
" Málið er alvarlegt og allir eru sammála um að uppræta þurfi þessa brotastarfsemi .
Við skulum hins vegar forðast að alhæfa út frá einstökum málum og setja þannig svartan blett á heiðvirð fyrirtæki í byggingariðnaði .
Um tólf þúsund manns starfa í greininni og það er óþolandi að allt það fólk liggi að ósekju undir ámæli .
Þetta er stór bransi og mikilvægur fyrir Ísland .
Þess vegna þarf traust að ríkja .
" Ákveðið aðlögunarferli Honum þykir mjög mikilvægt að gera greinarmun á einbeittri brotastarfsemi annars vegar og mistökum hins vegar .
" Þegar aðilar eru annaðhvort að hefja starfsemi eða auka starfsemi mjög mikið þurfa þeir gjarnan að leita til erlends starfsfólks í fyrsta skipti eða aftur eftir langt hlé .
Lífið er nú einu sinni þannig að enginn starfsmaður kemur fullskapaður til vinnu á fyrsta degi , hann fer í gegnum ákveðna aðlögun , og sama á við um fyrirtæki .
Meðan á þessari aðlögun stendur geta orðið mistök .
Það þýðir að ákveðið leiðréttingarferli fer í gang og menn læra af reynslunni og sjá til þess að mistökin eigi sér ekki stað aftur .
Það er grundvallarmunur á þessu og einbeittum brotavilja .
" Almar segir þessi mistök bæði geta snúið að launamálum og almennum aðbúnaði starfsmanna .
" Þegar mál af þessu tagi koma upp er það yfirleitt fullur ásetningur vinnuveitanda að bæta hlut starfsmanna .
" Spurður hvort þetta bendi ekki til þess að skortur gæti verið á upplýsingaflæði í greininni , úr því að mönnum verði á mistök af þessu tagi , segir Almar það ekki útilokað .
" Það er eitt af því sem við höfum verið að skoða sérstaklega og auðvitað stendur ekki á okkur að framkalla þá fræðslu sem til þarf .
Við höfum til dæmis lagt mikla áherslu á að kenna mönnum að nota tól og tæki gæðastjórnunar sem kveðið er á um í byggingarreglugerð frá árinu 2012 .
Við gerum líka skýra kröfu um faglegt hæfi og nú er unnið að verkefni sem við köllum " heilbrigðisvottorð fyrirtækja í mannvirkjagerð " sem hefur beinlínis það markmið að skerpa á atriðum sem varða fjárhagslegt og faglegt hæfi aðila í iðnaðinum .
Þarna eru m.a. atriði sem munu nýtast í baráttu gegn kennitöluflakki .
Við finnum að þeim fyrirtækjum sem innleitt hafa gæðastjórnun gengur yfirleitt vel að fást við þessi verkefni , svo sem að ráða fólk frá útlöndum .
" Til að fyrirbyggja allan misskilning segir Almar að til staðar séu eftirlits- og framfylgdarúrræði sem Samtök atvinnulífsins hafi beitt sér fyrir af miklum myndarskap .
" Um það er ASÍ fullkunnugt .
" Almar skýrir tóninn í umræðunni núna að hluta til þannig að umsvif í byggingariðnaði og mannvirkjagerð hafi aukist hratt á skömmum tíma og því sé í auknum mæli þörf fyrir erlent vinnuafl til að leggjast á árarnar með okkur .
" Ísland er þannig markaður að hann þarf á sveigjanleika að halda .
" Spurður hvort þetta kalli ekki á hraðari vinnubrögð til að gyrða megi alfarið fyrir brot og mistök svarar Almar : " Við erum að vinna þetta eins hratt og við mögulega getum .
Það er mjög mikilvægt að vanda vel til verka .
Við öxlum okkar ábyrgð .
" Skýrar útboðsreglur Verkkaupi getur líka lagt sitt af mörkum og Almar hrósar opinberum verkkaupum hjá ríki og borg fyrir að setja af stað samvinnu um skýrari útboðsreglur til að taka á brotastarfsemi .
" Á móti kemur að ekki er alltaf auðvelt að meta hvort um brot er að ræða .
Því megum við ekki gleyma .
" Starfsmannaleigur hafa fléttast inn í umræðuna og segir Almar að regluverkið í kringum þær sé og verði nokkuð flókið .
Til dæmis þurfi að gera greinarmun á innlendri og erlendri leigu , skattalega sé það ekki sami hluturinn enda þótt báðir aðilar starfi á Evrópska efnahagssvæðinu .
" Mannaráðningar í byggingariðnaði geta verið verkefnabundnar en í hagsveiflunni núna er það frekar þannig að fyrirtæki eru að bæta við sig mannskap sem þau síðan færa milli svæða .
Þess heldur höfum við hvatt menn til að kynna sér málin vel og gera hlutina eftir kúnstarinnar reglum .
" Kerfið verði ekki íþyngjandi Í úttektinni hér í blaðinu fyrir tveimur vikum ræddi Halldór Grönvold , aðstoðarframkvæmdastjóri ASÍ , um þá staðreynd að sumt af þessu erlenda vinnuafli komi frá ríkjum þar sem kjör og öll réttindi séu allt önnur og mikið lakari en hér þekkist , kjarasamningar oft ekki til og verkalýðshreyfingin veik og áhrifalítil .
Spurður hvort þetta sé útbreitt vandamál vill Almar ekki taka svo djúpt í árinni .
" En þetta er þekkt viðfangsefni og ef verktakar eru vísvitandi að blekkja starfsmenn fordæmum við það enda er það brotastarfsemi .
Til að bregðast við þessu er hins vegar mikilvægt að fara í réttu aðgerðirnar og útfærslan skiptir máli .
Það að innleiða hér mjög harkalega keðjuábyrgð getur þýtt að verið sé að setja íþyngjandi ábyrgð á einn aðila í keðjunni umfram aðra .
Enda þótt ábyrgð sé auðvitað nauðsynleg má hún ekki verða óútfylltur tékki .
" Spurður hvort hann sé þá andvígur því að keðjuábyrgð sé bundin í lög hér á landi , líkt og þekkist til dæmis í Noregi , svarar Almar : " Það þarf mögulega að styrkja löggjöf og eftirlit og það eru samtöl í gangi undir forystu velferðarráðuneytisins um umbætur á þessu sviði og við , Samtök atvinnulífsins og Samtök ferðaþjónustunnar komum að þeirri vinnu .
Lykilatriðið í þessu sambandi er að búa ekki til kerfi sem verður séríslenskt og íþyngjandi , ekki síst fyrir verkkaupa í landinu , svo sem ríkið , sveitarfélög og orkufyrirtækin , sem eru í almannaeigu og bera kostnaðinn .
" Bitnar ekki á Íslendingum Atvinnuleysi er með minnsta móti á Íslandi um þessar mundir og Almar segir kannanir Samtaka iðnaðarins ekki benda til þess að erlent vinnuafl sem hingað hefur streymt undanfarna mánuði sé að taka vinnu af íslenskum iðnaðarmönnum .
" Við erum lítið land og höfum verið með sveiflukennt hagkerfi þannig að erlent vinnuafl er blessun en ekki bölvun .
Það hjálpar okkur að glíma við sveiflur , byggja upp samfélagið og auka velferð .
" Innlent Orri Páll Ormarsson orri@mbl.is Við gerum líka skýra kröfu um faglegt hæfi og nú er unnið að verkefni sem við köllum " heilbrigðisvottorð fyrirtækja í mannvirkjagerð " sem hefur beinlínis það markmið að skerpa á atriðum sem varða fjárhagslegt og faglegt hæfi aðila í iðnaðinum .
Almar Guðmundsson .
