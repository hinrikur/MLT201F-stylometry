Skapti Hallgrímsson skapti@mbl.is Hildur Eir Bolladóttir er björt eins og sólin , hláturmild , skemmtileg og einlæg .
Vinsæll prestur sem þekkir mætavel aðrar hliðar lífsins úr starfi , en líka leik .
Það var lærdómsríkt og gefandi að ræða við hana um áráttu og þráhyggju .
Séra Hildur Eir Bolladóttir hefur glímt við áráttu og þráhyggju frá barnsaldri .
Hildur segist í raun hafa farið í gegnum ákveðið sorgarferli þegar hún áttaði sig á því að baráttan yrði viðvarandi en segir hana jafnframt hafa verið mjög þroskandi .
Hildur Eir segir frá glímunni við áráttu-þráhyggjuröskun í bók sem var að koma út ; Hugrekki – Saga af kvíða .
Fyrirbærið er á ensku kallað Obsessive-compulsive disorder , skammstafað OCD , og er kvíðaröskum sem felur í sér endurteknar og óvelkomnar hugsanir og hugmyndir sem valda m.a. kvíða og streitu .
Hún segir skrifin hafa verið hálfgert stríð .
" Það var drulluerfitt að skrifa þessa bók og sjaldnast gaman vegna þess að fylgisveinninn OCD herjaði á mig á meðan ég skrifaði hana .
Það má eiginlega segja að hún sé skrifuð í blóðugu stríði .
En núna er ég rosalega glöð og hamingjusöm með þetta og mér þykir óendanlega vænt um þessa bók , þetta er ekki bara bók heldur hluti af sjálfri mér á hundrað og eitthvað síðum , " segir Hildur Eir við Sunnudagsblað Morgunblaðsins .
" Næst hlýt ég að skrifa einhverja epíska skáldsögu um ástir og átök hefðarfólks upp á 1.000 síður ; það væri bara sunnudagaskóli miðað við þetta ! " Var blóðugt stríðið þannig að fylgisveinninn hvíslaði reglulega að þér að þetta væri allt ómögulegt hjá þér , eða hvernig upplifðirðu þann tíma ? " Já , það var þannig .
Hann var alltaf að reyna að bregða fyrir mig fæti meðan ég var að skrifa , enda ekki hans hagur að þetta birtist almenningssjónum , fylgisveinninn minn þrífst á þögn og skömm eins og myglusveppur sem þrífst í raka og allar dyr og gluggar lokaðir .
" Hvílík blessun , internetið ! Hver var kveikjan að bókinni ; varð eitthvað sérstakt til þess að þú ákvaðst að skrifa hana ? " Kveikjan var sú upplifun að standa inni í risabókabúð í Los Angeles í Kaliforníu og finna þar alls konar fræðsluefni um áráttu og þráhyggju og upplifa þann létti sem fylgir því að finna sjálfan sig í skrifum annarra .
Af væntumþykju við annað fólk langaði mig hreinlega til að gera það sama , segja sögu mína og leyfa öðrum að spegla sig í henni og upplifa kannski létti og leið til að leita sér hjálpar .
" Segðu mér aðeins frá áráttunni og þráhyggjunni .
Hvenær og hvernig varðstu þess fyrst áskynja að þær systur væru samferðamenn þínir ? " Það gerðist á kynþroskaskeiði , fyrsta birtingarmyndin var átröskun sem ég fékk 13 ára að aldri og segi einmitt frá í bókinni og svo fylgdu nánast allar mögulegar og jafnvel ómögulegar birtingarmyndir þessa geðkvilla .
Sýklafóbía , innilokunarkennd og svo þrálátar hugsanir um að ég væri svikari , svindlari og svo framvegis .
Það er samt ekki fyrr en upp úr tvítugu sem ég fékk nafn á þennan sjúkdóm .
" Hvar og hvernig gerðist það ? " Blessað internetið bjargaði mér , ég gúgglaði bara fyrst á íslensku hvernig mér leið og hvað ég var að hugsa og þá kom ekki mikið upp en þegar ég sneri því yfir á ensku kom heill her af greinum um OCD , Obsessive-compulsive disorder , og ég bara baðaði mig upp úr efni sem varðaði mitt persónulega sálarlíf , hvílík blessun sem internetið er , segi ég nú bara ! " Upplifðirðu sem sagt mikinn létti , eða hvernig myndirðu lýsa viðbrögðunum ? " Ég upplifði allt í einu minni einsemd , af því að í þekkingarleysi mínu á geðkvillanum fann ég fyrir svo hræðilega mikilli einsemd og jafnvel sálrænni einangrun .
Þekkingin er algjör lífsbjörg ; ef þú veist hvað þú ert að díla við ertu strax farinn að lifa fyrir ofan sjúkdóminn eða vandann , það er alveg gömul saga og ný , " Hvert var svo næsta skref ? Gastu leitað þér aðstoðar strax ? " Ég leitaði mér hjálpar þegar ég var komin yfir tvítugt og síðan þá hef ég verið dugleg að leita mér hjálpar , eins og ég lýsi fjálglega í bókinni .
" Aðeins að átröskuninni aftur .
Barðist þú lengi við hana og faldir eða fékkstu hjálp ? " Ég barðist ekki lengi við hana af því að fljótlega tók við önnur þráhyggja sem varð henni yfirsterkari , ég hugsa að lesendur bókarinnar verði býsna hissa að uppgötva og lesa um þá þráhyggju , sem er allt annars eðlis en átröskunin .
Og að flestra mati ómerkilegri en samt varð hún átröskuninni yfirsterkari .
" Það hefur varla verið sérlega heppilegt að vera með sýklafóbíu búandi í sveit , eða hvað ? Og innilokunarkennd , voruð þið systkinin ekki gjarnan í því að sýna gamla bæinn í Laufási , þar sem þurfti að fara þröng , dimm göng ? " Sko , það fyndna er að sýklafóbían er jafn órökrétt og allar hinar þráhyggjurnar , sem þýðir til dæmis að mér finnst ekkert mál að umgangast dýr .
Ég elska hunda og hesta og á sjálf hund .
Mér fannst ekkert mál að róta í mold og heiðarlegri sveitadrullu en að fara á almenningssalerni eða ganga Laugaveginn í Reykjavík og rekast í ruslafötu eða stíga þar í bleytu getur alveg kallað fram þráhyggju .
Ég þoli heldur ekki borðtuskur og þvæ mér alltaf eftir að hafa handleikið slíkan ófögnuð .
Innilokunarkennd mín hefur alltaf einskorðast við lyftur , flugvélar og lítil gluggalaus salerni með vafasamri læsingu .
Þá eru peningar og pinnið á minnið fyrirbæri sem eru mér mjög á móti skapi .
Ég vil ekki þurfa að handleika slíkt ! " Samt flaugstu til Los Angeles og borgaðir kannski meira að segja með korti í risastóru bókabúðinni ! " Málið er að ég hef aldrei játað mig sigraða gagnvart fylgisveininum mínum , sem sagt áráttunni og þráhyggjunni , ég hef alltaf tekið slaginn en Guð einn veit hvað ég hef haft mikið fyrir því .
Ég er fjandi þrjósk og svo bý ég yfir eðlislægri þörf fyrir að ögra sjálfri mér og reyndar öðrum líka , ég er sem sagt örlaga ögrari og hef alltaf verið .
Ég hef oft sagt að það sem hafi bjargað mér í þessari löngu og ströngu og þreytandi glímu er sjúkleg forvitni , hæfileg ósvífni og húmor .
" Þeir eiginleikar koma sér án efa vel víða .
Jafnvel í prestskap , eða hvað ? ! " Já svo sannarlega , sérstaklega í sálgæslunni .
Þar þarf maður að vera forvitinn svo að spurningar manns og hlustun sé ósvikin og fólk skynji að það er eitthvað að gerast innra með manni þegar það talar .
Þessi hæfilega ósvífni er síðan ágæt til að segja hluti sem margir eru að hugsa en þora kannski ekki að orða upphátt og hvað húmorinn varðar held ég að það sé vonlaust að vera húmorslaus prestur .
Þetta starf er oft svo súrrealískt að menn gætu orðið brjálaðir ef þeir sæju ekki spaugilegar hliðar þess .
Ég hef mjög svartan húmor en reyni að fara vel með hann og af virðingu við alla sem ég mæti en jú , hann er býsna svartur .
" Baráttan mjög þroskandi Glíman hefur verið löng og ströng , segirðu ; er hún ekki viðvarandi og verður ? " Jú , það er nokkuð sem ég hef þurft að sætta mig við og fór í raun í gegnum ákveðið sorgarferli þegar ég áttaði mig á sínum tíma á því að þetta væri komið til að vera .
Þetta er krónískt fyrirbæri eins og gigt eða eitthvað annað en góðu fréttirnar eru að það er vel hægt að lifa með þessu .
Ég til dæmis hætti að nota vín til að draga úr einkennunum og það svínvirkar .
Ég hleyp , ég rækta tengsl við gefandi fólk og reyni að sjá það jákvæða í flestum sem ég mæti þannig að annað fólk nái ekki tökum á líðan minni , þannig að ég sé sjálf við stjórn .
Ég rækta hæfileika mína til að finna innri frið og fullnægju eins og t.d. með því að skrifa þessa bók og svo kemur kannski önnur .
Ég vel að vera hamingjusöm þrátt fyrir að að mér steðji heilsufarsleg ógn , vegna þess að það er vel hægt að vera hamingjusamur í ógninni , alveg eins og hægt er að vera óhamingjusamur í bullandi velsæld .
" Ég get ímyndað mér að barátta þín hafi ekki alltaf verið skemmtileg , en eftir á að hyggja , heldurðu að hún geti ekki hafa verið býsna þroskandi ? " Jú , svo sannarlega hefur hún verið þroskandi og í raun má segja að þessi barátta hafi ekki bara kennt mér að þekkja sjálfa mig heldur gefið mér dýpri innsýn í mannlegt eðli og oftar en ekki stillt mér upp við vegg með fordóma mína og alhæfingar .
Ég hef þurft að éta ýmislegt ofan í mig þökk sé þessum geðkvilla .
" Þú hættir að drekka í fyrra , eins og kemur fram í bókinni .
Þú fékkst töluverð viðbrögð þegar þú sagðir frá þessu á Facebook á sínum tíma , var það ekki ? " Jú , ég sagði frá því í nýársprédikun og fékk mikil viðbrögð við því .
Fólk var svolítið vandræðalegt yfir þessu af því að það hafði kannski þá mynd af mér að ég væri með allt mitt á þurru þrátt fyrir að vera með kvíðaröskun .
Ég notaði vín eins og lyf til að deyfa hugann og það tókst um stund en þegar víman rann af mér leið mér orðið undantekningarlaust eins og ég hefði dansað zumba nakin á Ráðhústorginu á Akureyri í hádeginu á mánudegi þegar allir eru á leiðinni í mat .
Og það var ekkert sérstaklega góð tilfinning .
Ég hætti vegna þess að það að drekka ofan í kvíðaröskun er eins og að strompreykja ofan í frumubreytingar í lungum .
" Kom það mörgum í opnu skjöldu að þú , þessi glaði og skemmtilegi prestur , glímdir við áfengisvandamál ? Eða var drykkjan kannski ekki vandamál ? " Jú , auðvitað var þetta vandamál .
Áfengi er vandamál þegar það , eins og í mínu tilviki , er orðið að markmiði alla daga , þegar maður er farinn að hlakka til að ljúka verkum ekki til að gleðjast yfir verkunum heldur til að opna rauðvínsflösku og deyfa sig .
Ég hef sko endurfæðst eftir að ég hætti að drekka , ég finn að ég er meira skapandi , hugsandi og fórnarlambið sem átti til að vaka í brjósti mér er alveg steindautt .
Ég er búin að fatta að ég á ekki vitund bágt og er bara fáránlega heppin í lífinu .
Jú , fólki fannst þetta ekki alveg samræmast ímynd minni eða þá hitt að ég snerti viðkvæma strengi í brjóstum þeirra sem vita innst inni að þeir eru alkar .
Ég elska að segja við fólk að ég sé alki vegna þess að mér finnst það jafn lítið mál og að segjast vera með exem eða eitthvað álíka en viðbrögðin eru hins vegar miklu áhugaverðari en ef ég væri með exem .
" Nú skellihlær Hildur Eir , þessum fallega Laufáshlátri ! Heimir aðdáunarverð manneskja Hvert er besta meðalið við áráttu og þráhyggju , fyrir utan hefðbundin meðul ? Er það ef til vill húmorinn sem þú nefndir fyrr í spjalli okkar ? " Besta meðalið er tilfinningaleg nánd við annað fólk ; tengsl þar sem maður er greinilega elskaður skilyrðislaust þannig að þótt eitthvað henti á morgun – ég yrði svipt hempunni eða eitthvað álíka skemmtilegt – væri lífi mínu ekki lokið , vegna þess að ég á fólk sem elskar mig hvort sem ég er prestur eða ekki .
En ekki bara það ; að eiga nánd við sjálfan sig er jafn mikilvægt meðal , að eiga nánd við sjálfan sig er að elska sjálfan sig skilyrðislaust og tala fallega til sín og rækta hæfileika sína og segja frá þeim án þess að biðjast afsökunar á þeim og láta ekki veika sjálfsmynd annarra draga sig niður .
Húmorinn kemur næst á eftir nándinni sem náttúrumeðal .
" Ég skynja að þú sért býsna vel gift og öðrum ættingjum og vinum þyki líka mjög vænt um Hildi Eir ...
" Já , ég er mjög vel gift .
Maðurinn minn , Heimir Haraldsson , er aðdáunarverð manneskja , einstakur faðir , húmoristi sem hefur mikið næmi fyrir fólki og þá verður seint sagt að hann sé karlremba enda einstaklega mikill jafnréttissinni ekki bara í orði heldur á borði .
Hann á stóran þátt í mínum sigrum .
Svo á ég dásamlega syni og skemmtilega og gefandi stórfjölskyldu .
Auðvitað hefur ýmislegt gengið á en okkur hefur samt auðnast að leysa farsællega úr því .
Þannig að þú heyrir að ég hef enga afsökun til að vera alki og fórnarlamb í lífinu ! " 