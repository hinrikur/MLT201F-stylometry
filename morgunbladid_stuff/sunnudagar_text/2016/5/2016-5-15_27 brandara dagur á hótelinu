Það er eiginlega fyrir tilviljun að ég er staddur á Íslandi en ég hef unnið síðustu daga hér á hótelherberginu mínu og gengið frábærlega vel , " segir bandaríski rithöfundurinn og skopmyndateiknarinn Jeff Kinney .
Þessi brosmildi 45 ára gamli maður er einn vinsælasti rithöfundur samtímans ; hann er höfundur bókaraðarinnar Diary of a Wimpy Kid en sjö af tíu bókum hennar hafa komið út á íslensku undir heitinu Dagbók Kidda klaufa og njóta þær ekki minni vinsælda hér en í öðrum löndum .
Hátt í eitthundrað milljón eintök hafa verið seld af bókunum , væntanleg er fjórða kvikmyndin sem gerð er eftir þeim og fyrir nokkrum vikum var frumsýndur í Minneapolis söngleikur um persónurnar .
En Kinney skrifar ekki bara og teiknar þessar gamansögur fyrir börn , hann er líka hugmyndasmiðurinn bak við vinsælan barnavef , Poptropica , og hefur síðasta árið rekið ásamt eiginkonu sinni vinsæla bókaverslun í heimabæ þeirra í Massachusetts-ríki .
Í krafti frægðar Kidda klaufa-bókanna hafa þau fengið fræga höfunda og alþýðustjörnur , þar á meðal íþróttamenn , til að koma og lesa upp og spjalla um bækur .
" Mig hefur lengi langað að heimsækja Ísland en það stóð ekkert endilega til núna .
Um síðustu helgi ákvað ég að fara að heiman í viku til að einbeita mér að skrifum elleftu bókarinnar um Kidda klaufa , vissi ekkert hvert ég ætlaði en pakkaði samt niður fyrir Flórídaferð , stuttbuxum og stuttermabolum , og ók út á flugvöll í Boston .
Á leiðinni þangað fylltist ég skyndilegri löngun til að fara til Íslands og fékk keypt síðasta sætið í vélinni ! Sem var eins gott því ég held ég hafi skrifað betur hér en nokkru sinni fyrr .
Þetta hefur því verið afar vel lukkuð ferð .
Ég hef að mestu setið og skrifað en ég hef líka farið í gönguferðir um miðborgina og niður að höfn , ég kann gríðarlega vel við mig hér – þetta er þægileg borg .
" Og Kinney bætir við að af öllum þeim mörgu löndum sem hann hafi heimsótt á síðustu árum kunni hann best við sig hér og í Lettlandi .
" Þegar ég hafði skrifað hér í tvo daga hafði ég samband við Helga Jónsson , þýðanda og útgefanda bóka minna hér , og við ákváðum að hemsækja einn skóla hér í Reykjavík .
Síðan ætla ég að skoða mig svolítið um úti á landi , " bætir hann við .
Gaman að segja sögur Kinney er hér að skrifa elleftu bókina um Kidda klaufa og segir hana verða lykilbók fyrir sig í þessari ofurvinsælu seríu .
" Ég eyddi mörgum árum í að reyna að koma mér á framfæri sem höfundur teiknimyndasagna og skopmynda .
Á sama tíma vann ég í átta ár að fyrstu bókinni um Kidda .
Að fá hana að lokum útgefna var mikill persónulegur sigur .
Eftir það vildi ég ekki hverfa aftur af yfirborðinu heldur halda áfram á sömu braut og skrifaði tíu bækur í röð .
Nú hef ég verið að horfa til framtíðar , spurt mig um tilganginn og hvert ég vilji stefna : á ég að halda áfram að skrifa eða fara að gera eitthvað annað ? Ég er ekki að skrifa neinar bókmenntir heldur teiknimyndasögur , gamansögur og brandara .
Teiknimyndasögur og teiknaðir brandarar eiga sér iðulega langt líf ; Smáfólk var teiknað í hálfa öld .
Simpson-fjölskyldan er orðin 25 ára .
Aðdáendum finnst síðan sorglegt þegar teknimyndapersónur sem það hefur haldið lengi upp á hverfa .
Ég hef því ákveðið að halda áfram með sögurnar í tíu ár til , ef ég get .
" Kinney teiknar og skrifar bækurnar en vinnur líka að netleikjum og annarskonar verkefnum fyrir börn á vefnum , auk þess að vera framleiðandi kvikmyndanna um Kidda klaufa og skrifa handrit .
Hvað finnst honum skemmtilegast ? " Mér finnst einfaldlega gaman að segja sögur , " svarar hann ákveðið .
" Vefsvæðið Poptropica fór fyrst í loftið árið 2007 , sama ár og fyrsta bókin um Kidda klaufa kom út og mér finnst gott að standa í báðum heimum , í bókum og á netinu ; ég vil vera nálægur þar sem krakkar eru að lesa eða kynna sér sögur .
" – Lestur barna er gríðarlega mikilvægt viðfangsefni í dag .
" Svo sannarlega .
Og mér þykja það mikil forréttindi að fá að starfa á því sviði .
Þegar ég var krakki voru teiknimyndasögur eftir Carl Barks mitt eftirlæti .
Hann teiknaði syrpurnar um Andrés önd og Jóakim aðalönd .
Hann skrifaði stórskemmtileg ævintýri með þessum karakterum og þau urðu á sinn hátt undirstaða skilnings míns á heiminum .
Á stjórnmálum , landafræði , sögu , trúarbrögðum , jafnvel sálfræði ...
Á sama hátt næ ég til minna lesenda og fæ þá með bókunum til að sjá tilveru sína í skoplegu ljósi .
Á Poptropica-vefnum geta krakkar ferðast með sögupersónum um heiminn , mér finnst það spennandi .
Og vitaskuld finnst mér spennandi að vita að þegar ég skrifa bók nái hún til milljóna barna út um heiminn .
" – Er mikilvægt að börnin geti speglað sig í persónunum sem þú skapar ? " Ég held það .
Í fyrra ferðaðist ég á sex vikum til þrettán landa og það var áhugavert að kynnast heiminum með augum Kidda klaufa ! Börnin virtust allsstaðar vera eins , hvort sem þau alast upp í Kína , Brasilíu eða Ástralíu .
Þau bregðast við karakterunum á sama hátt .
Bernskan er svo sammannleg upplifun .
" Húmorinn mikilvægastur – Varstu undrandi á því hversu vinsælar bækurnar um Kidda urðu ? " Heldur betur , " svarar hann og hristir höfuðið .
" Rétt eins og ég varð undrandi á því að sú fyrsta fengist útgefin .
Þetta var þá óvenjulegur frásagnarháttur , sérstaklega tenging teiknimyndanna og handskrifaðs textans .
Ég hafði þá í nokkur ár reynt að fá dagblöð til að birta eftir mig skopmyndir eða teiknimyndasögur , án árangurs , og var að gefast upp .
Síðan hef ég undrast allt sem gerist varðandi bækurnar .
Ég er ekkert sérstaklega hæfileikaríkur teiknari og að ná engu að síður þessari velgengni út um löndin finnst mér stórfurðulegt .
" – Finnst þér það skrýtin tilhugsun að milljónir barna dái verk þín ? " Vitaskuld .
Og ég er venjulega fullur efasemda um sjálfan mig og verkin meðan ég skrifa .
Ég vil að hvert verk sé eins gott og ég get mögulega skapað það .
En um leið finnst mér gríðarlega spennandi að koma sögunum til lesenda sinna .
Í gær átti ég afar áhugavert símtal við blindan strák í Bandaríkjunum ; hann þekkir bækurnar mínar betur en ég sjálfur ! Allar persónur , alla brandara .
Mér fannst stórkostlegt að heyra hvað sögurnar höfðu glatt hann mikið .
Stundum er umfang útgáfunnar óendanlegt , að því er virðist , en svo tengist maður einstaka lesendum á þennan hátt .
Það er mér afar dýrmætt .
Ég hef hitt marga einhverfa krakka sem kunna vel að meta sögurnar og foreldrarnir segja mér að ástaðan sé sú að þau ná að tengjast teikningunum ; þær segja krökkunum hvernig persónunum líður .
Einu sinni hitti ég strák sem hafði staðið í röð og beðið eftir að ég áritaði bækur fyrir hann .
Hann var sýnilega einhverfur og þegar hann rétti mér bækurnar að skrifa í þá fylltust augu hans tárum .
Við mamma hans táruðumst líka , og við gátum ekki annað en kinkað kolli hvert til annars og skældum bara .
Við þurftum ekki að segja neitt – þetta var stórkostlegt .
Ég sá hvað sögurnar skiptu hann miklu máli og að það var honum mikilvægt að hitta mig , ekki síður en það var mér mikilvægt að hitta hann .
Svona stundir gefa vinnunni tilgang .
" – En með svona velgengni hlýtur sköpunarþörfin að breytast .
" Svo sannarlega og mér finnst það forvitnilegt umhugsunarefni .
Öll höfum við átt eftirlætis hljómsveitir sem senda frá sér tvær frábærar plötur en eftir það fatast þeim flugið .
Hvers vegna ? Annaðhvort finna þær bara innblástur í stuttan tíma og svo er hann farinn eða velgengnin breytir hljómsveitinni .
Ég hef meðvitað reynt að halda sama takti , sama vinnulagi og ég beitti í byrjun .
Mér finnst það heillandi áskorun að reyna að skapa sífellt betra verk en síðast .
Ég vona að mér takist að skrifa áfram gamansögur sem fólki þykja skemmtilegar en geri mér líka engar grillur um að þetta séu merkilegar bókmenntir , " segir hann og brosir .
" Ég legg ekki áherslu á frásögn heldur á húmor , hann er mikilvægari en allt annað .
Gæði brandaranna skipta miklu máli .
" – Þegar þú vinnur að nýrri bók byrjar þú þá á gamansögunum ? " Svo sannarlega .
Þetta er í raun vélrænt ferli .
Ég safna um 350 bröndurum og gamansögum og veit að það er fjöldinn sem ég þarf í góða sögu um Kidda og fólkið hans .
Þegar ég hef safnað bröndurunum fer ég að skrifa textann og geri teikningarnar síðast .
Þá vinn ég hratt og undir pressu , teikna í um sex vikur í allt að sextán stundir á dag .
Það er hræðilega erfitt ...
En mesta vinnan er að semja brandarana .
Stundum fer ég í langa göngu og næ að búa til einn eða tvo á meðan .
Á mjög góðum degi , þegar ekkert truflar þá næ ég að búa til allt að tuttugu brandara .
En í gær , hér á hótelinu , skrifaði ég 27 ! Það er ástæða fyrir mig til að koma aftur til Íslands .
" Skjátíminn er áskorun Strax eftir að fyrstu bækur Kinneys komu út fór hann að fá bréf frá foreldrum og kennurum sem sögðu þær höfða til áhugalítilla lesenda .
Sem eru einkum strákar .
" Mikið er rætt um það hvernig eigi að fá stráka til að lesa og það er erfitt að fullyrða eitthvað um það , því það hvernig krakkar nálgast sögur og afþreyingu hefur breyst gríðarlega , bara á síðustu tveimur árum .
Mögulega eru krakkar að lesa meira nú en áður , en það er á samfélagsmiðlum .
Ég veit líka vel að krakkar gera meiri körfur nú en áður um að sjónrænar upplýsingar fylgi því sem þau lesa .
Þau vilja myndir með textanum .
Og það er nokkuð sem mér sýnist ég gefa þeim með Dagbókum Kidda klaufa ; með textanum eru þessar litlu myndaeyjar að synda til á milli textalínanna .
Ein mesta áskorun samfélagsins í dag er skjátíminn , að finna út hvað er eðlilegt að vera lengi með skjá við andlitið á degi hverjum .
Við foreldrarnir segjum börnunum að leggja skjáina frá sér en erum svo sjálf sífellt með nefið við skjáinn .
Mig grunar að þar sé of mikill sykur og ekki næg vítamín ...
" 