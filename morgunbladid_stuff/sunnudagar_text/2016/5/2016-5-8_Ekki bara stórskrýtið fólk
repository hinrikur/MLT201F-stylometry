Ég hef heyrt að ég sé einn venjulegasti Eurovision-aðdáandi sem fólk hafi hitt en það vill brenna við að fólk haldi að þetta sé stórskrýtið fólk sem hefur svona mikinn áhuga á keppninni , " segir Hildur Tryggvadóttir Flóvenz , sem hefur brennandi áhuga á Eurovision .
Raunar svo mikinn að hún hefur farið nokkrum sinnum út til að horfa á keppnina og stofnaði FÁSES , Félag áhugafólks um Söngvakeppni evrópskra sjónvarpsstöðva sem er opinber íslenskur aðdáendaklúbbur um Eurovision-söngvakeppnina .
Auk þess að vera Eurovisionaðdáandi er Hildur deildarstjóri hjá Rauða krossinum , en hún segir meðlimi FÁSES vera fólk úr öllum áttum , með ótrúlega fjölbreyttan bakgrunn .
" Þessi mikli áhugi kviknaði í kringum 1999 þegar Selma Björnsdóttir varð í 2. sæti .
Fram að því hafði ég fylgst með keppninni eins og hver annar .
Ég fór að fylgjast með keppnunum þannig að ég horfði aftur og aftur á sömu keppnirnar , kafaði ofan í þær og áhuginn bara jókst og jókst .
" Hildur fór að blogga um Eurovision frá öllum mögulegum hliðum og á endanum varð til bloggsíða sem hún og vinkona hennar , Eyrún Ellý Valsdóttir , skrifa saman á og ber heitið Allt um Júróvisjon ( jurovision.i s ) .
Það var óhjákvæmilegt að þessi mikli áhugi endaði á því að Hildur drifi sig út til að sjá Eurovision-dýrðina með eigin augum og árið 2010 var hún viðstödd keppnina í Noregi .
Hún fór aftur árið 2011 , 2013 , 2014 og er nú á leiðinni til Svíþjóðar .
" Það er vissulega til mikið af efni um Eurovision á ensku en okkur fannst vanta íslenska Eurovisionsíðu og þess vegna varð Allt um Eurovision til .
Síðan okkar spurðist hratt út í upphafi og þegar Hera Björk keppti í Osló vorum við Eyrún Ellý beðnar um að uppfæra einnig heimasíðuna hennar meðan á keppninni stæði .
Við fengum blaðamannapassa og þar með tækifæri til að kynnast fullt af öðrum Eurovision-aðdáendum .
Í kjölfarið sátum við fund alþjóðasamtaka aðdáendaklúbba Eurovision og veltum því fyrir okkur að reyna að stofna íslenskan klúbb en í honum eru 400 félagsmenn í dag .
" FÁSES brallar ýmislegt .
Hópurinn hittist oftast til að horfa á sænsku undankeppnina , heldur karókíkvöld , eurovisionbingó og fyrirpartí fyrir úrslitin í söngvakeppninni hér heima sem við förum að sjálfsögðu á , svo fátt eitt sé nefnt .
" En hvað er það sem heillar svona við Eurovision ? " Fyrir utan tónlistina þá er það hugmyndafræðin að baki keppninni – hvernig hún átti að sameina Evrópu eftir mikið stríð og hvað það hefur gengið vel að halda hana í meira en 60 ár .
Ég lærði stjórnmálafræði og er mikil áhugamanneskja um Evrópusamvinnu og keppnin er merkileg því hún sýnir hvað menningarleg samvinna getur tekist vel .
Við keppnina vinnur fólk allan ársins hring enda með stærri beinu útsendingum sem haldnar eru .
Landamæri Eurovision-Evrópu eru stærri en flestra annarra landamæraskilgreininga á álfunni .
" Hildur fylgist líka með erlendum undankeppnum og í ár horfði hún á þýsku , sænsku og dönsku útsendingarnar í beinni ásamt því að fylgjast með fleirum .
Hún er að sjálfsögðu búin að hlusta á öll þau lög sem keppa í Eurovision í ár fyrir löngu .
En hvernig líst henni á framlag Íslendinga ? " Ég held að Greta muni komast upp úr undanriðlinum , hún er mikil fagmanneskja með góðan hóp af fólki og veit nákvæmlega hvað hún er að gera .
Ég er hins vegar ekki viss um að hún muni vera í toppbaráttunni á lokakvöldinu .
Ísland er ekki í toppbaráttunni í veðbönkunum og aðdáendaklúbbar í hverju landi , sem kjósa hvaða lög eru líkleg til sigurs , setja Ísland ekki mjög hátt á listann .
En það er alls ekki alltaf að marka veðbankana eða kannanir því það getur allt gerst í Eurovisi on .
" Búlgaría ber af í ár Eftirlætislagið í Eurovisionkeppninni sem fram fer í ár ? " Búlgarska lagið .
Ég er oft sorgmædd yfir því að Búlgarar eiga enga vini í Eurovision sem kjósa því þeir eru oft með góð lög sem komast ekki í úrslit .
Svo hef ég sterk tengsl við Þýskaland og held alltaf pínulítið með þeim .
" Besta framlag Íslendinga í gegnum tíðina ? " Ég held mikið upp á " This is my life " með Regínu Ósk og Friðriki Ómari .
Eurovisionlag í uppáhaldi af öllum þeim sem hafa sigrað ? " Þetta er erfið spurning en ég held að í dag segi ég " Hold me now " með Johnny Logan .
Það gæti breyst á morgun .
" Skiptir dansinn máli ? " Ég hef ég mikinn áhuga á dansinum sem getur bæði verið stórkostlegur og skelfilegur .
Það besta sem Íslendingar hafa gert í samhæfingu hreyfinga er að mínu mati í Nei eða já .
" 