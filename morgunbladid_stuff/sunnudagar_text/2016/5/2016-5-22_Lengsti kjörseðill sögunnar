Nú þegar aðeins um mánuður er til forsetakosninga hefur aukinn þungi færst í baráttuna .
Í upphafi síðustu viku dró til tíðinda þegar sitjandi forseti , Ólafur Ragnar Grímsson , tilkynnti að hann hefði ákveðið að draga framboð sitt til baka .
Ákvörðun forseta mæltist misvel fyrir , enda hafði hann tilkynnt óvænt um framboð sitt aðeins þremur vikum fyrr á sérstökum blaðamannafundi á Bessastöðum .
Áður hafði hann sem kunnugt er sagt í nýársávarpi að hann færi ekki fram .
Áhrif Ólafs Ragnars Þegar Ólafur Ragnar ákvað að bjóða sig fram aftur hættu nokkrir frambjóðendur við sitt framboð .
Því má segja að forsetinn fráfarandi hafi sannarlega haft töluverð áhrif á það hverjir verða endanlega á kjörseðlinum 25. júní næstkomandi .
Vigfús Bjarni Albertsson , Hrannar Pétursson og Bæring Ólafsson hættu allir við áður tilkynnt framboð sín í kjölfar tilkynngar Ólafs á sínum tíma um framboð .
Víst er að fleiri sem höfðu verið undir feldi hættu við að skoða framboð frekar í kjölfar fregnanna af því að Ólafur ætlaði fram á ný .
Því má telja afar líklegt að einhverjir fleiri hefðu bæst í hóp forsetaframbjóðenda ef Ólafur hefði einfaldlega staðið við sína upphaflegu tilkynningu í nýársávarpinu .
En ef og hefði skiptir víst litlu núna .
Staðan nú er sú að níu nöfn birtast að líkindum á kjörseðlinum 25. júní næstkomandi .
Fimm karlar og fjórar konur höfðu á föstudag skilað inn gögnum vegna framboðs .
Reyndar verður ekki staðfest endanlega fyrr en eftir um það bil viku hverjir verða örugglega í kjöri , eða ekki fyrr en Hæstiréttur hefur staðfest að öll gögn frambjóðenda séu nægjanleg .
Alltént er útlit fyrir að þetta verði lengsti kjörseðill í sögu íslenskra forsetakosninga , jafnvel þótt einn eða tveir detti úr á lokametrunum .
Mest hafa verið sex í framboði , það var í kosningunum árið 2012 .
Í öðrum kosningum hafa frambjóðendur verið tveir til fjórir .
Guðni Th. Jóhannesson hefur mælst með mest fylgi allra frambjóðenda frá því hann tilkynnti sitt framboð , í kringum tvo þriðju atkvæða .
Það er svipað fylgi og Kristján Eldjárn hlaut í kosningum til forseta árið 1968 , en hann fékk 65,6% atkvæða .
Enginn forseti hefur verið kjörinn með hærra hlutfall atkvæða á bak við sig .
Baráttan löngu hafin Björn Þór Sigbjörnsson , blaðamaður og dagskrárgerðarmaður , hefur undanfarið unnið að þáttum um forsetana , embættið og fyrri kosningar fyrir Rás 1 .
Þættirnir verða á dagskrá Rásar 1 næstu laugardaga .
Eitt og annað úr sögunni er rifjað upp , s.s. kosningaúrslit , embættistökur og átakamál .
Í undirbúningi fyrir þættina hefur hann kafað ofan í fyrri kosningar og skoðað hvernig baráttan í aðdraganda forsetakosninga hefur þróast fyrr og nú .
" Kosningabaráttan er í raun löngu hafin .
Hún hófst hjá hverjum og einum frambjóðanda þegar hann tilkynnti um framboð .
Jafnvel má segja að hún hafi byrjað fyrr í einhverjum tilvikum ; sumir tóku að sá fræjum áður en þeir gáfu út formlega framboðsyfirlýsingu .
En í hönd fer massíf fjölmiðlaumfjöllun ; viðtöl , umræður , úttektir , kappræður og skoðanakannanir og að auki auglýsingar , stuðningsgreinaskrif , fundir og uppákomur .
Eflaust fagna því einhverjir að þátttaka Íslands á EM í fótbolta fleygi þetta .
Það er öllum hollt að fólk hafi um eitthvað annað að tala líka , " segir Björn Þór .
Hann telur að niðurstöður kannana sem birst hafa gefi vísbendingu um fylgi í kosningum .
" Niðurstöður þeirra kannana sem ég hef séð benda allar í eina átt ; til sigurs Guðna Th. Jóhannessonar .
Og það verða að teljast líklegustu úrslitin .
Ekki bara vegna þeirra yfirburða sem hann hefur notið í þessum könnunum heldur líka í ljósi sögunnar .
Fimm vikum fyrir kosningarnar 2012 mældist fylgi Ólafs Ragnars Grímssonar mjög áþekkt því sem á endanum varð .
Fimm vikum fyrir kosningarnar 1996 var löngu ljóst í hvað stefndi þótt heldur ætti eftir að draga saman með þeim Ólafi og Pétri Kr. Hafstein .
Fimm vikum fyrir kosningarnar 1980 munaði rúmu prósenti á fylgi Vigdísar Finnbogadóttur og Guðlaugs Þorvaldssonar , eins og varð svo raunin , " segir Björn Þór .
Söfnun undirskrifta lokið Níu manns hafa sent inn meðmælendalista vegna framboðs til forseta Íslands .
Séu allir frambjóðendur með nægilega margar undirskriftir þýðir það að um 5,8% kjörgengra að lágmarki hafa skrifað undir hjá einhverjum frambjóðanda .
Hver frambjóðandi þarf að skila inn að minnsta kosti 1.500 undirskriftum til að framboðið teljist gilt .
Miðað við að um 235 þúsund manns séu á kjörskrá , sem er fjöldinn frá því í síðustu forsetakosningum , þá jafngilda undirskriftir frá 13.500 einstaklingum ( 9x1500 ) því að alls 5,8% atkvæðabærra setji nafn sitt á einhvern listann .
Safna þurfti undirskriftum í réttu hlutfalli við fólksfjölda í hverjum landsfjórðungi .
Frambjóðendur mega að hámarki skila inn 3.000 undirskriftum .
Hafi allir skilað hámarksfjölda myndi það þýða að safna hefði þurft undirskriftum frá alls 11,5% fólks á kjörskrá .
Frestur til að skila inn undirskriftalistum vegna framboðs til forseta Íslands rann út á miðnætti föstudaginn 20. maí .
