Birgitta Jónsdóttir , formaður þingflokks Pírata , stóð sl. þriðjudag fyrir sérstökum umræðum um stöðu fjölmiðla á Íslandi .
Staða fjölmiðla er áhugavert og mikilvægt umfjöllunarefni og ekki aðeins á Íslandi , því að staða þeirra er eðli máls samkvæmt að ýmsu leyti svipuð víða um heim .
Þeim sem fylgst hafa með umfjöllun um fjölmiðla annars staðar í veröldinni á síðustu árum hefur orðið ljóst að staða þeirra er viðkvæm og að ýmsu leyti hafa fjölmiðlar gengið í gegnum mikla erfiðleika .
Er þá átt við þau fyrirbæri sem hefðbundið er að kalla fjölmiðla , eru til að mynda með formlega ritstjórn sem vinnur eigið efni , flytja almennar fréttir eða afþreyingarefni og reyna að ná til fjöldans .
Sjónvarpsstöðvar sem bjóða upp á hefðbundna dagskrá glíma við minnkandi áhorf í harðri samkeppni við margvíslegt efni frá annars konar efnisveitum , svo sem Netflix og Hulu eða jafnvel Youtube , svo dæmi séu nefnd .
Dagblöð keppa nú orðið við netið , þar með talda eigin vefi á netinu , og hafa mörg átt í miklum erfiðleikum .
Fjöldi dæma er erlendis um dagblöð , líka þekkt og rótgróin blöð , sem lagt hafa upp laupana eftir erfiðan slag við nýja miðla og breytta fjölmiðlanotkun almennings .
Enn fleiri eru dæmin sennilega um dagblöð sem sameinast öðrum eða renna inn í stærri fjölmiðlafyrirtæki sem reka marga miðla , ekki síst svæðisbundna miðla .
Loks eru nýleg innlend dæmi um stóra blaðaútgáfu og sjónvarpsrekanda sem segjast skoða möguleikann á að flytja starfsemina úr landi .
Það segir sitt um rekstrarumhverfið hér .
Dagblöðin uppspretta umfjöllunar Krafan um hagræðingu í rekstri fjölmiðla er mikil til að mæta breyttum veruleika og tryggja að áfram sé unnið gæðaefni fyrir neytendur .
Staðreyndin er nefnilega sú að þó að netið sé yfirfljótandi af upplýsingum og þar sé svo að segja allt að finna eru hefðbundnar traustar fréttir ekki jafn algengar .
Margir halda úti síðum með eigin skoðunum og áliti á hinu og þessu , sem er mikilvægt framfaraspor og tryggir að erfiðara er að þagga niður í ákveðnum sjónarmiðum .
Þau sjónarmið geta fundið sér farveg , hafi fólk áhuga á að koma þeim á framfæri .
Það er jákvætt en breytir ekki því að nauðsynlegt er að áfram séu starfandi hefðbundnir fjölmiðlar sem hafa bolmagn til að vinna fréttir , sem oft tekur langan tíma og kostar mikið fé .
Sú vinna og slíkar fréttir eru almennt undirstaða umræðunnar í þjóðfélaginu , meðal annars undirstaða mikils meirihluta þess sem almenningur skrifar á eigin síður á netinu og þeirra sjónarmiða sem hann lætur í ljós , jafnt á netinu sem annars staðar , um helstu þjóðmál og annað sem miklu varðar .
Í tímans rás hafa dagblöð verið helsta uppspretta þess háttar umfjöllunar og eru enn í dag þrátt fyrir mikla tækniþróun og breytt fjölmiðlaumhverfi .
Það eru dagblöðin , og fréttavefir sem þeim tengjast , sem yfirleitt hafa í senn burði og rými til að fjalla um mál af þeim þunga sem þörf er á til að viðhalda nauðsynlegu upplýsingaflæði um þjóðfélagið .
Aðrir miðlar gera vitaskuld einnig gagn í þessu efni en hafa takmarkað rými , sem sést best á því hve miklu knappari og færri fréttir eru yfirleitt í útvarpi og sjónvarpi en í þeim blöðum sem taka sig alvarlega sem fréttamiðla .
Ótrúverðug umræða Allt er þetta afar þýðingarmikið þegar rætt er um stöðu fjölmiðla , hvort sem er á Íslandi eða annars staðar , en það er því miður lýsandi fyrir þá umræðu sem oft fer fram á Alþingi að inn á þetta , eða hvað væri til ráða , var varla komið í fyrrnefndri sérstakri umræðu um stöðu fjölmiðla á Íslandi .
Birgitta hafði einkum áhuga á að ræða tvennt , annars vegar ritstjórnarlegt sjálfstæði fjölmiðla og hins vegar eignarhald þeirra .
Þetta er hvort tveggja mikilvægt en eins og við var að búast er sýn Birgittu og annarra sem þátt tóku í umræðunni ekki endilega mjög skýr eða trúverðug hvað þetta varðar .
Birgitta hélt því til að mynda fram að til væri nýlegt dæmi um " þær kvaðir sem settar voru á blaðamenn Morgunblaðsins þar sem reynt er að þröngva stjórnmálaskoðunum upp á fólk af yfirmanni þeirra , manni sem er þekktur fyrir að hafa í valdatíð sinni kallað fjölmiðlamenn og rithöfunda á teppið ef honum , sem þá var forsætisráðherra , hugnaðist ekki umfjöllunarefni þeirra " .
Þarna var þingmaðurinn sennilega að ýja að ósannindum sem fram hafa komið nýlega í ómerkilegum fjölmiðlum um að blaðamenn á ritstjórn Morgunblaðsins hafi verið neyddir til að skrifa undir stuðning við framboð annars ritstjórans .
Þetta hefur verið hrakið en engu að síður sér þingmaðurinn sóma sinn í að endurtaka ósannindin í skjóli þinghelginnar .
Fullyrðingin um að yfirmaðurinn , sem engum blandast hugur um hver á að vera , hafi kallað fjölmiðlamenn og rithöfunda á teppið eru vitaskuld einnig ósannindi , eins og þingmanninum hlýtur að vera fullkunnugt um .
Á hinn bóginn er það auðvitað svo að blaðamenn eða ritstjórar , og það þekkja þeir vel sem stýrt hafa Morgunblaðinu , þurfa iðulega að sæta gagnrýni þeirra sem til umfjöllunar eru , ráðherra , þingmanna og annarra , án þess að kveinka sér undan því .
Það er eðlilegur hluti af skoðanaskiptum og ekkert sem fjölmiðlar þurfa að fárast yfir , enda er það nær aldrei gert að umfjöllunarefni þó að það sé nánast daglegt brauð og hafi alla tíð verið .
Óþarfar áhyggjur þingmanna af Ríkisútvarpinu Flestir þeirra sem þátt tóku í umræðunni , einkum úr stjórnarandstöðunni , höfðu mestar áhyggjur af framtíð Ríkisútvarpsins , sem er sérkennilegt í ljósi þess að það er eini fjölmiðillinn sem nýtur margra milljarða króna forskots í samkeppninni , eins og Sigríður Andersen alþingismaður benti raunar á , ein þingmanna .
Flestir aðrir höfðu þungar áhyggjur af að Ríkisútvarpið fengi ekki nægar tekjur og þeir sem vildu ýta stofnuninni út af auglýsingamarkaði tóku fram að yrði það gert þyrfti að tryggja að stofnunin yrði ekki fyrir tekjuskerðingu .
Þetta er sérkennileg nálgun þeirra sem segjast tala fyrir frjálsri fjölmiðlun og segjast hafa áhyggjur af ritstjórnarlegu sjálfstæði og fjölbreytni á fjölmiðlamarkaði , sem vissulega eru mikilvægir þættir en afar vafasamt að verði tryggðir með fréttaflutningi af hálfu ríkisins .
Óeðlileg afskipti ríkisins í gegnum fjölmiðlanefnd Sú leið sem helst var mælt með við að bæta fjölmiðlun hér á landi í þessum umræðum var að efla fjölmiðlanefndina , sem vinstristjórnin setti á fót á síðasta kjörtímabili og hefur ekkert gagn gert síðan , nema síður sé .
Fjölmiðlanefnd safnar upplýsingum um eignarhald fjölmiðla , sem er ágætt að liggi fyrir á einum stað , en til þess þarf ekki heila stofnun .
Það sem fjölmiðlar hafa helst orðið varir við af störfum nefndarinnar er skrifræði og afskiptasemi um ritstjórnarstefnu .
Sú afskiptasemi kemur til að mynda fram í því að nefndin hefur kallað eftir , í krafti lagaheimildar , jafn ótrúlegt og það er í frjálsu samfélagi , upplýsingum um ritstjórnarstefnu fjölmiðla .
Ekki er nóg með það , heldur hefur hún leyft sér að birta á vef sínum þá athugasemd við reglur Árvakurs um ritstjórnarlegt sjálfstæði , sem eru að fullu í samræmi við lög , að reglurnar séu " ekki staðfestar af fjölmiðlanefnd " .
Starfsemi fjölmiðla Árvakurs nýtur því ekki velþóknunar þessarar ríkisstofnunar , en af þeirri afskiptasemi af frjálsum fjölmiðli sem í þessu felst hafa þingmennirnir sem í umræðunum tóku ekki áhyggjur .
Þeir mættu þó hafa í huga að frelsið tapast sjaldnast allt í einu , eins og áður hefur verið bent á , heldur hverfur það smám saman með auknu valdboði uns lítið eða ekkert er eftir ef menn gá ekki að sér .
Vinstristjórnin sem setti fyrrgreind lög fór frá en sú sem tók við hefur ekki fellt þau úr gildi þrátt fyrir að þau gangi þvert á eðlileg sjónarmið um frelsi í fjölmiðlun .
Næsta vinstristjórn getur því haldið áfram þar sem frá var horfið og skorið eina sneið enn af frelsi fjölmiðla .
Af þessu ættu þingmenn að hafa áhyggjur fremur en því hvort Ríkisútvarpið , með allt sitt forskot , missi mögulega spón úr aski sínum .
Þeir sem eru á móti skrifi líka undir Umræður þingmannanna um eignarhald á fjölmiðlum voru álíka ótrúverðugar og áhyggjur þeirra af ritstjórnarlegu sjálfstæði .
Í umræðunum stigu í ræðustól menn sem höfðu sig mjög í frammi í baráttunni gegn því að sett yrðu lög um eignahald á fjölmiðlum fyrir tólf árum .
Róbert Marshall , sem þá var starfsmaður þess sem nú heitir 365 og formaður Blaðamannafélagsins , misnotaði þá stöðu sína til að senda dæmalaust bréf vegna undirskriftasöfnunar gegn þeim lögum sem ríkisstjórnin vildi setja um eignahald á fjölmiðlum .
Í bréfinu sendi hann þessa hvatningu : " Sendið tölvupóst á ALLA sem þið þekkið , hringið í fjarskylda ættingja úti á landi sem þið hafið ekki heyrt í í sjö ár .
Nú er tíminn til endurnýja kynnin .
Fáið fólk til að skrifa nafn og kennitölu á askorun.is Sé fólk fylgjandi frumvarpinu , fáið það samt til að skrifa undir sem persónulegan greiða við ykkur .
Mætið í vinnuna á morgun og á sunnudag eða sitjið við tölvuna heima við , hringið , djöflist , látið öllum illum látum .
" Þetta voru vinnubrögðin í því máli , að djöflast og véla jafnvel þá sem voru ósammála til að skrifa undir mótmælin .
Ekki þarf að koma á óvart að undirskriftalistinn þoldi aldrei dagsins ljós , enda eins ótrúverðugur og hægt er .
Með miklum ólíkindum er að slíkur maður sé enn að tjá sig um málefni fjölmiðla .
Annar sem á óvart kemur að telji enn að hann eigi mikið erindi í umræður um eignarhald fjölmiðla er Össur Skarphéðinsson , sem á útrásartímanum , þegar ástæða var að reyna að hemja samþjöppun í eignarhaldi fjölmiðla , sagði sem formaður Samfylkingarinnar að flokkurinn væri á móti lögunum um eignarhald fjölmiðla og leiddi síðan málþóf á þingi .
Fyrrgreind lög um eignarhald fjölmiðla hefðu getað hjálpað og dregið úr einsleitri umræðu á útrásartímanum á árunum fyrir bankahrunið og ef til vill dregið úr því tjóni sem varð , en þeim var hafnað .
Ekki er sannfærandi þegar flokkar og fólk sem " djöfluðust " gegn þeirri viðleitni koma nú fram og þykjast vilja setja lög um eignarhald fjölmiðla .
Skapa þarf betra rekstrarumhverfi Eins og áður segir standa frjálsir fjölmiðlar , hér sem erlendis , í ströngu við að finna leiðir til að tryggja rekstur sinn til framtíðar .
Af þessu mættu þingmenn hafa áhyggjur , en ef marka má umræður á þingi virðast þeir telja að nóg sé fyrir þjóðfélagsumræðuna hér á landi að Ríkisútvarpið hafi úr nægu að moða og starfsmenn þess , sem í raun ráða þeirri umræðu sem það heldur uppi þó að skattgreiðendur borgi brúsann , geti farið sínu fram .
Nú á tímum eru engin rök fyrir því að ríkið reki fjölmiðil , allra síst eins umsvifamikinn og raun ber vitni hér á landi .
Miklu nær væri fyrir ríkið að reyna að hafa umhverfi frjálsra fjölmiðla þannig að þeir geti ekki aðeins borið sig heldur blómstrað til að tryggja vandaðan og fjölbreyttan fréttaflutning og umræður um brýn mál þjóðarinnar .
Þetta má helst gera með því að lækka skatta á fjölmiðla , ekki aðeins vegna þýðingar þeirra fyrir þjóðfélagið heldur einnig vegna þeirrar erfiðu samkeppni sem þeir búa við , bæði við ríkisfjölmiðilinn og við erlenda miðla af ýmsu tagi sem greiða enga skatta hér á landi .
Þá ætti ríkið að hætta afskiptum af fjölmiðlum í gegnum sérstaka fjölmiðlanefnd ríkisins .
Frjáls umræða í frjálsu samfélagi á ekki að fara fram undir eftirliti ríkisins .
Þvert á móti er eitt af hlutverkum fjölmiðla að hafa eftirlit með ríkisvaldinu og veita því aðhald .
