Arnar Eggert Thoroddsen , doktorsnemi í tónlistarfræðum , hefur bryddað upp á nýjung í þjónustu við erlenda ferðamenn í Reykjavík ; mun í sumar leiða þá þrisvar í viku um miðborgina og fræða þá um sögu íslenskrar dægurtónlistar og sýna þeim merkilega staði sem eru órjúfanlegur hluti af þeirri sögu .
Orri Páll Ormarsson orri@mbl.is Hann er auðþekkjanlegur fyrir framan Hörpu með úfið hár og skegg .
Klæddur í rauðan Bjarkarbol og frárennda lopapeysu og með vígalega gönguskó á fótum .
Velkist einhver í vafa sveiflar hann bleiku ukulele yfir höfði sér .
" Are you here for the Reykjavik Music Walk ? " gellur í honum og hópurinn safnast saman í kringum hann .
" Ég er ekki með neitt skilti en ukuleleið gerir vonandi sama gagn , " trúir hann mér fyrir .
Heldur betur ! Varla er hægt að hugsa sér heppilegri mann til að leiða tónlistargöngu um miðborg Reykjavíkur en Arnar Eggert Thoroddsen .
Hann gaf sig tónlistargyðjunni á vald um fermingu og leggur nú stund á doktorsnám í tónlistarfræðum við Edinborgarháskóla , þar sem rannsóknarverkefnið er íslensk jaðartónlist .
Okkar maður er þó minnst á jaðrinum í þessari gönguferð enda er hún fyrst og fremst ætluð erlendum ferðamönnum og framsagan á ensku .
Fyrir liggur að margir koma hingað beinlínis eftir að hafa fallið fyrir íslenskri tónlist ; Sykurmolunum , Björk , Sigur Rós , Of Monsters and Men og eflaust einhverjum fleirum .
Arnar byggir gönguna að miklu leyti í kringum þessar alþjóðlegu stjörnur enda þótt ýmsir fleiri komi við sögu .
Ekkert gjald er tekið af göngumönnum fyrirfram en Arnar bendir á , að frjáls framlög séu vel þegin að göngu lokinni .
Arnar byrjar á því að rekja sögu Hörpu , tónlistarhússins sem á einni nóttu varð miðpunktur íslensks tónlistarlífs .
Bæði í skilningi klassíkur og popps .
Síðan er arkað í vesturátt meðfram höfninni undir vel völdum fróðleiksmolum um íslenskt tónlistarlíf og menningu .
Arnar bendir í ýmsar áttir á leiðinni , svo sem á Kolaportið og Listasafn Reykjavíkur , en fyrsti formlegi áningarstaðurinn er við veitingastaðinn Lobster & Stuff í Verbúð 11 við Geirsgötuna .
Haldiði að Sykurmolarnir hafi ekki æft þar á sokkbandsárum sínum og raunar lengur .
Göngumenn sperra eyrun .
Molarnir slógu gjarnan um sig með frasanum " lobster & fame " , sem fáir skildu , og Arnar hristir höfuðið yfir taktleysi vertanna í Verbúð 11 að múlbinda sig ekki við söguna með því að nota það nafn frekar .
Óskreytt jólatré í glugganum Hann rifjar upp söguna af því þegar Bono tók upp símann og bað Sykurmolana um að túra með U2 .
Molarnir veðruðust að vonum upp og örkuðu fylktu liði upp í menntamálaráðuneyti til að biðja um styrk til fararinnar .
Ekki stóð á svari : Nei ! Molarnir hringdu þá til baka í Bono til að útskýra fyrir honum að þeir kæmust því miður ekki .
Hefðu einfaldlega ekki fjárhagslega burði til þess .
" Nújæja , " svaraði Bono .
" Hafið ekki áhyggjur af því .
Komið ykkur bara á staðinn og ég sé um rest .
" Vinur í raun , Bono .
En þá að Björk , einni og sér .
" Ef þið snúið ykkur í 180 gráður þá sjáið þið íbúðina sem Björk bjó lengi í .
Hún var vön að vera með óskreytt jólatré í glugganum , " upplýsir Arnar .
" Bjó hún ekki síðar í svörtu einbýlishúsi ? " spyr einn gangenda .
" Mikið rétt , " svarar Arnar .
" Svart hús og óskreytt jólatré .
Svona er Björk .
" Það rignir á réttláta en Arnar lætur það ekki trufla sig ; rennir ekki einu sinni upp lopapeysunni .
" Ég bjó í þrjú ár í Edinborg .
Það rignir mikið þar .
" Þursaflokkurinn berst í tal , eða The Icelandic Troll Party , eins og Arnar nefnir hann svo skemmtilega upp á enskuna .
Því næst hermir hann meistaralega eftir Agli Ólafssyni .
Veit ekki hversu vel göngumenn kveikja á því almennt .
En þeim virðist alla vega skemmt .
Áð er í Fischersundi , þar sem skemmtistaðurinn Duus-hús var og hét , og Arnar rifjar upp sögufræga tónleika Sykurmolanna að viðstöddum François Mitterand Frakklandsforseta og Jacques Lang menningarmálaráðherra .
" Lang var svona svipuð týpa og forsætisráðherrann þinn .
Blátt áfram , " segir Arnar við Kanadamanninn í hópnum sem færist allur í aukana .
Arkað er inn Austurstrætið og Arnar hefur á orði að það sé bölvaður mánudagur í fólki .
Fáir á ferli .
Við Íslendingarnir rifjum upp slagarann hans Ladda , " Austurstræti , ys og læti , fólk á hlaupum í innkaupum " .
Engar bjöllur hringja hjá útlendingunum .
Af einhverjum ástæðum .
Arnar nemur staðar við Hitt húsið og rekur sögu Músíktilrauna ; að flestir málsmetandi tónlistarmenn á Íslandi hafi einhvern tíma tekið þátt í þeim og ekki sé langt síðan Of Monsters and Men fór með sigur af hólmi .
Hinir erlendu gestir hlusta í andakt .
Skálmað er framhjá Austurvelli , vettvangi búsáhaldabyltingarinnar 2008 , eins og Arnar upplýsir .
" Þar var ég sjálfur táragasaður .
" Hinir erlendu göngumenn stara á hann opinmynntir .
Hafa líklega ekki gert ráð fyrir að komast í svo nána snertingu við íslenska samtímasögu .
Einnig er numið staðar við Iðnó og Tjörnina , sem Arnar saknaði sárt meðan hann bjó erlendis .
Þá er röðin komin að Fríkirkjunni , þar sem Arnar rifjar upp víðfræga tónleika Sigur Rósar , á annarri Iceland Airwaves-hátíðinni .
Bandið var þá að brjótast með látum fram á sjónarsviðið og Arnar notar hið ágæta orð " flabbergasted " um viðbrögð áhorfenda .
Fallegt orð , flabbergasted , sem sést alltof sjaldan á prenti ! Arnar upplýsir að Jónsi búi þar í grenndinni ásamt unnusta sínum og sumir í hópnum iða af eftirvæntingu .
Djúp virðing svífur yfir vötnum .
Undið ofan af álfunum Að sjálfsögðu berst talið að álfum , tröllum og huldufólki og hvernig þær kæru kempur hafa verið spyrtar við íslenskt tónlistarlíf .
" Ég og fleiri erum að vinna að því að vinda ofan af því , " segir Arnar kerskinn .
Göngunni lýkur í plötubúð , ýmist Tólf tónum eða Smekkleysubúðinni , og verður sú síðarnefnda fyrir valinu að þessu sinni .
" Þetta er Kiddi , " kynnir hann afgreiðslumanninn .
" Hann seldi mér á sínum tíma plötuna Beneath the Remains með Sepultura .
" Hver man ekki hvar hann keypti þá öndvegissmíð ? Lokastoppið er ekki út í bláinn .
Gangendur fá hér tækifæri til að kaupa tónlistina sem þeir vita nú allt um .
Er það vel .
Spriklandi torfur af síld Arnar Eggert hrinti Reykjavík Music Walk af stokkunum fyrr í þessum mánuði í samstarfi við eiginkonu sína , Móheiði Hlíf Geirlaugsdóttur , sem starfar hjá Upplýsingamiðstöð ferðamanna .
" Þetta sprettur eiginlega af þörf , " segir hann .
" Mjög margir koma til Íslands út af tónlist og auðvitað á að vera boðið upp á svona göngu hér , rétt eins og í Liverpool og víðar .
Það eru spriklandi torfur af síld þarna úti ; núna þarf ég bara að ná í þær .
" Ekki spillir fyrir að sjálfur hefur hann yndi af því að miðla af þekkingu sinni ; hvort sem það er í formi kennslu , fyrirlestra eða gönguferða .
" Ég hef mjög gaman af því að spjalla um tónlist og koma fram , þannig að ég á eftir að njóta mín í þessu hlutverki .
" Boðið verður upp á Reykjavík Music Walk klukkan 11:30 á mánudögum , miðvikudögum og föstudögum í sumar .
Hver ganga tekur um það bil klukkutíma og korter .
Arnar er opinn fyrir því að halda uppteknum hætti næsta vetur og vel kemur til greina að fjölga göngum í tengslum við tónlistarhátíðir í borginni , svo sem Secret Solstice , Sonar og Iceland Airwaves .
" Fyrstu mánuðirnir verða prófsteinn ; er markaður fyrir göngu af þessu tagi ? Sjálfur er ég sannfærður um að svo sé , " segir Arnar .
Hægt er að fræðast nánar um gönguna á reykjavikmusicwalk.arnareggert.is .
