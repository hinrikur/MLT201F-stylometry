Hildur Kristín Stefánsdóttir söngkona gaf nýverið út vinsæla lagið I ' ll Walk with you .
Hildur , sem starfar hjá Quiz UP og er einnig meðlimur í hljómsveitinni Rökkurró , segir fatastíl sinn blöndu af sportlegum fatnaði , þægindum , áberandi flíkum og hvítum lit .
Sigurborg Selma Karlsdóttir sigurborg@mbl.is Hvernig myndir þú lýsa stílnum þínum ? Stíllinn minn er orðinn rosalega sportlegur upp á síðkastið , kannski vegna þess að ég er meira að átta mig á hvað þægindi eru næs ! Ég myndi segja að hann væri blanda af sportý , afslöppuðum og áberandi flíkum og hvítu – svo er einhver súperskvísa þarna inni á milli sem vill stundum bara vera í þröngu og flegnu – þannig að þetta blandast allt saman .
Ég er algjör andstæða hinnar íslensku konu að því leyti að minn svona " go-to " litur er hvítur – ekki svartur .
Svo sæki ég líka mjög oft í karladeildirnar eða " unisex " föt – finnst eitthvað svo fallegt við það í bland .
Hvað heillar þig við tísku ? Tíska er eiginlega auðveldasta tjáningin – sú tjáning sem er næst öllum .
Þú getur einhvernveginn byrjað að sýna öðrum hver þú ert um leið og þú stígur upp úr rúminu með því að velja þér fatnað fyrir daginn .
Ég klæði mig mjög oft eftir skapi og þess vegna má lesa utan á mér hvernig mér líður .
Áttu þér uppáhaldsflík eða -fylgihlut ? Ray ban Wayfarers-sólgleraugun mín eru í algjöru uppáhaldi .
Ég á gömlu , upprunalegu týpuna og þau eru tímalaus og ótrúleg hönnun .
Þau gera öll dress tafarlaust meira töff .
Ég hef allavega ekki ennþá fundið " outfit " sem varð ekki 90% meira töff eftir að ég setti sólgleraugun á mig .
Á að fá sér eitthvað fallegt fyrir sumarið ? Ég er óð í strigaskó .
Ég braut á mér bein í ökkla fyrir akkúrat ári og þá neyddist ég eiginlega til að hætta að vera í hælum og upp frá því hófst ást mín á strigaskóm .
Mér finnst ég samt ekki eiga nógu marga til skiptanna og langar í einhverja nýja , jafnvel í einhverjum sumarlegum lit eins og ljósbleika eða nude – svona til að sporta þessa 2 mánuði á ári sem veðrið " sökkar " minna .
Hvaða þekkta andlit finnst þér með flottan stíl ? Mér finnst Rihanna alltaf svaka flott og ég fíla stílinn hjá Ellie Goulding og Halsey .
Áttu þér eitthvert gott stef , ráð eða mottó , þegar kemur að fatakaupum ? Ég er að reyna að hætta að kaupa mér föt bara fyrir eitt tilefni .
Það getur verið hættulegt að kaupa sér mjög áberandi föt fyrir eina tónleika eða veislu því að þá finnst manni maður vera " búinn " með þá flík .
Þannig að ég reyni að kaupa flíkur með það í huga að ég geti einhvern veginn klætt flíkina upp og niður og í margar áttir .
Áttu þér einhvern uppáhaldsfatahönnuð ? Nú verð ég að vera alveg heiðarleg og segja bara nei .
Ég spái ekki það mikið í sérstökum fatahönnuðum , en ég elska reyndar að fylgjast með japanskri tísku .
Það eru svo margir klikkaðir fatahönnuðir þar og ég náttúrlega varð heltekin af japanskri tísku þegar ég bjó þar .
Hvar kaupir þú helst föt ? Á Íslandi versla ég mest í uppáhaldsbúðinni minni Einveru eða þá Spúútnik og Zöru .
Annars er ég netverslunarfíkill í endalausu kaupbanni .
Ég þarf að skammta mér hversu oft ég má kaupa á netinu því annars missi ég mig .
Þá eru uppáhaldsnetbúðirnar mínar Missguided , Boohoo , Asos og Ebay .
Hvað er í snyrtitöskunni ? Meik og bb-krem , hyljari , sólarpúður , kremkinnalitur í frískandi lit , maskari , augnahárabrettari , blautur eyeliner og svo a.m.k. ein augnskuggapalletta .
Þetta er svona mesta " möstið " dagsdaglega .
Ég sko elska að mála mig þannig að ég væri helst til í að hafa snyrtiferðatösku með mér í allt .
Hver hafa verið bestu kaupin þín ? Ég gerði mörg frábær tískukaup þegar ég bjó í Japan , bæði út af því að þar var svo margar ótrúlegar flíkur að finna og oft voru þær á góðu verði .
Gott dæmi er þegar ég keypti nokkra vintage japanska kimono-jakka á innan við 2.000 kr. sem ég hef notað mikið síðan – en séð selda á næstum 20.000 kr. annars staðar .
Hvaða tískutímaritum eða bloggum fylgistu með ? Ég skoða meira tískublogg heldur en blöð en eiginlega mest fylgist ég með tísku gegnum Instagram .
Ég fylgist með ansi mörgum tískuskvísum úti í heimi sem eru misfrægar en flestar þeirra eru bara frægar fyrir að vera töff á Instagram .
Mér finnst það eitthvað svo þægilegt , að fá bara innblástur á " instagram-feedinu " mínu milli kattamynda frá vinum mínum .
Dæmi um nokkrar flottar : Nyanelabajoa , Katiekuips og greyandnoir .
