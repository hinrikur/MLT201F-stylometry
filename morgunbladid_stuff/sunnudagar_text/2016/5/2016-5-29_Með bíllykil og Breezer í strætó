Nýverið bárust grá hár í tal hjá mér og nokkrum vinnufélögum .
Einhverjir eru komnir með grá hár en aðrir bíða eftir að finna sitt fyrsta .
Ég fór auðvitað beint að næsta spegli og athugaði hvort einhver grá hár leyndust innan um ljós hárin , svo efaðist ég um að einhver ljós hár væru raunverulega ljós , kannski væru þau bara grá eftir allt saman .
Grátt hár þykir mér mjög flott en á sama tíma er ég ekki alveg tilbúin að finna grá hár á mínu eigin höfði , ekki alveg strax .
En ég tek það fram að fyrir um fjórum árum litaði ég hár mitt grátt reglulega , af fúsum og frjálsum vilja .
Þetta er gott dæmi um það að fólk vill svo gjarnan fá það sem það ekki hefur en um leið og fólk fær það , þá er þetta ekki eins spennandi .
Núna eru til dæmis að verða átta ár síðan ég mátti kaupa vín hér á landi í fyrsta sinn .
Fram af því þótti mikill sigur að takast að kaupa vín án þess að hafa náð 20 ára aldri , allir vildu líta út fyrir að vera eldri og fullorðnari er þeir voru .
Í dag langar mig að halda litla skrúðgöngu þegar ég er spurð um skilríki í ríkinu .
Mér finnst eins og það sé korter síðan ég og ónefnd vinkona mín frömdum hinn fullkomna glæp , að okkur fannst .
En í raun eru liðin um 11 ár síðan .
Við vorum 16 eða 17 ára og máttum víst ekki kaupa vín en " þurftum " nokkra Corona-bjóra fyrir helgina .
Við ákváðum að önnur okkar myndi klæða sig upp í " konulegustu " föt sem við ættum .
Vinkona mín tók þetta á sig og fór meðal annars í dragtarjakka og hæla og setti refaskinn um hálsinn .
Svo setti hún upp stór sólgleraugu og varalit og allt lúkkaði þetta vel við túberaða hárið .
Það sem okkur fannst setja punktinn yfir i-ið var sú staðreynd að hún hélt á bíllyklum að fínum jeppa .
Tekið skal fram að við vorum svo sannarlega ekki á bíl þennan daginn , nei , við tókum strætó í vínbúðina , með bíllykil í farteskinu .
Þegar á staðinn var komið stóðum við í góðri fjarlægð frá áfengisbúðinni og ræddum hvernig best væri að gera þetta .
Við komumst að þeirri niðurstöðu að hún myndi labba hratt og örugglega inn í verslunina , grípa með sér kippu að Corona og nokkra Breezera ( drykkinn sem hefði átt að koma upp um okkur ) og labba svo ákveðin að kassanum , leggja bíllyklana á borðið og rétta afgreiðslumanninum seðla .
Og já , láta eins og hún væri á hraðferð og hefði engan tíma fyrir eitthvert bull .
Og hún fór af stað .
Ég stóð enn í dágóðri fjarlægð frá búðinni , í minni íþróttapeysu úr Spúútnik og strigaskóm , og fylgdist stressuð með .
Viti menn , þetta tókst .
Nokkrum mínútum síðan var hún komin út úr búðinni með poka , ennþá með sólgleraugun á trýninu , og við fögnuðum laumulega .
Svo héldum við út í strætóskýli og biðum eftir bussinum , mjög sáttar .
Við höfðum gert hið ógerlega , svindlað á kerfinu og keypt áfengi án þess að vera orðnar 20 ára .
Það besta við þetta allt saman er að við ólumst upp á Seltjarnarnesi , þar sem allir þekkja alla ( klisjulegt en satt ) .
Við höfðum ekki vit á að fara lengra en í vínbúðina á Eiðistorgi til að fremja glæp ársins , sem þýðir að starfsfólkið vissi mjög líklega hvað um ræddi .
Ég sé fyrir mér að afgreiðslumaðurinn hafi ákveðið að spila með og svo sprungið úr hlátri þegar hún arkaði í burtu með poka í annarri og bíllykil í hinni .
