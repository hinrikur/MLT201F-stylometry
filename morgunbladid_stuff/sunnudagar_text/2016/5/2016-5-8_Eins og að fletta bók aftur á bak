Fornleifarannsóknin sem nú stendur yfir á Landssímareitnum í Reykjavík staðfestir enn og aftur hversu aumt þessi þjóð hefur haft það fyrr á öldum .
Mannabeinin sem komið hafa upp úr Víkurkirkjugarði staðfesta að fólk lifði ekki langan dag og ungbarnadauði var hryllilega tíður .
Töluverð umræða hefur verið um rannsóknina en umsjónarmaður hennar , Vala Garðarsdóttir , segir umræðuna byggja á talsverðum misskilningi .
Ljósmyndir : Kristinn Ingvarsson kri@hi.is Texti : Orri Páll Ormarsson orri@mbl.is Oft lagði maður á bílastæðinu fyrir framan Landssímahúsið í miðbænum , meðan það var og hét .
Aldrei óraði mann þó fyrir því að þar undir hvíldi sveit karla , kvenna og barna sem báru beinin í borginni á sautjándu og átjándu öld og jafnvel fyrr .
Það er eigi að síður raunin , svo sem fornleifarannsókn Völu Garðarsdóttur og teymis hennar hefur leitt í ljós að undanförnu .
Víkurkirkjugarður hefur nú að hluta verið opnaður vegna framkvæmda á reitnum og í ljós komið mannabein er tilheyra tugum ef ekki hundruðum einstaklinga .
Fæstar eru beinagrindurnar þó heilar enda hefur mikið rask átt sér stað á svæðinu frá því að kirkjugarðinum var lokað á nítjándu öld .
Þar hafa mörg hús risið , síðast viðbygging Landssímahússins 1967 , auk 15 annarra húsa hið minnsta auk alls kyns lagna og strengja ; nú síðast var lagður þarna ljósleiðari á því herrans ári 2008 .
Synd væri því að segja að blessað fólkið hafi fengið að hvíla í friði .
Nokkuð hefur blásið um verkefnið að undanförnu og hafa Vala og teymið hennar ekki farið varhluta af því .
Gagnrýni hefur verið sett fram í fjölmiðlum og fólk hefur líka haft samband við Völu persónulega .
Hún fékk til að mynda illt auga á kappleik fyrir skemmstu .
" Ert þú fornleifafræðingurinn sem er að rústa öllu á Landssímareitnum ? " Á samfélagsmiðlum hafa líka fallið orð eins og " grafarræningi " .
Já , hátt er reitt til höggs , eins og svo oft í " orðræðunni " hér í fásinninu .
Umræðan á villigötum Sjálfri þykir Völu umræðan hafa verið á villigötum .
" Fólk hefur komið inn í þessa umræðu á röngum forsendum , að okkar viti .
Þeir sem byrjuðu að skrifa um málið hefðu gjarnan mátt koma til okkar fyrst og afla sér upplýsinga .
Þannig hefði mátt eyða misskilningi sem erfitt getur verið að vinda ofan af , " segir hún þegar fundum okkar ber saman á kaffistofu hópsins í viðbyggingu Landssímahússins .
Auk Völu vinna að rannsókninni sjö fornleifafræðingar , mannabeina-fornleifafræðingur og tveir hjólbörudrengir , eins og það kallast .
Kaffið er drukkið við hurðir sem merktar eru " hugmyndaklefi 1-4 " .
Ekki amalegt að búa að slíkum klefum en líklega tilheyra þeir þó Landssímanum sáluga frekar en fornleifateyminu .
Stærsti misskilningurinn , að sögn Völu , er sá að verið sé að grafa í Fógetagarðinum .
" Það er ekki rétt .
Rannsóknin tekur alfarið til svokallaðs Landssímareits sem er í eigu Lindarvatns ehf. , sem kostar þessa rannsókn .
Það er líka rangt að það vanti öll minningarmörk í Fógetagarðinn , þau eru fjögur þar í miðjum garðinum , en eitt veglegasta minningarmerki um þá sem í garðinum hvíla var tekið niður og fjarlægt árið 1967 þegar viðbygging Landssímahússins var gerð .
En sú framkvæmd hafði í för með sér að yngsti hluti kirkjugarðsins var fjarlægður , þar sem jarðvegsskipti voru höfð niður á fast .
Það er mikilvægt að halda því til haga að við beitum að sjálfsögðu vísindalegum aðferðum til hins ýtrasta , enda rannsóknaruppgröftur þó svo að í kjölfarið verði hér byggt .
Ég fer með rannsóknarleyfið við þennan uppgröft og vinn samkvæmt gefnu leyfi Minjastofnunar og í góðri samvinnu við hana .
Hefði verið ástæða til að grípa inn í þennan uppgröft væri Minjastofnun búin að gera það .
Vil ég því ítreka að hér er því miður búið að raska allverulega þeim sem hér hvíldu með fyrri framkvæmdum , menn verða að horfast í augu við þá staðreynd og beita þá kröftum sínum og tíma í að t.d. endurgera þann minningarvegg er stóð í Fógetagarðinum í 35 ár áður en hann var rifinn niður 1967 og sýna þá í verki þann hug sem fylgir máli að virða minningu þeirra er voru jarðsettir í Víkurgarði , " segir Vala .
Það er mikilvægt , að hennar dómi , að menn kynni sér hlutina svo ekki sé farið með rangfærslur í greinaskrifum .
Vísindaleg nálgun , aðferðafræði og rannsóknarspurningar liggi til grundvallar uppgreftrinum .
" Þó að um framkvæmdarannsókn sé að ræða er enginn munur á þeim kröfum sem gerðar eru til hennar og rannsóknaruppgraftrar að því leytinu til , nema síður sé .
" Henni þykir gagnrýnin einkennast af því að þeir sem sett hafi hana fram vilji ekki að hótel rísi á Landssímareitnum , svo sem til stendur .
Það sé á hinn bóginn allt annað mál sem komi fornleifarannsókninni ekki á neinn hátt við .
" Þegar Reykjavíkurborg skipuleggur úthlutun lóðar hefst ákveðið ferli .
Í því felst meðal annars að Minjastofnun setur kvaðir til handa lóðarhafa , svo sem að reiturinn sé rannsakaður með tilliti til fornminja eins og við erum að gera hér .
Þetta vita menn sem lengi hafa lifað og hrærst í borgarkerfinu , enda hluti af skipulagsferlinu sjálfu .
Svo sem fram hefur komið hafa borgarfulltrúar Sjálfstæðisflokksins lagt fram tillögu , sem nú er komin til borgarráðs til frekari skoðunar , þess efnis að horfið verði frá fyrirhugaðri framkvæmd svo koma megi í veg fyrir menningarlegt tjón .
" En það tjón er löngu orðið frá fyrri tíð .
Því skulum við frekar gera betur nú og bæta fyrir syndir feðranna og leyfa þeim beinum sem hér hafa legið í ruslalögum og lagnaskurðum undanfarin 50-150 ár að öðlast grafarró á vígðum stað Þjóðminjasafns Íslands , " segir Vala .
Ekki fyrsti kirkjugarðurinn sem er rannsakaður Vala bendir á að því fari fjarri að þetta sé eina fornleifarannsóknin sem fram hafi farið í gömlum kirkjugarði á Íslandi .
Þvert á móti hafi þær verið allmargar undanfarin ár .
Megi þar nefna rannsóknir á Skriðuklaustri , í Skagafirði , Mývatnssveit , á Akureyri og í Arnarfirði .
Vala og teymi hennar kannast ekki við að allt hafi farið á hliðina vegna þeirra rannsókna , sem lotið hafa sömu lögmálum .
Að ekki sé talað um allar heiðnu grafirnar .
Vala segir rannsóknina þegar hafa varpað góðu ljósi á þróun Víkurkirkjugarðs og menn hafi nú mun skýrari mynd t.a.m. af umfangi hans , þróun , heilsufarssögu , búsetuþróun og síðast en ekki síst umgengni manna um garðinn síðastliðin 100 ár .
En rannsókninni er ekki nándar nærri lokið ; úrvinnslan hefst eftir að uppgreftri lýkur og munu frekari upplýsingar koma fram í því ferli .
Upphaf Víkurkirkju Í raun veit enginn hvenær fyrsta kirkjan var reist né hvenær fyrsti kirkjugarðurinn var tekinn í notkun en að sögn Völu er hægt að leiða sterk rök að því að Víkurkirkja hafi verið stofnuð undir lok elleftu aldar , sé miðað við Kirknatal Páls biskups frá 1200 .
Alla tíð hefur legið fyrir að Víkurkirkja stóð þar sem nú er Fógetagarðurinn .
Samkvæmt heimildum var Víkurkirkja vígð af Stefáni Jónssyni , næstsíðasta kaþólska biskupnum í Skálholti , árið 1505 .
Kirkjan var endurgerð árið 1720 og sú kirkja rifin undir lok átjándu aldar , þegar hafist var handa við að reisa nýja dómkirkju 1787 , en endurbyggð 1848 .
Kirkjugarðurinn var aflagður 1838 og fluttur á Suðurgötu .
" Ýmislegt hefur komið í ljós sem ekki var vitað fyrir , " segir Vala .
" Tilfinningin varð mjög fljótlega sú að við værum ekki í yngsta hluta kirkjugarðsins og núna má eiginlega útiloka það .
Lengi var miðað við ramma Árna Óla , sem aftur byggðist á málverki frá 1789 , en við vitum hins vegar að það málverk er ekki áreiðanleg heimild .
Til eru ljósmyndir af leiði Angelinu Krüger og barni hennar , hér fyrir vestan Landssímahúsið , sem undarlegt er að ekki hafi verið miðað við frekar , en hún var jarðsett 1882 og hlýtur þar með að hafa verið í nýjasta hlutanum , sem kom á daginn við framkvæmdina 1967 .
" Mörg hús staðið á reitnum Frá lokum átjándu aldar hafa mörg hús staðið á reitnum , svo sem Vala rakti í aðsendri grein hér í blaðinu fyrir skemmstu .
Þar segir : " Flest þeirra húsa tengdust tíð lyfsalans og apóteksins og bakhúsum er þeim tilheyrðu .
Árið 1883 fékk Shierbeck landlæknir núverandi Fógetagarð til leigu og gerði þar skrúðgarð með tilheyrandi ræktun á jurtum og trjám .
Hann reisti þar einnig íveruhús þar sem nú er norðurhluti garðsins , sem og veglega girðingu .
Árin 1830 , 1882 og 1915 eru síðan íveruhús , vöruskemma og lyfjaverkstæði apóteksins reist við Kirkjustræti þar sem nú er hluti rannsóknarinnar á Landssímareitnum ; voru þessar byggingar með kjallara .
Þegar Landssímahúsið er reist árið 1932 með tilheyrandi framkvæmdum er Fógetagarðurinn opnaður að hluta og símastrengir lagðir í gegnum hann þveran og segja menn að " mergð mannabeina " hafi komið upp við þessa aðgerð , sem og legsteinar .
Einnig var vegur lagður að Landssímahúsinu við þessar framkvæmdir , eða svokölluð akbraut .
Þegar herinn kemur til landsins og yfirtekur Landssímahúsið eiga sér stað enn frekari framkvæmdir sem vel sjást í jörðinni og það sama má segja um þá framkvæmd sem átti sér stað við viðbyggingu Landssímahússins 1967 og undirbúning þess árið á undan .
Þá átti sér stað töluvert mikið jarðrask og var hluti kirkjugarðsins fjarlægður í þeirri framkvæmd , eins og vel sést við núverandi rannsókn .
Auk þessara framkvæmda hefur átt sér stað endurnýjun lagna , háspennustrengja , brunna og fráveitna ásamt ljósleiðaralagningu nú ekki alls fyrir löngu .
" Allar hafa þessar framkvæmdir raskað gamla og nýja Víkurkirkjugarði verulega .
Fyrra jarðrask og framkvæmdir höfðu fjarlægt og rutt til því sem þarna var og segir Vala þá staðreynd líka eiga við um Fógetagarðinn sjálfan .
" Það er mikilvægt að fólk geri sér grein fyrir því að margt hafi átt sér stað hérna áður en þessi rannsókn byrjaði ; við getum því miður ekki neitað því , " segir Vala .
Hún segir að við rannsóknina hafi komið upp mörg stök bein sem ómögulegt sé að segja á þessu stigi rannsóknarinnar hve mörgum einstaklingum tilheyri , en þeir hlaupi á tugum ef ekki fleiri .
Þar af séu aðeins um nítján tiltölulega heilir og um tólf sem um helmingur sé af eða minna .
Grafirnar séu með öðrum orðum mun færri en einstaklingarnir , sem stafi af raskinu á svæðinu gegnum tíðina .
Stutt og erfið ævi Sýni er tekið úr hverju mannsbeini sem grafið er upp og beinin ítargreind af sérfræðingum .
Niðurstöður úr þeim rannsóknum ættu að liggja fyrir innan árs .
Skýrar vísbendingar liggja þó þegar fyrir varðandi margt .
Vala segir til dæmis augljóst að fólkið sem hvílir í Víkurkirkjugarði hafi flest hvert átt stutta og erfiða ævi .
Hörgulsjúkdómar , áverkar og almennt álag sé áberandi á beinunum ásamt mörgum öðrum sjúkdómum er dró fólk til dauða hér áður .
" Það er augljóst að fólk hefur verið heilsulítið á þessum tíma .
Gigt virðist hrjá marga , t.a.m. liða- og slitgigt sem og tannsteinn , en það svo sem kemur ekki á óvart .
Ætli elsti einstaklingurinn hafi ekki verið um fimmtugt .
Meðalaldurinn er ekki hár og barnadauði var vitaskuld mjög tíður á þessum tíma .
Hér hafa líka hvílt fjölmörg börn undir tíu ára aldri .
Það er alltaf erfitt að grafa upp mannabein , ekki síst þegar um börn er að ræða og grafirnar margar hverjar rofnar , brotnar og sundurskornar .
Þessi rannsókn staðfestir það sem við vissum , að lífsbjörgin var erfið hér áður og lífsbaráttan ströng .
Við megum prísa okkur sæl að vera uppi nú á dögum .
" Engin pressa frá framkvæmdaaðila Að dómi Völu hefur uppgröfturinn gengið vonum framar .
Hún segir ekki óalgengt að fornleifafræðingar sæti pressu frá hendi framkvæmdaaðila á hverjum stað en að þessu sinni hafi ekki vottað fyrir því .
" Við vinnum samkvæmt rannsóknaráætlun okkar og á því er fullur skilningur .
Uppgröftur af þessu tagi verður að fá sinn tíma , þótt auðvitað sé óþarfi að draga á langinn verk sem eiga sér eðlilega framvindu .
" Hún segir að meðferðin á jarðneskum minjum á þessum stað hér áður fyrr beri ekki vott um virðingu við þá sem þarna hvíldu og það hafi komið á óvart .
Að sögn hennar er hins vegar alltaf vandasamt að framkvæma fornleifarannsókn í kirkjugarði , hversu heillegur sem hann er .
" En fornleifarannsóknir eru eins og að fletta bók aftur á bak .
En það er einmitt það sem er svo áhugavert við fornleifafræðina .
Við höfum þegar lært svo margt af þessari rannsókn , enda mest krefjandi að eiga við og tengja saman rofin og sundurskorin mannvistarlög , sem tilheyrir því að grafa í þéttbýli með hundraða ára byggðarsögu .
" Á næstunni stendur til að hefja þriðja áfanga rannsóknarinnar , sem mun fara fram milli Aðalstrætis 7 og Vallarstrætis 4 , og telur Vala afar líklegt að þar verði komið niður á landnámsminjar .
Áætluð verklok eru í júní næstkomandi en það gæti þó dregist aðeins ef fram fer sem horfir .
Vala segir uppgraftaraðferðir hafa þróast mikið hér á landi undanfarin tíu til fimmtán ár og því sé öll vinnan orðin nákvæmari .
Nefnir hún í því sambandi nákvæmar uppmælingar , þrívíddarskönnun , ljósmyndatökur , verklag í skráningu , uppgraftartækni , sýnatökur og alls kyns ítargreiningar sem ekki var hægt að framkvæma fyrir svo löngu .
" Fyrir vikið eru miðlunarmöguleikarnir mun fjölbreyttari og aðgengilegri en áður , sem er heldur betur jákvætt , " segir Vala .
Fornleifafræðingar mættu almennt vera duglegri að miðla bæði framvindu og niðurstöðum rannsókna sinna , að hennar dómi , en þetta er þó allt á réttri leið .
Menningarminjar eru eign þjóðarinnar og því mikilvægt að upplýsingar um rannsóknir á þeim komist til skila til almennings með fræðandi og skemmtilegum hætti sem allir hafa gaman af .
Þetta er þó smám saman að breytast enda hagsmunamál , bæði fyrir rannsakendur og almenning .
Í þessari rannsókn höfum við verið með Snapchat-reikning og veitt fjölmörg viðtöl allt frá því tilkynnt var um uppgröftinn í desember .
" Óvenjumikið að gera Að sögn Völu hefur óvenjumikið verið að gera hjá íslenskum fornleifafræðingum upp á síðkastið og í raun er kominn upp skortur á fólki .
Sem sætir tíðindum .
" Þetta er mjög ánægjuleg þróun en hitt hefur verið algengara , að fornleifafræðingar þurfi að sækja í önnur störf þegar lítið er að gera .
" Vala tekur upp umræðuna um að reisa eigi hótel á Landssímareitnum og segir að fólk geti haft sína skoðun á því .
" En eins og ég gat um áðan kemur það starfi okkar fornleifafræðinganna ekkert við hvort hér kemur hótel eða skrifstofubygging ; við rannsökum svæðið vegna þess að þess er krafist og auðvitað segi ég ekki nei við því .
Þegar mér bauðst þetta verkefni þurfti ég ekki að hugsa mig um tvisvar enda hef ég brennandi áhuga á sögu Reykjavíkur .
Hér er kjarni frumbyggja Reykjavíkur ; kynslóð fram af kynslóð , " segir Vala , sem komið hefur að fleiri rannsóknum í borginni ; stýrði meðal annars uppgreftri á Alþingisreitnum á vegum Alþingis og uppgreftri á lóð Landspítalans við Hringbraut .
" Án þess að taka afstöðu til framkvæmda í Reykjavík sem slíkra , hvort sem er á Alþingisreitnum , Tjarnargötu , Lækjargötu , Nauthólsvík , Tryggvagötu , Aðalstræti , Grjótaþorpi eða á Ingólfstorgi , er alveg ljóst að án þeirra hefði mun minna verið rannsakað af fornleifum í borginni og mun minna af merkilegum minjum komið í ljós .
Staðreyndin er nefnilega sú að það þýðir afskaplega lítið fyrir okkur fornleifafræðinga að sækjast eftir rannsóknarleyfi í miðju Bankastræti , það væri erfitt að sækja það leyfi til dæmis .
Í þeim skilningi hafa framkvæmdir jákvæð áhrif á rannsóknir á fornminjum .
" Starfið eins og sjómennskan Enda þótt Vala hafi lengst af stundað fag sitt í Reykjavík er hún Hornfirðingur að upplagi og sneri aftur til Hafnar fyrir þremur árum , þegar hún tók við starfi forstöðumanns Hornafjarðarsafna .
" Flestir fornleifafræðingar á Íslandi búa á höfuðborgarsvæðinu en vinna mest úti á landi .
Þessu er þveröfugt farið hjá mér , " segir hún og brosir .
Börnin eru fyrir austan í sínum skóla .
" Ég er svona helgarpabbi um þessar mundir , " segir Vala hlæjandi .
" Við reynum að hittast um helgar ; ýmist fer ég austur eða þau koma til mín .
Þetta starf getur verið eins og sjómennskan .
" Hún hefur mikinn áhuga á því að efna til fornleifarannsókna fyrir austan og hefur gert rannsóknaáætlun til tíu ára , þar sem leiðarstefið er samspil manns og náttúru .
Fyrsta verkefnið sé að glöggva sig á bæjarstæðum , sem vonandi leiði síðan til uppgraftra í framtíðinni .
Ekki sé þó á vísan að róa í þeim efnum .
Þá kveðst hún afar hrifin af sögu útræðis í Hornafirði og gæti vel hugsað sér að skoða hana betur þegar fram líða stundir .
En í bili á miðbær Reykjavíkur hug hennar allan .
