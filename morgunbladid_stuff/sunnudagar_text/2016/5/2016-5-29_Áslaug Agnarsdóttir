Salka Valka er ein af mínum uppáhaldsbókum og eiginlega fyrsta bókin sem ég las á íslensku .
Ég bjó erlendis sem barn og þegar við fluttum heim var ég á tólfta ári .
Pabbi vildi endilega að við systkinin læsum eitthvað á íslensku , en við vildum bara lesa enskar bækur .
Hann sagðist myndu borga okkur einn eyri fyrir hverja blaðsíðu sem við læsum á íslensku og ég las Sölku Völku og fékk fimm krónur fyrir .
Eftir það þurfti ekki að borga mér fyrir að lesa á íslensku , ég var komin á bragðið .
Svo er það amerísk klassík sem ég held mikið upp : A Tree Grows in Brooklyn eftir Betty Smith sem gefin var út í Bandaríkjunum 1943 og kom út á íslensku 1946 .
Ég las hana fyrst þegar ég var í ameríska skólanum í París og svo aftur og aftur og aftur , ég veit ekki hvað ég hef lesið hana oft .
Hún höfðaði mjög til mín þegar ég las hana fyrst og gerir það enn .
Þriðja bókin sem mig langar að nefna er Anna Karenina eftir Tolstoj , hún er líka í miklu uppáhaldi og ég hef lesið hana mörgum sinnum .
Hún hefur líka verið þýdd á íslensku og það er ágæt þýðing .
