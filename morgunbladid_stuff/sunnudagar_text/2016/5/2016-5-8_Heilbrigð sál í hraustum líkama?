Íþróttafræðingurinn Sævar Ólafsson æfði knattspyrnu frá unga aldri en á unglingsárunum dró ský fyrir sólu og líkir Sævar líðan sinni við dimman dal sem reyndist vera þunglyndi .
Íþróttafólk er ekki undanskilið þegar kemur að andlegum veikindum og ákvað Sævar að nýta reynslu sína til að skrifa um baráttu íþróttafólks við geðræn vandamál í BSc-ritgerð sinni .
Erla María Markúsdóttir erla@mbl.is Þar sem ég glímdi sjálfur við þunglyndi þegar ég var leikmaður hafði þetta málefni verið mér hugleikið .
Ég bar þennan þunga kross svolítið sjálfur og hugsa því oft hvað hefði gerst ef ég hefði gert eitthvað öðruvísi , hefði það flýtt fyrir bata til dæmis ? " segir Sævar .
Kvíði , þunglyndi og annars konar andleg veikindi íþróttafólks hafa verið talsvert í umræðunni síðastliðin misseri og segir Sævar að hugrekki íþróttafólks til að stíga fram og opna sig um veikindi sín hafi komið sér af stað að skrifa um málefnið .
Nefnir hann í því samhengi knattspyrnumennina Ingólf Sigurðsson , Guðlaug Victor Pálsson og Hjálmar Þórarinsson .
Sævar segir að þunglyndið hafi haft áhrif á hann innan vallar jafn sem utan , en þó líklega mest inni á vellinum .
" Maður upplifði það þannig að það var ekki í boði að vera ekki tilbúinn í næsta leik .
Ég held að í dag sé þetta búið að opnast talsvert og að það sé kominn lítill flötur til þess að fólk geti stigið fram í meiri mæli en þegar ég var að stunda boltann .
" Leita síður eftir hjálp Í lokaritgerð sinni rýndi Sævar í veruleika íþróttafólks sem glímt hefur við geðræn vandamál , með það að markmiði að öðlast dýpri skilning á því hvernig veikindin birtast þessum einstaklingum .
Sævar tók opin viðtöl og ræddi við þrjá íþróttamenn sem höfðu allir æft íþróttagrein sína frá unga aldri .
Einnig ræddi hann við tvo þjálfara eða starfsmenn innan íþróttafélaga á höfuðborgarsvæðinu , sem báðir hafa um og yfir 20 ára reynslu af þjálfun og stjórnun innan íþróttafélaga .
Í ritgerðinni kemur fram að þrátt fyrir að rannsóknir sýni fram á það að hreyfing stuðli að betri líkamlegri og andlegri líðan sýna rannsóknir á íþróttafólki að íþróttafólk glímir jafnt við geðraskanir sem og einstaklingar sem ekki stunda reglubundna hreyfingu eða íþróttir .
Fáar rannsóknir eru til þar sem opnum viðtölum er beitt til að varpa ljósi á reynslu íþróttafólks af andlegum veikindum og er Sævar mjög þakklátur þeim sem tóku þátt í rannsókn hans .
" Ég er ótrúlega þakklátur þeim fyrir að vera tilbúin að taka þátt og ljá verkefninu þá rödd sem þurfti .
" Sævar segir jafnframt að margt í viðtölunum hafi komið sér í opna skjöldu .
" Að tala um svona rosalega persónuleg atriði sem hafa spilað stórt hlutverk í lífi þessara einstaklinga var magnað .
Að sama skapi tengdi ég við margt af eigin reynslu .
" Í ritgerð Sævars kemur fram að geðræn vandamál í íþróttum eru sveipuð ákveðinni dulúð og rannsóknir benda til þess að íþróttafólk leiti sér síður hjálpar vegna vandamála sinna en hinn almenni borgari .
Þar gæti spilað inn í að ungt fólk leitar sér síður hjálpar en aðrir .
Reyndi að fremja sjálfsvíg " Tveir af þremur viðmælendum mínum töluðu um að óttinn við að vera stimplaður veikgeðja eða sem sjúklingar hefði aftrað þeim frá því að leita sér aðstoðar , " segir Sævar .
Sævar nefnir dæmi frá einum viðmælanda sínum .
" Þegar hann fór til sálfræðings lagði hann bílnum sínum víðsfjarri og setti hettuna á sig og læddist meðfram veggjum , eins og hann orðaði það , inn í bygginguna þar sem sálfræðingurinn hefur aðsetur , af ótta við það að einhver myndi sjá hann og fatta að hann væri að leita sér sálfræðiþjónustu og væri augljóslega í vondum málum .
" Sævar segir að erfið reynsla tengd andlegum veikindum viðmælendanna hefði komið upp í viðtölunum .
" Magnþrungnasta augnablikið af þeim öllum var þegar einn viðmælenda minna fór að tala um að hún hefði reynt að fremja sjálfsvíg , " segir Sævar .
Í viðtali Sævars við viðmælandann í ritgerðinni kemur meðal annars fram : " En svo um klukkan sex , morguninn eftir svefnlausa nótt hugsaði hún með sér : " jæja – er ég ekki bara að gera þetta – hvernig á ég að gera þetta ? " sem endar með sjálfsvígstilraun sem misfórst .
" Sem ég náttúrulega þakka fyrir í dag .
" " Viðmælendur Sævars áttu það sameiginlegt að eiga auðvelt með að fela veikindi sín fyrir öðrum , og jafnvel sjálfum sér til að byrja með .
" Þeir vissu kannski að það var ekki allt í góðu en þeir gátu ekki bent á hvað var að gerast .
Þeir virtust allir vera mjög einbeittir í því að halda áfram og láta ekki finna bilbug á sér , þó svo að besta skrefið hefði kannski verið að taka skref til baka og vinna í veikindunum .
Í staðinn fylgir þessum toppíþróttum gríðarlegt álag og mikil skuldbinding .
Auk þess voru tveir viðmælendur í háskólanámi á lokastigi , og því getur fylgt mikið álag .
" Sævar hafði augastað á orðasambandinu " Heilbrigð sál í hraustum líkama " fljótlega í ritgerðarferlinu , sem fékk hann til að hugsa og endurmeta hlutina aðeins .
" Þetta er góð og gild setning að mörgu leyti en hún er ekki algild .
Sú mynd er oft máluð upp að fólk í íþróttum sé heilbrigt á sál og líkama .
En raunin er ekki sú ; þeir sem þekkja það að hafa æft íþróttir í mörg ár koma ekki út úr því heilir á líkama og einhverjir koma ekki út heilir á sálarlífinu .
Það er smá misræmi í þessari setningu en hún boðar gott samt sem áður .
" Ár er nú liðið frá því að Sævar lauk við ritgerðina og segir hann mikilvægt að halda umræðunni á lofti svo hún skili árangri .
Út frá niðurstöðum sínum telur Sævar að fótur sé fyrir því að ekki sé nægjanlega vel búið að íþróttafólki varðandi andlega þáttinn í íþróttum .
" Íþróttafólkið nefndi að það væri hægt að gera betur en sýndi því jafnframt skilning að það væri takmarkað hvað félög og þjálfarar gætu gert .
" Sævar telur að móta þurfi skýra stefnu um andlega þáttinn í íþróttum .
Ótti við fordóma Í niðurstöðum sínum greinir Sævar einnig frá því að ákveðnar hindranir séu til staðar er varða hjálparleit , sem meðal annars stafi af ótta við fordóma , veikleikastimplun eða mismunun .
" Þetta er lítið úrtak og endurspeglar kannski ekki alveg hvernig er staðið að hlutum í öllum íþróttafélögum landsins , en þetta gefur smá vísbendingu , " segir Sævar .
Ein lausn , að mati Sævars , er að meðhöndla andleg veikindi með svipuðu ferli og þegar um líkamleg meiðsli og / eða veikindi er að ræða .
" Ef íþróttamaður meiðist , tognar á ökkla til dæmis , fer ákveðið ferli af stað innan félagsins .
Leikmanni er vísað til sjúkraþjálfara og fær sína meðhöndlun þar , svo snýr hann aftur til æfinga hægt og rólega í samráði við þjálfara og sjúkraþjálfara og er svo kominn á fullt innan ákveðins tíma .
Þetta kerfi er ekki til innan veggja félaganna ef einhver er kvíðinn eða þunglyndur .
Það eru ekki eins skýr úrræði .
" Sævar bendir jafnframt á að meiðsli geti verið líkamleg jafnt sem andleg .
" Það sem aftrar því að það sama eigi við um öll meiðsli er þetta tabú , fólk er ekki að koma fram og tala um andlega vanlíðan , þar sem sá ótti er til staðar um að vera stimplaður og mögulega útskúfaður .
" Höldum umræðunni á lífi Sævar segir mikilvægt að halda umræðunni um andleg veikindi íþróttafólks lifandi , svo hægt sé að ná árangri .
" Ég hef ekki enn heyrt af samstilltu átaki innan félagana en einstaka aðilar frá íþróttafélögunum hafa haft samband og lýst yfir áhuga á að gera eitthvað .
" Sumarið fram undan er stórt íþróttasumar , og þó svo að knattspyrnan sé ansi fyrirferðarmikil segir Sævar að umræðan eigi við á öllum sviðum íþrótta .
" Við verðum að fá viðbrögð frá íþróttaforystunni og hvað hún hyggst gera .
Ég er ekki að segja að vandamálið liggi þar en hún ætti sem forystan að taka málin svolítið í sínar hendur og setja upp einhvers konar nefnd til að vinna í þessum málaflokki .
Öll tölfræði sýnir að íþróttafólk glímir við þessi vandamál eins og hinn almenni borgari en leitar sér mun síður aðstoðar , sem er áhyggjuefni .
Óháð því hvort viðkomandi er afreksmaður stígur fólk síður fram ef það er hluti af þessum íþróttaheimi .
Að því leytinu til þyrfti að opna umræðuna .
Þetta á eftir að taka tíma en er greinilega á réttri leið .
" Ritgerð Sævars er aðgengileg í heild sinni á www.skemman.is .
Þunglyndi eykst Um síðustu aldamót var þunglyndi fjórði algengasti sjúkdómurinn í heiminum .
Alþjóða heilbrigðismálastofnunin spáði því um síðustu aldamót að árið 2020 yrði þunglyndi orðið næstalgengasti sjúkdómur heims , sem raunin er þó orðin í dag .
Rannsóknir sýna að aðeins á bilinu 25-35% einstaklinga leita hjálpar vegna geðrænna vandamála sinna .
Ungt fólk yfir höfuð hefur tilhneigingu til að leitast ekki eftir aðstoð fagaðila vegna geðrænna vandamála .
Þá er íþróttafólk ólíklegra til að leita sér aðstoðar en almennir borgarar , meðal annars vegna ótta við að vera stimplað veikgeðja eða sjúklingar .
