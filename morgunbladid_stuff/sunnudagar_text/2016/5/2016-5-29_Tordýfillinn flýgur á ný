Útvarpsleikhús Rásar 1 endurflytur í sumar leikritið Tordýfillinn flýgur í rökkrinu sem var flutt í leikhúsinu árið 1983 og fékk hárin á mörgum hlustandanum til að rísa .
Verkið er eftir sænska rithöfundinn Maríu Gripe og leikstjórann Kay Pollack , Olga Guðrún Árnadóttir þýddi verkið og Stefán Baldursson leikstýrði því .
Meðal leikara eru Erlingur Gíslason , Guðrún Gísladóttir og Jóhann Sigurðarson .
Í verkinu segir frá Önnu , Davíð og Jóhanni , sem í sumarfríinu sínu hafa eftirlit með gömlu , mannlausu herrasetri .
Einkennilegir atburðir taka að gerast sem leiða til furðulegrar uppgötvunar um fyrri íbúa hússins .
Verkið verður flutt í sex þáttum á sunnudögum kl. 13 í sumar og fer fyrsti þáttur í loftið á morgun , 29. maí .
