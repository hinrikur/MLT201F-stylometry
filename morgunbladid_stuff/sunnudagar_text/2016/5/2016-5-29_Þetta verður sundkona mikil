Þegar ég var nýfædd kom frændi minn , sem var sjálfur sundgarpur , í heimsókn , leit á mig og sagði ; " Þetta verður sundkona mikil , " segir Hrafnhildur Lúthersdóttir , sem um helgina náði besta árangri sem nokkur ófatlaður íslenskur sundmaður hefur náð .
Hrafnhildur vann til tvennra silfurverðlauna og einna bronsverðlauna á Evrópumótinu í sundi í 50 metra laug í Lundúnum um síðustu helgi .
Það stóð heima .
Þegar Hrafnhildur kom í fyrsti skipti að sundlaug pínulítil stakk hún sér út óhrædd í laugina eins og hún hefði aldrei gert neitt annað áður og það varð fjölskyldunni líka fljótlega ljóst að þarna fór ekki aðeins spriklandi ofursundkona heldur hafði hún keppnisskap upp á tíu plús .
" Mamma þurfti ólétt að elta mig nokkurra ára gamla niður götuna í hverfinu því ég stakk hana af þar sem ég vildi fara í spretthlaup .
Og bróðir minn hafði mikinn húmor fyrir því og gerði ofurlítið grín að mér því ég vildi gera keppni úr öllu .
Við vorum kannski bara einhvers staðar að ganga saman fjölskyldan og ég fór að strunsa fremst ; " Já , já , Hrafnhildur .
Þú ert að vinna , til hamingju , " kallaði hann á mig .
Efst í huga mínum er gjarnan að drífa hlutina af .
Og þótt það hafi ekki beinlínis verið haft fyrir mér að vera í einhverjum keppnisham voru og eru fyrirmyndir mínar , mamma og pabbi , alltaf mjög vinnusöm og dugleg í öllu því sem þau taka sér fyrir hendur .
Ætli ég hafi samt ekki mesta keppnisskapið í fjölskyldunni .
" Hrafnhildur er Hafnfirðingur í húð og hár , fædd 1991 , úr svokallaðri Auðunsætt í Hafnarfirði .
Faðir hennar , Lúther Sigurðsson , er barnameltingarlæknir og er fjölskylda hans hafnfirsk aftur í ættir .
Móðir hennar , Ingibjörg Ragnarsdóttir hjúkrunarfræðingur , er ættuð að vestan , úr Vatnsdalnum , og að austan , frá Jökuldalsheiði og Vopnafirði , en móðurafi hennar , Ragnar Björnsson , var mikill sundgarpur .
Eru Hafnfirðingar öðruvísi en annað fólk ? " Ég held að við séum svolítið sérstök en ekki á þann hátt sem Hafnfirðingabrandararnir segja .
En ég hugsa að það sem einkenni Hafnfirðinga sé vinnusemi og dugnaður .
Við vinnum vel og það er stutt í þennan sjómannskraft .
Þetta er í blóðinu .
" Er fjölskyldan þín íþróttamenn ? " Nei , það er enginn svona í nánasta hring nema að litlu frændsystkini mín eru núna komin á fullt í sundinu og mamma segir okkur stundum að Gylfi Þór Sigurðsson knattspyrnumaður sé skyldur okkur , en ég veit ekkert í hvaða lið ! Við erum trúlega meiri listamannaætt og bróðir minn fékk til dæmis feikimikið af þeim genum .
Hann er á fullu í tónlist og var núna að komast inn í leiklistardeild Listaháskóla Íslands .
" Bróður Hrafnhildar kannast margir við , Auðunn Lúthersson , en sem tónlistarmaður gengur hann undir listamannsnafninu Auður .
Úr læknisfræði í almannatengsl Sjálf lærði Hrafnhildur almannatengsl og útskrifaðist úr Flórída-háskólanum í desember síðastliðnum , en hún hefur búið þar undanfarin fimm ár og synt að auki með afar öflugu sundliði skólans .
" Ég byrjaði í læknisfræði því ég hélt að það væri fag sem ég vildi læra .
Ég sýndi læknabókum föður míns víst mikinn áhuga þegar ég var yngri og kippti mér ekkert upp við það þótt í þeim væru miður fallegar myndir .
Ég áttaði mig þó fljótt á því að líffræðin höfðaði ekki til mín og að það væri þá óviturlegt að eyða sjö árum í viðbót í að læra það ef ég væri ekki að hafa gaman af .
Ég endaði því á að prófa almannatengslafræðin og fannst það nám mjög skemmtilegt og áhugavert og held ég sé bara nokkuð góð í því .
Ætli sú hugsun hafi ekki líka spilað inn í í undirmeðvitundinni að ef ég færi í læknisfræði gæti ég aldrei toppað mömmu og pabba í því sem þau eru að gera , " segir keppnismanneskjan Hrafnhildur og hlær .
Hrafnhildur keppir á Ólympíuleikunum í Ríó í þremur greinum nú í ágúst og segir hún líf sitt eftir þá keppni að miklu leyti óskrifað blað .
" Frá því að ég útskrifaðist í desember hefur líf mitt bara snúist um að vakna , synda , borða og sofa .
Ég hef reynt að hugsa ekki of mikið út í það hvað ég muni gera eftir Ólympíuleikana til að geta einbeitt mér að þeim án truflunar .
Möguleikarnir eru margir , sem er auðvitað algjört fyrsta heims vandamál .
Það er spurning hvort ég fari í frekara nám , út á vinnumarkaðinn eða ferðist eitthvað .
Það hafa margir sagt við mig að í Ríó , um leið og ég sé búin að klára síðasta sundið , muni ég fatta hvað það er sem ég vilji gera .
En eftir Ríó stend ég vissulega á tímamótum , með allt óráðið .
" Kærastinn " venjulegur " Hrafnhildur er enn búsett í Bandaríkjunum og telur góðar líkur á því að hún verði eitthvað áfram vestanhafs .
Hún á kærasta þar sem hún kynntist í háskólanum , en hann er frá Venesúela , er á viðskiptafræðilínunni og á sjálfur ár eftir í námi .
Hún segir að hann sé það sem íþróttafólk kalli " normal " og líf hans sé ekki undirlagt af íþróttaiðkun .
" Ég varaði hann við áður en við fórum að vera saman – að ef hann vildi fara út í þetta væri sundið yfirgnæfandi þáttur í lífi mínu .
Ég væri alltaf að ferðast , að keppa og æfa mikið og hann jánkaði bara og sagðist vera til .
En vissulega var þetta svolítið erfitt fyrst og skrýtið meðan hann var að átta sig á því hvernig þetta virkaði svo í alvörunni .
En hann er mjög mikill stuðningur fyrir mig og skilningsríkur .
Alltaf fyrstur til að senda mér SMS og hamingjuóskir og fylgist vel með á netinu .
Hann er búinn að venjast þessu að mestu .
" Foreldrar Hrafnhildar búa líka í Bandaríkjunum , en hálfu ári áður en Hrafnhildur flutti út bauðst föður hennar staða við Háskólaspítalann í Wisconsin sem hann þáði .
Meðan bróðir Hrafnhildar var yngri voru foreldrar hennar , sérstaklega móðir hennar , á töluverði flakki milli Íslands og Bandaríkjanna , en þau búa að stærstum hluta úti núna .
" Á tímabili vorum við fjögurra manna fjölskyldan öll í mismunandi heimsálfum , en bróðir minn fór sem skiptinemi til Panama .
Það er frábært að hafa þau í Bandaríkjunum því það er þá bara tveggja tíma flug á milli okkar og þau hafa verið dugleg að koma og hvetja mig á mótum .
Ég er því alls ekki ein þarna þótt ég sakni auðvitað Íslands oft , bæði vinanna og ekki síst matarins ! " Þegar Hrafnhildur pakkar niður eftir Íslandsdvöl raðar hún mörgum fernum af kókómjólk , smjörstykkjum og skyrdósum í ferðatöskuna sína .
" En það hjálpar eflaust að ég bjó í Bandaríkjunum fyrstu átta ár ævi minnar þar sem foreldrar mínir voru að læra úti .
Fyrst í Connecticut og svo Pennsylvaníu , svo að mér líður svolítið eins og þetta sé mitt annað heimili þótt ég vilji alls ekki gangast við því að það sé neinn Kani í mér heldur 100% Hafnfirðingur .
" Fegin að hafa fært fórnir Hrafnhildur þakkar foreldrum sínum margt og segir það hafa skipt hana og bróður hennar miklu að þau hafi alltaf fundið fyrir stuðningi þeirra til að gera það sem þau vildu .
Hún segir að sundferill hennar hefði aldrei orðið eins og hann varð ef hún hefði ekki átt foreldra sem hefðu vaknað til að keyra hana á æfingar kl. 6 á morgnana og sótt til að keyra svo í skólann .
Hún valdi sundið eftir að hafa prófað óteljandi íþróttagreinar og spilaði þar inn í að það kom svo fljótt í ljós að hún hafði umframhæfileika í vatninu .
" Að stórum hluta er það að ná árangri í sundinu mikill agi .
Vera fullkomlega stundvís og skipulagður og með allt á hreinu .
Þegar ég var unglingur voru þetta morgunæfingar frá 6-8 , skóli frá 8-16 og svo aftur sund frá 18-20 .
Og þá átti líka eftir að sinna heimavinnu .
" Hrafnhildur átti því ekki hið hefðbundna menntaskólalíf , það voru að minnsta kosti ekki margir unglingar með svona þétta dagskrá .
Var hún alltaf sátt við það ? " Það komu vissulega tímar , og gera það hjá öllum sundmönnum , þar sem manni leiddist og fannst maður vera að missa af einhverju í félagslífinu .
Þar sem það var ball og ég gat ekki farið því það var keppni daginn eftir .
Á slíkum stundum komu félagarnir og þjálfararnir inn í þetta og gáfu mér rými til að finna út úr mínum málum en studdu mig samt til að halda áfram og það hefur greinilega virkað því ég er enn í þessu .
Eftir á að hyggja er maður feginn að hafa fært þessar fórnir .
" Þegar þú horfir yfir þessa miklu velgengni núna undanfarið – er eitthvað sem þér finnst þú vera að gera öðruvísi en áður ? " Ég held að aðalskýringin sé að ég hef náð mjög góðum tökum á hugsunum mínum .
Andlegi þátturinn verður að vera afar sterkur og það hefur stundum háð mér að ég er allt of stressuð , er búin að ofhugsa sundin og það var stundum eins og ég væri hreinlega búin að keppa áður en ég stakk mér í laugina .
Undanfarið hef ég frekar upplifað tilhlökkun en stress fyrir sundið .
Hugsanir mínar snúast um það að ég sé búin að gera allt sem ég geti gert og það sé engu hægt að breyta nema bara synda og sjá hvað gerist .
" Notaðirðu einhverjar sérstakar aðferðir til að breyta hugarfarinu hvað þetta varðar ? " Skólinn í Flórída er með heilan her af íþróttasálfræðingum og fagfólki til að aðstoða okkur íþróttafólkið og ég hef nýtt mér það eins mikið og ég get .
Það hefur hjálpað mér mjög mikið að geta alltaf gengið að einhverjum vísum til að ræða við um það sem mig langar til að ræða hverju sinni og það þarf ekki einu sinni að vera neitt alvarlegt eða tengjast sundinu og samtalið þarf ekki að vera tilkomið af því að það sé eitthvað að .
Í þessum samræðum fór ég meðal annars að meðtaka það að það er enginn heimsendir þótt það gangi ekki vel – það er líka hluti af leiknum .
Það varð til þess að ég fór að slaka meira á .
" Hvað hugsaðirðu síðustu mínúturnar áður en þú fórst af stað í vinningssundin um síðustu helgi ? " Ég virðist hafa náð að fara í einhverja leiðslu og hætti að heyra í umhverfinu .
Margir sögðu mér að þeir hefðu verið að öskra á mig og hvetja mig áfram en ég bara heyrði það ekki .
Ég heyrði heldur ekkert í kallkerfinu þegar þeir lásu nafnið mitt upp .
Ég held ég hafi verið of einbeitt til að heyra nokkuð , var bara að peppa sjálfa mig .
" Ertu haldin einhverri hjátrú – er eitthvað sem þú gerir alltaf fyrir sundin ? " Ég er þannig að ef ég borða einhvern ákveðinn morgunmat fyrsta daginn verð ég að borða eins morgunmat allt mótið .
Fyrsta morguninn borðaði ég hálfgerðan breskan morgunmat ; hrærð egg , pylsu og ristað brauð með jarðarberjasultu ásamt jarðarberjajógúrt .
Út mótið var þetta alltaf morgunmaturinn nema að ég gat ekki gengið að jarðarberjasultu og -jógúrt vísri .
Ég fór bak við í öngum mínum og bað þá um að reyna að finna jarðarberjasultu og endaði einu sinni á því að fá mér vanillujógúrt og leið hálfilla með það .
Ég geri líka alltaf sömu upphitunaræfingarnar og ef ég gleymi einni ákveðinni teygjuæfingu verð ég stressuð ! " Aldrei komin seinna í rúmið en 10 Hrafnhildur er með þétta dagskrá og slær hvergi slöku við þrátt fyrir afrek síðustu helgar .
Nú um helgina keppir hún í Noregi ásamt Eygló Ósk Gústafsdóttur og yfirtaka æfingar fyrir Ríó alla dagskrá sumarsins .
Áfram heldur því rútínan að vakna , borða , synda og sofa .
Og sofa vel , því að svefninn er mikið atriði til að halda dampi og Hrafnhildur er helst aldrei komin í rúmið seinna en 10 og leggur sig líka yfir daginn milli æfinga .
Hún segir síðustu ár hafa verið ævintýri líkust en það sé ekki endilega endamarkið sem skipti öllu máli heldur ferðalagið sjálft .
" Þetta er ekki endastöðin heldur leiðangurinn sem er mikilvægasti hlutinn .
Allt þetta sem maður upplifir á leiðinni til að geta búið til þessa stóru stund .
Það er svo margt sem ég hef fengið að upplifa og er því svo þakklát ; að fá að ferðast til allra þessara landa og hitta nýtt fólk .
Stundum sér maður ekki mikið meira en flugvöllinn og svo hótelið og sundlaugina en það er samt alltaf eitthvað nýtt að upplifa .
" Fátt eitt af afrekunum Hrafnhildur Lúthersdóttir er íslensk landsliðskona í sundi úr Sundfélagi Hafnarfjarðar .
Hún er fyrsti íslenski ófatlaði sundmaðurinn til að stíga á verðlaunapall á Evrópumeistaramóti í 50 m laug en hún vann tvenn silfurverðlaun á EM í sundi um síðustu helgi : Fyrir 50 metra og 100 metra bringusund og bronsverðlaun í 200 metra bringusundi .
Hrafnhildur bætti Íslandsmetin í öllum þessum greinum um helgina en fyrri met átti hún sjálf en hún hefur margoft sett Íslandsmet bæði í 25 og 50 metra laug og á 10 Íslandsmet í 25 metra laug og 5 Íslandsmet í 50 metra laug .
Þá á hún 18 Hafnarfjarðarmet .
Hrafnhildur varð í fyrra fyrsta íslenska sundkonan til að komast í úrslit á Heimsmeistaramóti í sundi og varð hún í 6. sæti í 100 metra bringusundi á því móti .
Hrafnhildur keppir á Ólympíuleikunum í Ríó í sumar en hún keppti einnig á síðustu leikum , í London 2012 .
Hrafnhildur hefur nokkrum sinnum verið valin íþróttakona Hafnarfjarðar og verið valin sundkona ársins af Sundsambandi Íslands .
