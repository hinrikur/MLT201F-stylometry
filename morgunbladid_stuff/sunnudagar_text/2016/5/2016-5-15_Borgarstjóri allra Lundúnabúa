Sadiq Khan Það vakti heimsathygli þegar Lundúnabúar kusu sér nýjan borgarstjóra um síðustu helgi en Sadiq Khan sker sig úr hópi forréttindastjórnmálamanna .
Hann er sonur innflytjenda og er jafnframt múslimi , sá fyrsti sem er borgarstjóri vestrænnar stórborgar .
Hann er einn af átta systkinum , sjö strákum og einni stelpu .
Foreldrar hans , Amanullah og Sehrun Khan , fluttu til Bretlands skömmu fyrir fæðingu hans en Khan kom í heiminn 8. október árið 1970 og er því 45 ára .
Faðir hans var strætóbílstjóri , eins og margoft kom fram í kosningabaráttu hans , og móðir hans var saumakona .
Hann segir að vinna þeirra hafi fært honum trú á stéttarfélögin .
Faðir hans hafi verið í stéttarfélagi og fengið ágætis kaup og vinnuaðstæður meðan sú hafi alls ekki verið raunin með móður hans .
Hann ólst upp í suðvesturhluta London en fjölskyldan bjó í félagslegu húsnæði .
Hann deildi koju með bróður sínum þangað til hann flutti að heiman .
Hann gekk í Ernest Bevin-grunnskólann en á þessum tíma var orðið Bevin-strákarnir samheiti fyrir slæma hegðun .
Hann velti því fyrir sér að verða tannlæknir en ákvað að læra lögfræði eftir að kennari hans benti honum á að hann væri alltaf að rífast .
Sjónvarpsþátturinn LA Law var líka áhrifaþáttur .
Eftir nám náði hann skjótum frama hjá lögfræðistofu en árið 2005 varð hann þingmaður Verkamannaflokksins í Tooting .
Hann náði frama í flokknum og varð ráðherra og fyrsti músliminn í ríkisstjórninni en þá voru aðeins fjórir þingmenn múslimar .
Hann sagði í viðtali við Guardian árið 2010 að honum hefði þótt skorta fyrirmyndir í samfélagi breskra múslima .
" Það voru reiðir menn með skegg en enginn sem sagði : Reyndar finnst mér bara mjög gott og fara vel saman að vera Breti , múslimi og Lundúnabúi .
" Þó að hann sé fyrirmynd og frumkvöðull hefur hann lagt áherslu á að hann vilji vera vinnusamur borgarstjóri allra borgarbúa .
Þegar hann tók formlega við embætti borgarstjóra við athöfn í Southwark-dómkirkjunni ávarpaði hann viðstadda m.a. með þessum orðum : " Ég er staðráðinn í því að leiða gagnsæjustu , virkustu og aðgengilegustu borgarstjórnina ...
og að vera fulltrúi hvers einasta samfélags , hvers einasta hluta borgarinnar okkar , sem borgarstjóri allra Lundúnabúa .
" ingarun@mbl.is Líka lögfræðingur Hjónabandið Khan kynntist eiginkonu sinni Saadiya Ahmed árið 1994 en það er jafnframt árið sem þau giftust .
Á þessum tíma var hann í laganámi við Háskólann í Norður-London .
Þau eiga ýmislegt sameiginlegt en Saadiya er einnig lögfræðingur og ótrúlegt en satt er hún líka dóttir strætóbílstjóra líkt og Sadiq sjálfur .
Þau eiga tvær dætur .
Anisah er fædd árið 1999 og Ammarah kom í heiminn tveimur árum síðar .
Þurfa jákvæðar fyrirmyndir Pakistan Kjöri Khan var fagnað í Pakistan og fréttir af því prýddu forsíður allra helstu dagblaða landsins .
Bilawal Bhutto , formaður Pakistanska þjóðarflokksins og sonur fyrrverandi forsætisráðherra , Benazir Bhutto , óskaði honum til hamingju með nýja starfið á Twitter og bætti við að breskir Pakistanar þörfnuðust jákvæðra fyrirmynda .
Annar leiðtogi í stjórnarandstöðunni og fyrrverandi krikketleikarinn Imran Khan , sendi líka hamingjuóskir á sama samfélagsmiðli .
Imran Khan var óbeint tengdur í kosningabaráttuna nú þar sem fyrrverandi eiginkona hans , Jemima , er systir helsta andstæðings Sadiq Khan , Zac Goldsmith .
Á Twitter var skrifað mikið um nýja borgarstjórann og líka bent á velgengri annarra breskra múslima og var þar nafn tónlistarmannsins Zayn Malik , fyrrum meðlims One Direction , nefnt hvað oftast en hann á ættir að rekja til Pakistans .
Blaðamaðurinn Bina Shah benti þó á að í Pakistan yrði því ekki eins vel tekið ef borgarstjóri Karachi væri sonur innflytjanda sem væri strætóbílstjóri .
Betri strætó Samgöngur Khan hefur alla tíð lagt mikla áherslu á samgöngur enda var hann ráðherra samgöngumála í ríkisstjórn Gordons Browns .
Það ætti því ekki að koma á óvart að eitt hans fyrsta verk hafi verið á þessu sviði .
Hann tilkynnti í vikunni að í september tæki gildi nýtt fargjald í almenningssamgöngukerfi borgarinnar .
Með því verður hægt að taka fleiri en einn strætó ef ferðalagið er á sama klukkutímanum .
Fargjaldið kostar um 270 krónur og hjálpar þeim sem þurfa að treysta á strætókerfið umfram lestarsamgöngur eins og í stórum hluta Suður-London .
Khan er ákveðinn í að koma í veg fyrir að mikill ferðakostnaður stöðvi fólk í að sækja vinnu .
