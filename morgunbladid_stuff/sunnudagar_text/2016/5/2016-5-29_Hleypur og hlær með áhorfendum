Hvernig sýning er þetta ? Þetta er eiginlega ekki sýning nema í þeim skilningi að maður pantar miða , mætir og býst við að eitthvað gerist .
Og vissulega gerist hellingur en þetta er miklu frekar einhvers konar reynsla eða ævintýri sem maður er leiddur í gegnum .
Þú ert eini áhorfandinn hverju sinni og upplifir verkið á eigin forsendum .
Sumir eru kannski hræddir við svona þátttökuleikhús en ég hvet fólk til að láta það ekki stoppa sig .
Þetta er bæði fallegt og fyndið verk .
Við hvað heldurðu að fólk sé hrætt ? Ég held að öllum finnist óþægileg tilhugsun að standa einhvers staðar og vita ekki hvað hann / hún á að gera en verkið er aldrei þannig .
Maður er leiddur í gegnum svæðið með hljóðmynd , leikmynd og GPS-tækni og hittir á leiðinni listamenn verksins .
Það er ekki verið að gera grín að þér sem áhorfanda eða setja þig í asnalegar aðstæður , og listamennirnir bíta svo sannarlega ekki .
Listamenn eru lítið fyrir að bíta fólk .
Afhverju er þetta í Snarfarahöfn ? Sýningin er unnin með svonefndri " site specific " aðferð , þar sem unnið er með staðinn sem viðfangsefni .
Hún er alltaf sett upp á einhvers konar hafnarsvæði og stemningin á staðnum hefur heilmikið að segja um verkið .
Félagsmenn Snarfara hafa tekið okkur opnum örmum og við erum mjög þakklát .
Hvað gerir þú í verkinu ? Ég er ein af þeim persónum sem þú hittir á leið þinni í gegnum verkið og mun eftir fremsta megni reyna að gleðja þá sem koma til mín og fá þá til að brosa .
Í mínum hluta verksins er mikið ferðast um svæðið og ef áhorfandi er vel í stakk búinn hlaupum við jafnvel saman um hafnarsvæðið og hlæjum .
Er ekki skringilega náið að vera alltaf með einum áhorfanda í einu ? Mér fannst það furðulegt fyrst þegar ég tók þátt í svona " site specific " þátttökuverki .
Maður þarf svolítið að meta og greina hvern og einn áhorfenda , taka tillit til hvernig honum líður og aðlaga verkið að viðkomandi .
Sumt fólk er móttækilegra en annað .
Hafa allir viljað taka þátt hingað til ? Já , ég hef ekki lent í neinum sem lokar algerlega á mig .
Stundum finn ég að áhorfandinn er mjög tilbúinn að hitta mig og brosir jafnvel út að eyrum .
Þá veit ég að ég get gengið lengra og farið nær honum .
Stundum er áhorfandinn hinsvegar mjög varkár , eðlilega , og þá tek ég því rólega og fer hægt í sakirnar .
Hvaða þýðingu hefur titill verksins ? Vonandi fær verkið áhorfendur til að stækka að einhverju leyti eins og fuglinn Fönix þegar hann rís úr öskunni .
Eins og í Eurovision-laginu .
Rise like a Phoenix .
Ragnar Ísleifur Bragason er íslenskur gestalistamaður hópsins Wunderland sem sýnir verkið Phoenix í Snarfarahöfn á Listahátíð um þessar mundir .
Ragnar hvetur fólk til að stíga út fyrir þægindarammann , en sýningin er ekki sú hefðbundnasta .
