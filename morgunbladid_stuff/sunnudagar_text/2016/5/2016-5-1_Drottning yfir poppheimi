Beyoncé Giselle Knowles-Carter Mikið hefur verið rætt um Beyoncé eftir að hún sendi óvænt frá sér nýja plötu , Lemonade , ásamt klukkutíma langri kvikmynd , um síðustu helgi .
Þetta er sjötta sólóplata poppdrottningarinnar , sem hefur lengi verið áhrifamikil og áberandi í tónlistarheiminum .
Hún fæddist í Houston í Texas þann 4. september árið 1981 og verður því 35 ára á árinu .
Hún var alltaf syngjandi og dansandi á sínum yngri árum en hlaut heimsfrægð sem hluti af poppgrúppunni Destiny ' s Child seint á tíunda áratugnum .
Sveitin gaf út fjórar breiðskífur og á meðal vinsælustu laga hennar voru " No , No , No " , " Say My Name " og " Survivor " .
Síðan þá hefur staða hennar sem ein helsta söngkona samtímans aðeins orðið sterkari .
Hún hefur unnið til fjöldamargra Grammy-verðlauna og átt ótalmörg topplög á borð við " Crazy in Love " , " Single Ladies ( Put a Ring on It ) " og " Run the World ( Girls ) " .
Til viðbótar hefur hún leikið í kvikmyndum og ber þar hæst myndina Dreamgirls .
Sem sólólistamaður hefur Beyoncé selt sextán milljónir platna í Bandaríkjunum og yfir 100 milljónir á heimsvísu og 60 milljónir platna til með Destiny ' s Child .
Eiginmaður Beyoncé er tónlistarmaðurinn Jay Z , en þau gengu í hjónaband árið 2008 .
Ef miðað er við tölur frá apríl 2014 hafa þau hjónin selt samtals 300 milljón plötur .
Þau eignuðust dótturina Blue Ivy í janúar 2012 .
Eins og flestir sem hafa fylgst með fjölmiðlum í vikunni vita fjallar Lemonade m.a. um ótryggð .
Í " Don ' t Hurt Yourself " kastar Beyoncé giftingarhringnum sínum í myndavélina og sendir frá sér " lokaviðvörun " : " Ef þú gerir þetta aftur áttu eftir að glata eiginkonu þinni .
" Aðdáendur poppdrottningarinnar fóru mikinn í vikunni og áreittu meintar hjákonur Jay Z á samfélagsmiðlum .
Þeirra á meðal voru fatahönnuðurinn Rachel Roy og tónlistarkonan Rita Ora .
Á Instagram var áreitið með sérkennilegum hætti , en Beyoncé-aðdáendur settu inn myndir af býflugum og sítrónum í stórum stíl hjá þessum konum .
ingarun@mbl.is 