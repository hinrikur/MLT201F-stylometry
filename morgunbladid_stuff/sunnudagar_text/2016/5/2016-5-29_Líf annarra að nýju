Bókaútgáfan Sæmundur á Selfossi og börn Þórunnar Elfu Magnúsdóttur hafa skrifað undir útgáfusamning um endurútgáfu á bókinni Líf annarra sem skáldkonan sendi frá sér 1938 .
Ráðgert er að bókin komi út nú síðsumars og mun Oddný Eir Ævarsdóttir rithöfundur fylgja henni úr hlaði með inngangi um höfundinn og verk hennar .
Í bókinni fléttast saman sögur af þremur konum , Unu Hjalta , Sigrúnu Aradóttur og Steinunni , eins og þær birtast Fríðu sem kemur með strandferðaskipi til Sílisfjarðar til að setjast þar að hjá unnusta sínum .
Þórunn Elfa Magnúsdóttir ( 1910-1995 ) sendi frá sér á þriðja tug bóka á árunum 1933 til 1985 .
Í skrifum hennar kemur fram hvöss samfélagsgagnrýni og femínismi .
Þórunn Elfa var Reykvíkingur , gift Jóni Þórðarsyni kennara .
Börn þeirra eru Einar Már Jónsson , Magnús Þór Jónsson og Anna Margrét Jónsdóttir .
