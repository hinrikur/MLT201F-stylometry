Hann er ekki vel þekktur víða um heim þó að sennilega megi enn lesa um hann í þeim handritum í Timbuktu sem öfgafullir íslamistar okkar daga hafa ekki náð að eyðileggja , en Mansa Musa var á sinni tíð einn ríkasti maður veraldar .
Mansa Musa ríkti í Malí og vakti mikla athygli í Norður-Afríku og Miðausturlöndum þegar hann á fyrri hluta 14. aldar lagði upp í pílagrímsför til Mekka eins og múslimum er uppálagt að gera .
Malí var á ytri mörkum þess stóra svæðis sem áhrif kenninga Múhameðs spámanns náðu til á næstu öldum eftir fráfall hans .
Pílagrímsferðin var gríðarlega fjölmenn , sennilega voru tugþúsundir í föruneytinu , bæði úlfaldar og menn klyfjaðir gulli .
Á leið sinni gaf Musa gull á báðar hendur , jafnt þeim sem lægst voru settir í samfélaginu og trúmaðurinn vildi aðstoða , sem og hinum sem hæst voru settir og þörf var á að njóta velvildar af á langri leið .
Auðæfin voru slík og Musa svo eyðslusamur á leið sinni um Egyptaland að þar varð efnahagslífið nánast eins og eftir þekktasta engisprettufaraldur veraldar .
Gullforðinn sem efnamenn þar höfðu safnað sér hrapaði í verði og fjöldagjaldþrot og efnahagsöngþveiti fylgdu í kjölfarið .
Auðæfi þá og nú , þar og hér Þó að mæling auðæfa sé vandmeðfarin , ekki síst á milli alda og ólíkra heimshluta , kann að vera mjög vægt til orða tekið að segja að Musa hafi á sinni tíð verið einn ríkasti maður veraldar .
Hann var ef til vill ríkasti maður sem nokkru sinni hefur verið uppi .
En hvernig gerðist þetta , hvernig varð hann svona ofboðslega ríkur ? Vart þarf að taka fram að hann var að fara með fjármuni ríkisins , en á þessum tíma var ekki alltaf gerður skýr greinarmunur á eigum ríkisins og þess sem fór með stjórn ríkisins í það og það skiptið .
Og sums staðar er svo sem ekki mikill munur á þessu enn þann dag í dag , en það er önnur saga .
En hvernig varð Musa svona ríkur ? Fyrir því er vitaskuld ekki aðeins ein ástæða , það lagðist margt á sömu sveifina .
Malí var vel í sveit sett , á nokkurs konar krossgötum og hentaði vel til viðskipta með salt og gull , auk annarra náttúruauðlinda .
Viðskipti höfðu sennilega mesta þýðingu .
Náttúruauðlindir höfðu einnig töluvert að segja , því að landið býr að þeim eins og mörg önnur lönd þó að misjafnlega spilist úr .
Hvorki auðlindir , staðsetning né viðskipti hefðu þó orðið til að skila Malí því ómælda gulli sem áður er lýst , eða tryggja því sess sem eitt af höfuðbólum mennta og menningar , ef ekki hefði komið til hugvit þeirra sem landið byggðu , menning sem á þeim tíma var í hópi þeirra framsæknari og hagfellt skipulag .
Sagan geymir fjölda dæma um ríki sem bjuggu yfir náttúruauðlindum og voru vel í sveit sett til að stunda viðskipti , en hafa vegna óvitagangs , stundum í nafni sósíalisma , komið sér á vonarvöl .
Eitt nýjasta dæmið er Venesúela , sem á svarta gullið og raunar meira til , en stjórnendum tekst samt sem áður að steypa landinu í stórkostleg efnahagsvandræði .
Olía og gull duga ekki ein og sér til að ríki verði auðug .
Sama á við um aðrar náttúruauðlindir , til að mynda þær sem standa okkur Íslendingum næst , fiskinn , vatnsorkuna , jarðvarmann og náttúru landsins almennt .
Hér hefur fjarri því alltaf verið velmegun Við höfum búið hér um aldir – að vísu er aðeins um það deilt nákvæmlega hversu lengi – en höfum ekki allan þann tíma búið við velmegun .
Fjarri því .
Í seinni tíð hefur okkur hins vegar tekist að beisla náttúruöflin , vatns- og jarðvarmaorku , og hefur það lyft lífsgæðum landsmanna til mikilla muna .
Við erum einnig farin að nýta náttúruna með nýjum hætti í seinni tíð .
Áður létum við nægja að reka fé á afréttir og þar gekk það laust og jók fallþunga sinn yfir sumarið landsmönnum til hagsbóta .
Þetta er sem betur fer enn gert , en nú hafa bæst við tvífætlingar víða að , sem fara um landið þvert og endilangt og sækja ekki síst í þær perlur þess sem við höfum hvað mest dálæti á .
Gengur þetta svo langt að landinn glímir nú við svokallaðan lúxusvanda á þessu sviði , en sá vandi er óneitanlega skemmtilegri við að eiga en andstæðan .
Fiskveiðar hafa einnig tekið miklum stakkaskiptum frá því sem var þegar hver reri sem betur gat en þá hamlaði mjög að sá guli er utar eins og það var orðað .
Við tóku vélbátar og eftir heimsstyrjöld gátu Íslendingar stækkað skipin og svo fjölgað þeim þangað til sá tími kom að sá guli átti í vök að verjast .
Hugvitið réð niðurstöðunni Á níunda áratug síðustu aldar sáu þeir sem hugðu að hag landsins að við svo búið mátti ekki standa og hófu að takmarka veiðar .
Sem betur fer fékk hugvitið að ráða niðurstöðunni og í ákveðnum áföngum tókst að koma á skynsamlegu og hagkvæmu stjórnkerfi fyrir fiskveiðar .
Þeir sem veiddu fengu að veiða áfram , eins og eðlilegt var , en veiðar þeirra voru takmarkaðar með aflamarkskerfi , eða kvótakerfi eins og það er gjarnan kallað .
Hlutdeild í aflamarki var gerð varanleg , sem var afar mikilvæg ráðstöfun og einn helsti grunnurinn að því að hægt var að vinna að þeirri hagræðingu og hagkvæmni sem náðst hefur í íslenskum sjávarútvegi .
Önnur forsenda þeirrar hagræðingar var að aflahlutdeildin var gerð framseljanleg , sem felur í sér að þeir sem veitt geta á hagkvæman hátt kaupa hina út og þannig verður hagkvæmnin smám saman meiri í greininni .
Margir muna ítrekuð vandamál sem upp komu í rekstri sjávarútvegsins í heild sinni áður en þetta farsæla fyrirkomulag við stjórn fiskveiða var tekið upp .
Sjávarútvegurinn var ítrekað á brauðfótum og efnahagslífið tók skellinn með útgerðinni , sem von var þegar um svo mikilvæga grein atvinnulífsins er að ræða .
Þá var mikið rætt um vanda sjávarútvegsins og stöðug fundahöld um það á æðstu stöðum hvernig leysa mætti þennan vanda .
Allt skammtímalausnir sem engu skiluðu til framtíðar .
Jafn farsælt og stjórnkerfi fiskveiða hefur verið við að halda uppi gjaldeyrisöflun þjóðarinnar og stuðla að velferð í landinu á þetta kerfi sér fjandmenn .
Þeir hafa ekki síst komið úr stjórnmálaflokki sem um langa hríð hefur unnið mjög að því að stuðla að eigin andláti og gengur prýðilega .
En þessir baráttumenn hafa áhrif þó að minnkandi séu og hefur tekist að halda þessari undirstöðuatvinnugrein í óvissu og hafa ennfremur náð því fram með ýmsum aðgerðum að draga úr hagkvæmninni í kerfinu .
Þar með hafa þeir dregið úr velsæld í landinu .
Enn ein óundirbúin spurningin Og þeir hafa ekki lagt árar í bát þó að ýmsar sneypufarir ættu að kenna þeim að kynna sér málin betur áður en lagt er úr vör .
Þannig vék Oddný G. Harðardóttir , þingmaður Samfylkingar , spurningu að Gunnari Braga Sveinssyni , sjávarútvegs- og landbúnaðarráðherra , í óundirbúnum fyrirspurnartíma fyrir nokkrum dögum og vildi vita hvort að hann teldi það ekki " réttlætismál " að ríkið heimti hærri skatta af sjávarútveginum .
Gunnar Bragi sagði meðal annars í svari sínu : " Ég hef gjarnan litið þannig á að veiðigjöldin séu fyrst og fremst aukaskattur á ákveðna landshluta , sér í lagi landsbyggðina .
Þetta er gjald sem leggst hvað þyngst á fyrirtæki sem eru úti á landi .
" Gunnar Bragi benti einnig á að það væri " engin sanngirni í því að taka sérstakt gjald af einni atvinnugrein " og nefndi í því sambandi orku og vatn , auk ferðaþjónustu .
Oddný var ekki sátt við þessi svör og bætti um betur með því að spyrja ráðherra hvernig honum litist á að úthluta mögulegri kvótaaukningu næsta haust með öðrum hætti en nú er gert , og nefndi sérstaklega að halda uppboð á aukningunni og færa hana hæstbjóðanda .
Ráðherra var sem betur fer ekki ginnkeyptur fyrir þessari hugmynd og benti á að með henni gætu þeir sem mesta fjármuni eiga safnað til sín aflaheimildum .
" Ég hefði áhyggjur af því að stærstu fyrirtækin gætu boðið hæsta verðið og þar af leiðandi haldið þeim minni sem hafa minna fé milli handanna frá því að fá aflaheimildir .
Ég held því að við hljótum að úthluta á hefðbundinn hátt .
" Furðuleg hugmynd Þetta er mikilvæg yfirlýsing og afstaða ráðherrans skiljanleg um að yrði farið í útboð myndu þeir sem mest fé hefðu handa á milli geta keypt mest .
Þetta er þó ekki meginástæða þess að hugmynd Oddnýjar er afleit .
Meginástæðan er sú að með því að fara þessa leið væri verið að vega enn frekar að stjórnkerfi fiskveiða og skera af því einn helsta þáttinn í því að það er jafn hagkvæmt og raun ber vitni .
Því miður hafa andstæðingar kerfisins átt erfitt með að skilja þetta , en sá varanleiki sem felst í úthlutununum er ein helsta forsenda þess að kerfið skili árangri .
Væri tekið upp á því að bjóða upp alla aukningu en láta útgerðirnar taka á sig allar skerðingar , væri búið að leggja af það kerfi sem við þekkjum og hefur reynst svo vel og verið fyrirmynd annarra ríkja .
Þá væri óhjákvæmileg afleiðing að hagkvæmni í sjávarútvegi myndi hrapa með tilheyrandi lífskjaraskerðingu almennings .
Sjávarútvegur hefur vaxið og dafnað á Íslandi eftir að skynsamlegt stjórnkerfi fiskveiða var tekið upp fyrir rúmum aldarfjórðungi .
Stöðugleikinn sem fylgt hefur stjórnkerfinu , þrátt fyrir að reynt hafi verið ítrekað að vega að því , ekki síst í tíð vinstri stjórnarinnar á síðasta kjörtímabili , hefur orðið til þess að útgerðin hefur getað byggt upp tæki og tól í veiðum og vinnslu og það hefur einnig ýtt undir nýsköpun hér á landi á öðrum sviðum og skapað sjálfstæðan útflutning í tækni og iðnaði .
Stöðugleikinn hefur einnig orðið til þess að sjávarútvegurinn hefur getað farið út í margvíslega nýsköpun og bætt nýtingu hráefnisins , sem er skynsamlegt og hagkvæmt á allan hátt .
Þá hefur stöðugleikinn og hagkvæmnin orðið til þess að fyrirtækin hafa getað byggt upp sterka stöðu á markaði erlendis , sem er sá þáttur í starfi sjávarútvegsins sem sennilega er hvað mest vanmetinn og misskilinn í almennri umræðu .
Það er ekki sjálfsagt að íslenskum fyrirtækjum hafi tekist að byggja upp öfluga markaði og tryggja sér gott verð þegar þau standa frammi fyrir samkeppni við niðurgreiddan sjávarútveg annarra ríkja .
Þetta er engu að síður staðreynd og það er furðuleg hugmynd , ekki síst við þessar ósanngjörnu alþjóðlegu samkeppnisaðstæður , að vilja skattleggja þennan atvinnuveg umfram alla aðra .
Lögmálið er alltaf hið sama Dapurlegt er að horfa upp á það þegar fólk vill ekkert læra af sögunni en kýs þess í stað að láta kreddur og fordóma ráða afstöðu sinni .
Ísland nú á tímum lýtur ekki öðrum lögmálum en önnur ríki gera og hafa gert í gegnum tíðina um víða veröld .
Þegar vel tekst til og hugviti er leyft að njóta sín eru fólki allir vegir færir og farsæld nánast vís .
Ef menn á hinn bóginn líta svo á að það að hafa aðgang að auðlind sé eina forsenda velmegunar , og að ríkið geti lagt á þá atvinnugrein sem auðlind nýtir klyfjar langt umfram aðrar atvinnugreinar , er voðinn vís .
Íslendingar geta verið auðug þjóð með þær auðlindir sem þeir hafa en þeir geta einnig komið sér á vonarvöl þrátt fyrir auðlindirnar ef þeir ráðstafa þeim óskynsamlega , halda fyrirtækjum sem nýta þær í óvissu og skattleggja þau langt umfram önnur fyrirtæki .
