Tilvistarkreppa er sennilega ekki nægilega sterkt orð yfir stöðu Samfylkingarinnar , en látum það duga í bili .
Það er að minnsta kosti óumdeilt að flokkurinn er í tilvistarkreppu þó að minni samstaða sé um af hverju það stafar eða hvernig úr því verði leyst .
Nú er formaður flokksins að hrekjast úr embætti eftir að hafa á dögunum mátað sig við áframhaldandi formennsku í viku eða svo eftir langa umhugsun .
En vikan dugði til að hann hugsaði með sér að flokknum væri sennilega ekki við bjargandi og að vissara væri að fara ekki niður með fleyinu .
Eða var einhver önnur ástæða fyrir þessari lítt skýrðu afstöðubreytingu formannsins ? Getur verið að raunverulega skýringin sé enn eitt leyndarmál flokksins ? Ef til vill verður sagt frá því í einhverju jólabókaflóða framtíðarinnar .
Hvað sem því líður þá hefur fráfarandi formaður verið hjálplegur við að greina vanda flokksins , þó að hann virðist ekki hafa lausnina á reiðum höndum , eða í það minnsta ekki getað sannfært félaga sína um að hann hafi hana .
Mistök ? Af nógu er að taka Árni Páll Árnason fjallaði í löngu máli um mistök flokksins í bréfi til flokksmanna í febrúar síðastliðnum .
Þar var margtínt til þó að listinn væri ekki tæmandi , enda af nógu að taka .
Formaðurinn sagði Samfylkinguna búa við " alvarlegan skort á trúverðugleika " , sem kæmi í veg fyrir að fólk styddi flokkinn og að flokksmenn yrðu að viðurkenna það .
Allir flokksmenn , ekki bara sumir .
Árni Páll kenndi því um að flokkurinn hefði gengið " inn í valdakerfi hinna gömlu flokka " þegar hann fór í ríkisstjórn árið 2007 , í stað þess " að gera kröfu um grundvallarbreytingar .
Þar með vorum við ófær um að takast á við fjölbreytt hagsmunatengsl peninga og stjórnmála – sem enn eru ráðandi – og þá blindu á hættur sem var ríkjandi í aðdraganda hruns " .
Þetta er mikill áfellisdómur formannsins , en vandinn var þó ekki að flokkurinn hefði gengið inn í eitthvert valdakerfi .
Hann fór vissulega inn í stjórnkerfið , en hann fór inn með hugarfari útrásarvíkinga og kostaði kapps um að treysta " hagsmunatengsl peninga og stjórnmála " .
Aldrei hafa þau tengsl verið afdrifaríkari en hagsmunatengslin sem Samfylkingin kom sér upp á fyrstu árum þessarar aldar og enga tilraun hefur flokkurinn gert til að gera upp við þá fortíð sína .
Gegn hagsmunum þjóðarinnar Meðal þeirra mistaka sem Árni Páll nefndi er afstaðan til Icesave : " Við studdum samning um Icesave sem varði ekki ýtrustu hagsmuni þjóðarinnar og mæltum gegn þjóðaratkvæðagreiðslu um hann .
" Segja má að það sé fagnaðarefni að formaður Samfylkingarinnar hafi viðurkennt að flokkurinn hafi farið gegn hagsmunum þjóðarinnar í Icesave-málum þó að hann kjósi að orða það þannig að flokkurinn hafi ekki varið " ýtrustu hagsmuni þjóðarinnar " .
Svikin í þessu risavaxna máli hafa að sjálfsögðu fylgt flokknum og eiga að gera það .
Flokkar eiga ekki að komast upp með að ganga svo bersýnilega gegn þjóðarhagsmunum og þó að þjóðin hafi verið svo lánsöm að á Bessastöðum var maður sem leyfði henni að stöðva þennan gjörning þýðir það ekki að sök þeirra sem fyrir málinu stóðu sé minni .
Og hálfvelgju viðurkenning formanns á sök dugar flokki ekki , sér í lagi ekki þegar formaðurinn hrekst úr embætti skömmu eftir orð sín .
Annað risavaxið mál sem Árni Páll viðurkennir að flokkurinn hafi unnið gegn þjóðarvilja er aðildarumsóknin að Evrópusambandinu .
Um það segir hann : " Við byggðum aðildarumsókn að ESB á flóknu baktjaldasamkomulagi , sem aldrei hélt , í stað þess að fá skýrt umboð frá þjóðinni til að fara í aðildarviðræður , sem hefði bundið alla flokka við umsóknarferlið .
" Þetta baktjaldamakk hefur ekki , frekar en margt annað í störfum Samfylkingarinnar , verið útskýrt frekar .
Þrátt fyrir það er mikilvægt að viðurkenning formanns flokksins liggi fyrir á því að flokkurinn hafi unnið að málinu af óheilindum , enda hafa óheilindi einkennt málið frá upphafi .
En aftur má benda á að það þarf meira til fyrir flokk sem endurtekið fer gegn þjóð sinni en að brott hrakinn formaður hálfpartinn viðurkenni að flokkurinn hafi fylgt rangri stefnu og viðhaft óviðunandi vinnubrögð .
Óframkvæmanlega leiðréttingin framkvæmd Enn annað stórmál sem formaðurinn játar sök flokksins í er skuldamál heimilanna .
Um það segir Árni Páll : " Þegar fólk var að drukkna í skuldafeni tókum við að okkur í of ríkum mæli að útskýra fyrir fólki að það ætti að borga skuldir sínar , í stað þess að taka okkur stöðu með fólki gegn fjármálakerfi .
" Þessi játning , líkt og hinar fyrri , er í sjálfu sér til þess fallin að skýra vanda flokksins .
En sú framganga sem formaðurinn lýsti er líka nokkuð sem flokkurinn tekur ekki til baka og hefur raunar ekki gert tilraun til að lagfæra með nokkrum hætti .
Þegar flokkurinn , þar með talinn Árni Páll Árnason , sat í ríkisstjórn , þurfti Hæstarétt til að nokkuð væri gert í skuldamálum landsmanna .
Ríkisstjórnin boðaði til fjölda funda um vandann en lagðist þegar á reyndi á sveifina gegn almenningi .
Og þegar flokkurinn hafði verið kosinn út úr stjórnarráðinu með miklum skelli og skömm , hélt hann uppteknum hætti og beitti sér gegn þeirri skuldalækkun sem núverandi ríkisstjórn stóð fyrir , en Vinstri grænir og Samfylking höfðu sagt óframkvæmanlega .
Sú óframkvæmanlega leiðrétting var engu að síður framkvæmd og ekki að undra að fyrri stjórnarflokkar hafi litlar þakkir hlotið fyrir .
Þó að þessi hálfgildings viðurkenning formannsins á " mistökum " flokksins í helstu málum síðustu ára liggi fyrir hefur það ekki dugað til að lappa upp á fylgið , enda sér fólk á því sem aðrir segja og því sem gert hefur verið síðan að formaðurinn er einangraður í þeirri afstöðu sinni að eitthvað hafi verið að í stefnu og vinnubrögðum flokksins .
En þá dettur einum frambjóðendanna til formanns snjallræði í hug ; skipta um nafn og kennitölu .
Magnús Orri óttast fortíðina – réttilega Magnús Orri Schram , formannsframbjóðandi og fyrrverandi þingmaður flokksins , á athyglisverðan feril á þingi .
Ekki vegna þess að hann hafi náð nokkrum árangri á síðasta kjörtímabili heldur miklu frekar vegna eins máls sem hann situr uppi með og vill síður að hátt fari .
Magnús Orri hóf ferilinn á að beita sér í landsdómsmálinu svokallaða , ömurlegu máli sem fylgja mun forsprökkum þess langa tíð , og var einn þeirra sem tóku í því hvað minnst virðingarverðu afstöðuna þegar greidd voru atkvæði .
Hann vildi láta ákæra þrjá fyrrverandi ráðherra , en undanskilja einn þeirra , vin sinn viðskiptaráðherrann fyrrverandi .
Þessi skammarlega afstaða hefur ekki orðið til þess að hann þyki óframbærilegur til formanns í flokknum .
( Í því stendur hann raunar jafnfætis tveimur öðrum formannsframbjóðendum flokksins , því að Oddný Harðardóttir tók sömu afstöðu og Helgi Hjörvar vildi ákæra fyrrverandi forsætisráðherra en sleppa sínu fólki .
) En Magnús Orri bregst við vanda flokksins með því að vilja ekki ræða fortíðina en þess í stað einbeita sér að framtíðinni .
Þetta er skiljanlegt í hans tilfelli , og raunar einnig í tilfelli tveggja annarra formannsframbjóðenda , en hann er bjartsýnn ef hann heldur að tillaga hans um að endurnefna flokkinn dugi til að blekkja kjósendur .
Nýtt nafn og kennitala Magnús Orri Schram hefur sem sagt lagt það til að hann verði kosinn formaður og að hans fyrsta verk verði að losa flokkinn við nafnið og kennitöluna og bjóða landsmönnum upp á nýjar umbúðir .
Hann segir Samfylkinguna þurfa að taka " verulegum breytingum á næstu vikum til að geta gegnt hlutverki sínu sem valkostur jafnaðarfólks í kosningunum í haust " .
Athyglisvert er að skoða tillögur hans að breytingum .
Hann er þeirrar skoðunar að áherslur flokksins eigi " í dag brýnt erindi " en virðist ekki ná til kjósenda .
Þess vegna segir hann að " kominn sé tími á grundvallarbreytingu " .
Og hver er grundvallarbreytingin ? Hún er ekki í stefnu flokksins , því að eins og að framan segir á stefnan " brýnt erindi " við almenning .
Vandinn er bara sá að sögn Magnúsar Orra að almenningur áttar sig ekki á því hve brýnt er að stefnan nái fram að ganga og þess vegna hafnar almenningur flokknum .
Svar Árna Páls við vanda flokksins var að viðurkenna , að minnsta kosti að hluta til , að stefnan hefði verið röng , en hann hafði engin svör um hvert skyldi stefna .
Svar Magnúsar Orra er að bjóða upp á nýjar umbúðir .
" Til að hreyfing jafnaðarfólks geti þróast í takt við tímann verðum við að vera tilbúin til að byrja upp á nýtt .
Það vil ég að Samfylkingin geri .
Við eigum að skapa nýjan sameiginlegan vettvang fyrir flokksfólk og fólk sem er sammála okkur í pólitík en er utan flokka eða í öðrum stjórnmálaflokkum , " segir Magnús Orri , og bætir við : " Ég vil að við stefnum að því að stofna nýja nútímalega stjórnmálahreyfingu .
Sem formaður Samfylkingarinnar mun ég hefja samtal við aðra stjórnmálaflokka og fólk utan flokka , um mótun nýrrar hreyfingar .
" Klyfjar fortíðar síga í Þessu umbúðatali fylgja nokkur orð til staðfestingar þess að Samfylkingin hafi allan tímann verið á réttri leið , fylgt réttri stefnu , en nú þurfi að kasta burt " klyfjum fortíðar " .
Áhugi þeirra sem hafa slæma samvisku , hvort sem það eru flokkar eða menn , að kasta burt " klyfjum fortíðar " er skiljanlegur .
Það er ekki auðvelt fyrir Samfylkinguna að rogast með þær klyfjar sem núverandi formaður hefur greint frá í gegnum alþingiskosningar .
Ekki frekar en það ætti að vera auðvelt fyrir þrjá af fjórum formannsframbjóðendum að rogast með sínar þungu byrðar í gegnum formannskjör .
Gagnvart kjósendum er hins vegar allt annað en heiðarlegt að leysa fortíðarvandann með því að setja upp grímu og hefja blekkingaleik .
Ætli Samfylkingin og þeir sem ábyrgð bera á störfum hennar á undanförnum árum að taka áfram þátt í stjórnmálum væri réttast af þeim að ljúka því verki sem núverandi formaður flokksins hóf með játningum sínum í febrúar .
Kjósendur eru ekki að biðja um kattarþvott í formi nýs nafns og nýrrar kennitölu .
Þeir vilja flokk sem stendur með þeim en berst ekki sí og æ fyrir annarlegum hagsmunum .
Á meðan forystumenn Samfylkingarinnar vilja ekki skilja þetta og neita að horfast í augu við eigin verk , má ætla að nafnabreyting verði ekki til að breyta miklu um afstöðu kjósenda .
