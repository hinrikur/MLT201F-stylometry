" Þetta er náttúrulega stórkostleg tilfinning að vera meistari , en ég finn engan mun á mér þannig , " sagði sigurreifur Alfreð Gíslason í samtali við Gunnlaug Rögnvaldsson , fréttaritara Morgunblaðsins í Essen , skömmu eftir að hann varð þýskur meistari í handbolta í fyrsta sinn með félagi sínu , Essen , fyrir réttum þrjátíu árum .
Essen tryggði sér titilinn með 29:15 stórsigri á Kiel , liðinu sem Alfreð þjálfar í dag .
Þess má geta að annar Íslendingur , Jóhann Ingi Gunnarsson , stjórnaði Kiel á þessum tíma .
" Það er gaman að vera Íslendingur í þýsku meistaraliði , " hélt Alfreð áfram .
" Kannski maður verði montinn af þessu eftir á .
Ég hef engan samanburð , hef aldrei orðið Íslandsmeistari , en ég myndi ekki vilja skipta á titlum núna .
" Alfreð var í algjöru lykilhlutverki hjá Essen þennan vetur ásamt mönnum á borð við Jochen Fraatz , Wolfgang Kubitzki og Thomas Springel .
Þá þótti varnarleikur liðsins með afbrigðum góður .
