Skrif Axels F. Sigurðssonar hjartalæknis um mataræði og heilsu hafa vakið mikla athygli síðustu árin en hann heldur úti fræðandi og skemmtilegum vefsíðum ; mataraedi.is og docsopinion.com .
Í upphafi voru skrifin ætluð sjúklingum hans því honum þótti vanta íslenskt efni þar sem leiðbeiningabæklingar um mataræði og lífsstíl voru ýmist af skornum skammti eða úreltir .
Nú skipuleggur hann ráðstefnu um áhrif mataræðis á langvinna lífsstílssjúkdóma ásamt læknunum Guðmundi Jóhannssyni og Kjartani Hrafni Loftssyni og ber hún yfirskriftina Foodloose : Processing The Science of Sugar , Fat and the Modern Diet og verður hún í Hörpu 26. maí .
" Lengi vel hafði ég mestan áhuga á að greina og meðhöndla sjúkdóma og sem nýútskrifaður læknir í sérnámi taldi ég ráðleggingar um mataræði og lífsstíl vera eitthvað sem skipti minna máli og ætti að vera í höndum annarra fagaðila .
Smám saman fór ég þó að gera mér grein fyrir hvað forvarnir skipta miklu máli og fór að hafa meiri og meiri áhuga á því hvernig lífsstíll okkar tengist þeim sjúkdómum sem eru stærstu vandamál okkar í dag , " segir Axel .
Sjúkdómamynstrið í samfélaginu hefur breyst mikið á 50-60 árum .
Áður voru smitsjúkdómar eins og lungnabólga , berklar og iðrasýkingar algengustu dánarmeinin en aukið hreinlæti , sóttvarnir , bólusetningar og sýklalyf breyttu því .
Upp úr síðari heimsstyrjöld fóru aðrir sjúkdómar að verða æ meira áberandi .
Þannig urðu hjarta- og æðasjúkdómar að hálfgerðum faraldri sem náði hámarki upp úr 1970 og hefur dánartíðnin síðan þá farið lækkandi þótt þessir sjúkdómar haldi sannarlega áfram að vera stórt heilbrigðisvandamál .
" Þeir sjúkdómar sem draga okkur til dauða í dag , valda innlögnum á spítala og örorku fyrir aldur fram tengjast að miklu leyti okkar lífsstíl .
Hjarta- og æðasjúkdómar , sum krabbamein , lungnasjúkdómar og heilabilun hafa sterk tengsl við lífsstíl og síðast en ekki síst á þetta við um hina miklu aukningu sem við erum að sjá í tíðni offitu og sykursýki .
Síðustu áratugi hafa lífslíkur fólks aukist ár frá ári en nýlegar tölur frá Bandaríkjunum benda því miður til að lífslíkur séu að minnka aftur .
Sérfrræðingar tengja það vaxandi offitu og sykursýki en þekkt er að sykursýki eykur hættuna á hjarta-og æðasjúkdómum , sumum krabbameinum og heilabilun .
" Foodloose snýst um , fyrst og fremst , að upplýsa fólk um að það geti sjálft haft veruleg áhrif á hvort og hvenær á æviskeiðinu það fær þessa sjúkdóma .
Þar eru stóru vandamálin slæmt mataræði , reykingar , hreyfingarleysi og ofnotkun áfengis .
Landlæknisembættið gefur reglulega út vandaðar leiðbeiningar um mataræði og fyrir um fjórum árum komu út mjög ítarlegar og vel unnar norrænar leiðbeiningar sem íslenskir sérfræðingar tóku þátt í að vinna .
Axel segir vandamálið þó gjarnan vera að boðskapurinn skili sér ekki til almennings .
Hins vegar flæða alls konar misvísandi og oft rangar upplýsingar gagnrýnislaust til fólks .
Hreinn matur lykilatriði Offitufaraldurinn fór mjög snögglega og hratt af stað og Axel segir menn enn vera að reyna að átta sig á af hverju það gerðist .
" Í kringum 1980 borðuðu Íslendingar mjög mikið af fitu miðað við nágrannaþjóðirnar og þá einkum mikið magn mettaðrar fitu úr kjöti og feitum mjólkurvörum .
Á þeim tíma bentu rannsóknir til að mikil neysla á slíkri fitu væri slæm og töldu sérfræðingar að minnkun á fituneyslu væri leið til að draga úr hjarta- og æðasjúkdómum .
Manneldisráð taldi að æskilegt væri að draga úr fituneyslu hér á landi , sérstaklega neyslu á mettaðri fitu .
Matvælaframleiðendur tóku skilaboðin til sín og annars konar vörur komu á markað svo sem fituskertar mjólkurvörur .
Það merkilega er að á sama tíma og þjóðin fór að skera niður fituneysluna hrökk offitufaraldurinn af stað fyrir alvöru og á rúmum áratug tvöfaldaðist tíðni offitu á Íslandi .
Árið 2003 birtust niðurstöður könnunar sem sýndi að Íslendingar höfðu dregið úr neyslu á mettaðri fitu og heildarneysla á fitu hafði minnkað frá 1990 og það var túlkað sem skref í rétta átt .
" Sama könnun sýndi hins vegar að neysla á viðbættum sykri og ýmsum skyndibita hafði aukist .
Axel segir að komið hafi á daginn að þessi skipti hafi sennilega ekki verið til góðs enda hafi rannsóknir síðustu ára ekki stutt að gagnlegt sé að draga úr fituneyslu , að undanskilinni neyslu á transfitu .
Þá eru fitukertar mjólkurvörur og önnur fituskert matvara oft bragðbætt með viðbættum sykri .
" Í dag veit enginn nákvæmlega af hverju offitufaraldurinn varð en það eru margar kenningar á lofti .
Ein kenningin er sú að það hafi verið mistök að hvetja fólk til að draga úr fituneyslu án þess að vita hvað kæmi í staðinn .
Hins vegar er ljóst að skýringar á offitufaraldrinum eru margþættar og sumar enn á huldu .
Til dæmis hefur verið bent á að breyting á sýklaflóru í görnum vegna breytts mataræðis gæti verið hluti af skýringunni en þetta er ósannað .
Aðrir benda á að varasamt sé að einblína of mikið á hlutföll orkugjafa í fæðunni .
Oft hefur ágreiningurinn um hvað sé rétt mataræði snúist um hver hlutföll fitu og kolvetna eiga að vera .
Öllu mikilvægara er að horfa á matinn sjálfan , hreinleika hans og ferskleika .
Hlutfall fitu og kolvetna kann að vera aukaatriði enda hægt að borða holl kolvetni og holla fitu .
Fólk er nokkuð öruggt ef það leggur áherslu á að borða hreinan og lítið unninn mat , ávexti , grænmeti , kjöt og fisk .
Að sama skapi ættum við að forðast kex og kökur , sætt bakkelsi , sælgæti og snakk .
Þetta er í sjálfu sér ekkert flókið en vandinn er að láta þessa vitneskju stýra okkar daglega hegðunarmynstri .
" En þótt orsök offitufaraldursins sé ekki alveg ljós hlýtur það á einn eða annan hátt að tengjast mataræðinu .
Hver er þín tilfinning fyrir þessu ? " Ég held þetta snúist líka um matarmenninguna .
Við borðum á hlaupum , vinnum mikið , erum undir álagi og við þessar aðstæður þarf oft einfaldar lausnir þegar kemur að mat og matargerð .
Fólk grípur eitthvað sem er þægilegt og þarfnast ekki fyrirhafnar .
Hraðinn skerðir möguleika okkar á að ástunda hollt mataræði .
Manneskjan er líka auðvitað mjög ófullkomin .
Þótt við höfum eitthvað sem kallast skynsemi víkur hún gjarna fyrir frumstæðari eiginleikum .
Þegar við erum svöng , þreytt eða stressuð , þá er skynsemin oft víðsfjarri og aðrar eldri og frumstæðari heilastöðvar ráða för .
" Þegar Axel ráðleggur fólki um mataræðið eru nokkur grunnatriði sem fara þar fremst .
Efst á listanum er að forðast viðbættan sykur .
" Það er sterk fylgni milli neyslu sykraðra drykkja og sykursýki .
Þá erum við ekki bara að tala um gos heldur gleymum því að djúsglasið sem við höfum fyrir hefð að drekka með morgunmatnum er kannski fullt af viðbættum sykri .
Það er eitt mataræði sem kemur mjög vel út út þegar kemur að hjarta- og æðasjúkdómum og það er svokallað Miðjarðarhafsmataræði .
Á sjötta áratug síðustu aldar varð sérfæðingum ljóst að tíðni hjarta- og æðasjúkdóma var afar lág á grísku eyjunni Krít og fleiri stöðum við Miðjarðarhafið .
Þetta var talið tengjast mataræðinu og nýlegar rannsóknir hafa stutt að svo sé .
Þótt Miðjarðarhafsmataræðið sé tiltölulega fituríkt er ekki mikið um dýrafitu heldur er mikið er notað af ólífuolíu og mikið borðað af grænmeti og ávöxtum , sjávarfangi og hvítu kjöti .
Heilkorn tilheyra , til dæmis gróft brauð , og svo er talsvert af mjólkurvörum eins og jógúrti og ostum .
Þeir borða lítið af sætindum þótt gjarnan sé boðið upp á sætan eftirrétt í lok máltíðar .
Oftast er drukkið hóflegt magn af léttu víni á hverjum degi , en gert er ráð fyrir að það sé ekki meira en 1-2 glös .
Ég held við eigum að nýta okkur ákveðnar áherslur úr þessu mataræði .
Þó mæli ég ekki með daglegri léttvínsneyslu enda held ég að það henti ekki okkar menningu .
Þá kann félagslegi þátturinn að vera mikilvægur , að fjölskyldan borði saman og gefi sér tíma til þess .
" Miðjarðarhafsmataræðið áhrifaríkt Hvað með annað mataræði svo sem hið geysivinsæla lágkolvetnamataræði ? Er það af hinu góða ? " Það sem hentar einum hentar ekki endilega öðrum .
Þetta ræðst af heilsu fólks og vaxtarlagi og hvað lágkolvetnamataræðið snertir tel ég að það sé fyrst og fremst gagnlegt fólki sem er með mikla kviðfitu eða fyrirbæri sem kallað hefur verið efnaskiptavilla .
Það er ekki endilega slæmt að hafa mikla fitu í líkamanum , það skiptir máli hvar hún er og hvort fituvefurinn er heilbrigður .
Konur eru yfirleitt með jafnari fitudreifingu en karlar og fitan situr þá meira undir húðinni , slík fita er oftast heilbrigð og tengist ekki aukinni hættu á hjarta- og æðasjúkdómum .
" Iðrafitan , fitan í kringum líffærin í kviðarholinu er verst .
Hún starfar óeðlilega ; framleiðir meðal annars efni sem hvetur til bólgumyndunar , til dæmis í æðakerfinu og hún eykur líkurnar á að við fáum sykursýki svo og hjarta- og æðasjúdóma .
Lágkolvetnamataræðið hentar þessum einstaklingum oft mjög vel því þeir eru með það sem kallast insúlínviðnám sem þýðir að líkaminn þarf meira insúlín en ella til að koma sykri inn í frumurnar .
Þessir einstaklingar eru því með hátt insúlínmagn í blóðinu .
Insúlín er fituhvetjandi hormón eða eins konar fitugeymsluhormón sem hvetur líkamann til að geyma orku í formi fitu .
Um leið , með allt þetta insúlín í blóðinu , er líkaminn oft í vandræðum með að höndla mikið magn kolvetna .
" Ef við " kolvetnissveltum " þessa einstaklinga , lagast mikið af þessum efnaskiptaþáttum ; insúlínviðnámið minnkar , blóðsykurinn lækkar , kviðfitan minnkar oft og blóðfitumynstrið lagast líka .
Fyrir þessa einstaklinga getur þetta mataræði jafnvel verið hluti af framtíðarlífsstíl .
En ég sé hins vegar enga ástæðu fyrir einstakling sem er í eðlilegum holdum , ekki með efnaskiptavandamál , að fara á lágkolvetnamataræði .
Að minnsta kosti ekki út frá læknisfræðilegu sjónarmiði en auðvitað er það val hvers og eins .
Það að gagnlegt sé fyrir suma einstaklinga að sneiða hjá kolvetnum þýðir ekki að kolvetni séu óholl .
Það er mikilvægt að átta sig á þessu .
Kolvetnaríkt mataræði getur verið mjög hollt .
Hafa þarf í huga að fituneysla er oft mikil á lágkolvetnamataræði .
Hjá einstaklingum með blóðfituraskanir kann þetta að leiða til að kólesterólmagn í blóði hækkar óæskilega mikið .
Mikilvægt er að hafa þetta hugfast .
" Þótt lágkolvetnamataræði henti oft þeim sem vilja eða þurfa að grennast eða bæta efnaskiptin er líka hægt að fara aðrar leiðir og kann slíkt að henta sumum betur .
Hefðbundna leiðin er að hreyfa sig meira og borða færri hitaeiningar Það reynist hins vegar mörgum erfitt og að sögn Axels benda rannsóknir til að langtímaárangur sé ekki góður .
Þetta á reyndar við um flestar aðferðir sem hægt er að nota til megrunar .
Aftur að fitunni .
Telur Axel að óttinn við fituna kunni að hafi leitt okkur á villigötur ? " Ég held að við höfum farið svolítið offari þegar kemur að ráðleggingum okkar um fituneyslu .
Það versta er að leiðbeiningarnar voru ekki byggðar á nógu sterkum vísindalegum grunni .
Áherslurnar eru hins vegar að breytast í þessum efnum og nú leggja sérfræðingar meiri áherslu á að við veljum holla fitu .
Þá komum við aftur að ferskleikanum og hreinleikanum í matnum .
" Eitt nýjasta æðið síðustu árin er að nota kókosolíu , er hún svona ofurholl eins og maður heyrir víða ? " Hjartalæknar og næringarfræðingar hafa oft haft horn í síðu hennar því hún er svo rík af mettaðri fitu .
Í dag hafa flestir þó minni áhyggjur af þessu .
Kókosolía inniheldur náttúrulega fitu úr jurtaríkinu og finnst mér því afar ólíklegt að hún sé slæm .
Ég tel hins vegar að kókosolían hafi verið dásömuð fram úr hófi .
Það er allt í lagi að nota hana með en hollusta ólífuolíunnar byggist á mun sterkari vísindalegri grunni og rannsóknum .
" Ekki hægt að einblína á líkamsþyngdarstuðul Sykur er áberandi í allri heilsufarsumræðu nútímans .
Axel segir að fyrst og fremst snúist það um þann sykur sem er viðbættur .
" Fólk telur stundum að það þurfi þá líka að hætta að borða ávexti en munurinn á ávextinum og sykurmolanum er að ef þú borðar ávöxtinn eins og hann kemur frá náttúrunnar hendi ertu að fá mikið af trefjum og öðru sem hefur áhrif á frásogið frá meltingarveginum á þann hátt að blóðsykurinn hækkar mun minna en við sykurmolann .
Sykur er fyrst og fremst skaðlegur þegar við neytum hans í miklu magni og það gerist ekki nema þegar honum er sérstaklega bætt í matvörurnar .
Ég tel ávexti vera mikla hollustuvöru sem og auðvitað grænmeti .
Það er sama hvaða rannsóknir þú skoðar , grænmetið hefur alltaf jákvæð áhrif á heilsuna .
" Hvað er mikilvægast að við kennum næstu kynslóð um mat og matarvenjur ? " Kenna þeim að þekkja hreinan mat frá unnum mat myndi ég telja að skipti miklu máli .
Unnin matvæli eru alltaf líklegri til að innihalda mikið af salti og transfitu .
Alþjóðaheilbrigðisstofnunin hefur bent á að við borðum allt of mikið af salti .
Mest af saltinu sem við neytum kemur úr unnum matvörum en ekki saltinu sem við við notum við eldamennskuna heima .
Transfituna finnum við nánast bara í unnu matvælunum .
En matvælaiðnaðurinn þarf líka að taka þátt í þessu og hvað sykurneyslu varðar held ég að sælgætisframleiðendur séu að gera sér grein fyrir því að viðbætti sykurinn er kominn í ónáð og að þeir verði að bregðast við því .
Stjórnmálamenn þurfa einnig að vinna með í þessu og í því samhengi hefur hinn umdeildi sykurskattur oft verið nefndur .
Þótt margir telji það forsjárhyggju , sem er oft illa séð , þá notuðum við samt þá aðferð í baráttunni við tóbaksreykingarnar og það virkaði vel .
Að mínu mati er þetta þó ekki bara spurning um að skattleggja það sem er óhollt heldur líka að gera fólki kleift að kaupa hollan mat á betra verði ; til dæmis ávexti og grænmeti sem er allt of dýrt hér á landi .
Það er sorglegt því það er mikið af fólki sem ræður ekki við að kaupa hollan mat .
" Að lokum nefnir Axel að í umræðunni um offitu megi ekki einblína á aukakílóin .
" Þótt það sé líklegra að þú sért með óeðlileg efnaskipti ef þú ert of þungur er samt fullt af fólki með háan líkamsþyngdarstuðul sem er með mjög heilbrigð efnaskipti .
Það hreyfir sig mikið og borðar tiltölulega hollan mat en er samt með heilbrigða fitudreifingu og er heilsuhraustara en einstaklingur sem virkar miklu grennri .
" Af mataraedi.is Það er sannarlega áhyggjuefni hversu miklu algengari ofþyngd og offita eru hér á landi en annars staðar á Norðurlöndunum .
Offitu fylgir aukin tíðni á sykursýki og hjarta- og æðsjúkdómum .
Jafnframt eykur offita líkurnar á mörgum öðrum langvinnum heilsufarsvandamálum .
Þetta mun gera auknar kröfur til íslensks heilbrigðiskerfis á komandi árum og er þar af litlu að taka þegar kemur að krónum og aurum .
Það er því verðugt verkefni fyrir íslensk lýðheilsuyfirvöld að taka í taumana og snúa þróuninni við .
Þetta er eitt af mikilvægustu lýðheilsuverkefnum þjóðarinnar í dag .
