ASÍ hefur skorið upp herör gegn undirboðum á vinnumarkaði og svartri atvinnustarfsemi , með sérstakri áherslu á að verja réttindi útlendinga sem hingað koma til starfa og ungs fólks .
Erlendum starfsmönnum fjölgar nú hratt , einkum í byggingariðnaði og ferðaþjónustu , og ASÍ óttast að brotið sé á þessu fólki , jafnvel í stórum stíl .
Sitthvað er til ráða , meðal annars að setja ný lög um keðjuábyrgð verktaka .
Orri Páll Ormarsson orri@mbl.is Það er athyglisvert að á þessu aldarafmæli ASÍ erum við að glíma við svipuð mál og í árdaga hreyfingarinnar .
Við erum ennþá líkt og þá að berjast fyrir því að fólk fái greidd mannsæmandi laun , að hvíldartími sé virtur og að aðbúnaður og öryggi launafólks sé í lagi .
Núna eru það einkum útlendingar og ungt fólk sem verður fyrir barðinu á ósvífnum atvinnurekendum og kjarklausum embættismönnum , en þessir hópar búa að minnstum upplýsingum um réttindi sín og eru því veikir fyrir .
Afstaða verkalýðshreyfingarinnar er skýr ; undirboð á vinnumarkaði eru ekki bara óásættanleg heldur grafa þau undan því vinnumarkaðskerfi sem við viljum hafa á Íslandi .
Við ætlumst til þess að komið sé fram af sanngirni og virðingu við fólk .
Það eiga allir að fá það sem þeim ber , launamaðurinn , samfélagið og atvinnurekandinn .
" Þannig komst Gylfi Arnbjörnsson , forseti Alþýðusambands Íslands , að orði í ávarpi sínu á Ingólfstorgi á baráttudegi verkalýðsins , 1. maí síðastliðinn .
Hér er mælt af þunga enda skýrar vísbendingar um að víða sé pottur brotinn í þessum efnum , ekki síst þegar kemur að erlendu vinnuafli sem hingað streymir þessi misserin í stórum stíl .
Einn réttur – ekkert svindl ! Halldór Grönvold , aðstoðarframkvæmdastjóri ASÍ , hefur fylgst grannt með þessari þróun og staðfestir að samtökin vakti málið af auknum þunga .
ASÍ hefur til dæmis hleypt af stokkunum verkefni sem beint er gegn undirboðum á vinnumarkaði og svartri atvinnustarfsemi , með sérstakri áherslu á að verja réttindi útlendinga sem hér starfa og ungs fólks .
Yfirskrift verkefnisins er " Einn réttur – ekkert svindl ! " Störfum á Íslandi hefur fjölgað gífurlega , einkum á síðustu tólf mánuðum og öllum mannaflaspám ber saman um að sú þróun komi til með að halda áfram , að minnsta kosti næstu tvö til þrjú árin .
Að sögn Halldórs er reiknað með að störfum komi til með að fjölga um tíu til tólf þúsund á þessum tíma .
Það er gríðarlega hátt hlutfall á vinnumarkaði sem núna telur á bilinu 180 til 190 þúsund störf .
Þess utan er atvinnuleysi á Íslandi með allra minnsta móti , mælist helst hjá fólki sem er milli starfa .
Langtímaatvinnuleysi hefur minnkað verulega undanfarna mánuði .
Hverjir koma þá til með að ganga í hin nýju störf ? Í fyrsta lagi eru það Íslendingar án atvinnu .
Í öðru lagi Íslendingar sem eru að flytja heim frá útlöndum .
Í þriðja lagi íslenskir námsmenn , sem annaðhvort vilja auka við sig vinnu með námi eða gera hlé á námi .
Í fjórða lagi – og fyrir liggur að sá hópur verður langfjölmennastur – útlendingar sem hingað munu koma til að leggja okkur lið við þessa uppbyggingu í samfélaginu .
Að sögn Halldórs verða þessi nýju störf fyrst og fremst til í tveimur greinum ; annars vegar í ferðaþjónustu og hins vegar í byggingariðnaði og mannvirkjagerð .
Hefð fyrir markaðslaunum Lítum fyrst á byggingariðnaðinn .
Umsvif þar hafa aukist verulega á skömmum tíma ; sprenging orðið í byggingu hótela og gistirýmis , auk þess sem bygging íbúðahúsnæðis er komin á skrið aftur eftir hressilegt bakslag í kjölfar bankahrunsins .
Við þetta bætast stórar mannvirkjaframkvæmdir , svo sem í Helguvík og á Bakka , auk framkvæmda á vegum Landsvirkjunar og Landsnets .
Að þessum framkvæmdum standa annars vegar íslensk fyrirtæki eða fyrirtæki með staðfestu hér á landi sem ráða til sín erlent vinnuafl .
Að sögn Halldórs er langalgengast að þetta fólk komi frá löndum á Evrópska efnahagssvæðinu , einkum fátækum ríkjum í Austur-Evrópu .
Rík hefð er fyrir markaðslaunum í byggingariðnaði á Íslandi , það er að launin sveiflist upp og niður eftir árferði .
Við núverandi aðstæður á markaði ættu launin því að vera í hærri kantinum .
Því er hins vegar ekki að heilsa gagnvart erlendu starfsmönnunum , að sögn Halldórs .
Mörg dæmi séu um að fyrirtæki greiði eins lág laun og þau mögulega komist upp með .
" Dæmi eru um að erlendir starfsmenn séu ráðnir inn eins og þeir væru unglingar , þó að þeir búi að reynslu og menntun sem nýtist þeim í starfi .
Þetta er auðvitað óviðunandi , " segir hann .
Takmörkuð ábyrgð verktaka Hins vegar er fyrirkomulagið þannig að íslensk fyrirtæki eru aðalverktakar og standa jafnvel sjálf ekki að framkvæmdinni en semja við erlenda undirverktaka um að taka yfir verkið að hluta til eða öllu leyti .
Að sögn Halldórs eiga íslensk verkalýðsfélög mun erfiðara með að fylgjast með því hvort brotið sé á réttindum launafólks við þessar aðstæður .
Samkvæmt íslenskum lögum ber íslenska verktakanum nefnilega bara að standa rétt að samningum gagnvart undirverktakanum .
Eftir það ber hann enga ábyrgð , svo sem á því hvort kjarasamningar eru virtir , sköttum skilað og iðgjöld greidd sem veita margháttuð réttindi .
Halldór segir þetta fyrirkomulag hafa færst jafnt og þétt í vöxt og af þeirri þróun hafi ASÍ áhyggjur .
" Undirboð af þessu tagi grafa undan kerfinu sem við búum við á vinnumarkaði hér á landi og geta haft mjög slæm áhrif á uppbyggingu í greininni sjálfri til lengri tíma litið .
Það segir sig til dæmis sjálft að þetta getur bitnað á nýliðun og menntunartækifærum í greininni og þannig veikjum við stoðirnar undir íslenskt atvinnulíf til framtíðar .
" Fara að teljast í þúsundum Halldór segir erlenda verktaka hafa tilhneigingu til að flytja inn með sér hefðir og venjur að heiman og samskiptahætti , kaup og kjör séu þar engin undantekning .
Í ljósi þess að verktakarnir koma aðallega frá fátækasta hluta Evrópu , löndum eins og Póllandi , Lettlandi , Rúmeníu og Búlgaríu , sé rík ástæða til að fylgjast grannt með framvindu mála .
Í þessum ríkjum séu kjör og öll réttindi allt önnur og mikið lakari en hér þekkist , kjarasamningar oft ekki til og verkalýðshreyfingin veik og áhrifalítil .
Ekki liggja fyrir tölur um fjölda austurevrópskra starfsmanna í byggingariðnaði á Íslandi enda hefur ASÍ orðið þess áskynja að hvergi nærri allir eru skráðir hjá viðeigandi stofnunum .
" Við erum örugglega að tala um hundruð manna núna og getum örugglega farið að telja þá í þúsundum áður en langt um líður .
" Gera má því skóna að drjúgur hluti þessa fólks starfi á jaðri hins íslenska vinnumarkaðar og jafnvel handan allra laga og reglna .
Að sögn Halldórs eru ASÍ og aðildarfélög sambandsins að reyna að greina umfanginu til að geta brugðist við vandanum .
Það er meðal annars gert með skipulögðum vinnustaðaheimsóknum og samstarfi við Vinnumálastofnun , Vinnueftirlitið og skattayfirvöld .
Tilgangurinn er að upplýsa bæði fyrirtæki og starfsfólk um réttindi sín og skyldur enda langt í frá sjálfgefið að þeim sé kunnugt um þetta við komuna til landsins .
Þá séu mörg dæmi þess að fyrirtækin , einkum þau útlensku , haldi starfsmönnum sínum frá upplýsingum og ali á ótta þeirra til að koma í veg fyrir að þeir leiti réttar síns .
Verði niðurstaðan sú að brotið sé á réttindum launafólks segir Halldór ASÍ koma til með að taka á því af festu og krefjast leiðréttingar , eða krefjast þess að starfsemin sé tafarlaust stöðvuð ef um einbeitta brotastarfsemi er að ræða .
Óhægt um vik Hann segir ASÍ upplifa sterkt að þetta erlenda launafólk skynji oft að ekki sé allt með felldu .
Í mörgum tilfellum sé þó óhægt um vik enda tali fólkið sjaldnast aðrar tungur en sína eigin , auk þess sem það eigi mögulega mikið undir vinnunni og óttist að verða sent úr landi í atvinnuleysi og örbyrgð heimafyrir .
Að sögn Halldórs eru skattaundanskot og önnur brotastarfsemi hluti af leiknum .
Hinum erlendu fyrirtækjum ber að tilkynna starfsemi sína hér á landi og starfsmenn við komuna til landsins en allur gangur mun vera á því .
Og meginreglan er að greiða ber skatta vegna starfsemi fyrirtækjanna og launa starfsmanna þeirra hér á landi .
" Mjög algengt er að fyrirtækin og starfsmenn þeirra komi bara og fari án þess að það sé tilkynnt .
Er mögulega verið að bæta mönnum upp hrakleg kjör með því að hafa vinnuna svarta ? " spyr hann .
Starfsmönnunum er gjarnan komið fyrir í iðnaðarhúsnæði og hálfgerðum gettóum .
Þeim er ekið til og frá vinnu og reynt að fyrirbyggja að þeir blandi geði við Íslendinga .
Halldór vill ekki nota orðið " mansal " í þessu sambandi en neitar ekki að þegar verkamennirnir eru orðnir háðir atvinnurekendum sínum um framfærslu , húsnæði og ferðir geti verið stutt í slíkt .
Vitað er að þetta er orðið einn af stóru þáttunum í skipulagðri glæpastarfsemi í Evrópu og Halldór útilokar ekki að í einhverjum tilfellum gæti jafnvel verið um gervifyrirtæki að ræða .
Leppa fyrir skipulagða glæpastarfsemi .
Lagabreyting besta leiðin Spurður hvernig hægt sé að komast að þessu svarar Halldór því til að ASÍ og aðildarsamtök þess vinni að því að koma á samstarfi við systursamtök sín víðsvegar um Evrópu um miðlun upplýsinga , auk þess sem verið sé að byggja upp gagnagrunn á vettvangi Evrópusambandsins til að upplýsa og sporna við skipulagðri brotastarfsemi .
Hann segir Norðmenn hafa gert gangskör að þessu með góðum árangri .
Byggt upp sambönd vítt og breitt í Austur-Evrópu .
Unnið sé að því að fylgja þeirra fordæmi í þeim efnum .
Halldór nefnir mikilvægi þess að efla upplýsingastarf og eftirlit með því að heimsækja vinnustaði og efla tengslin við útlendingana og aðra sem þar starfa til að sporna við brotastarfseminni .
Þá þurfi að styrkja löggjöfina og sjá til þess að kjarasamningar og lög séu virt .
Skilvirkasta aðgerðin í þeim efnum er að gera verkkaupann og íslenska aðalverktakann ábyrgan hvað varðar skyldur þeirra sem vinna í hans umboði , bæði hvað varðar laun og önnur starfskjör starfsmanna þeirra og skilum á sköttum og öðrum gjöldum .
Sé pottur einhvers staðar brotinn í ferlinu myndi ábyrgðin þá færast yfir á herðar verkkaupans eða aðalverktakans sem ætti að auðvelda allt eftirlit .
Þetta er kallað keðjuábyrgð .
" Norðmenn breyttu löggjöfinni hjá sér í þessa veru og við það snarlagaðist ástandið .
Það hefur sýnt sig að verkkaupar og aðalverktakar vanda sig mun meira en áður og fylgja því síðan eftir að undirverktakarnir uppfylli sínar skyldur , enda vita þeir að ef illa fer lendir tjónið á þeim sjálfum .
Engin ástæða er til að ætla að annað myndi gerast hér .
Við lögðum þetta fyrst til árið 2011 en Samtök atvinnulífsins höfnuðu því á þeim tíma .
Nú hefur vandinn á hinn bóginn undið upp á sig og við skynjum að SA sé nú reiðubúið að taka upp þessa umræðu .
Eins velferðarráðuneytið , " segir Halldór og er vongóður um að ábyrgð aðalverktaka verði fest í lög strax á næsta löggjafarþingi .
ASÍ sækir það líka stíft að viðurlög vegna brota á kjarasamningum og lögum verði þyngd til muna , bæði sektarheimildir og stöðvun á starfsemi .
" Ef um einbeitta brotastarfsemi er að ræða á að bregðast við af fullri hörku .
Þar á ekki að gefa neinn séns .
" Hann áréttar að allt það sem hér hefur verið sagt á einnig við um starfsmannaleigur .
Ferðamönnum fjölgar Hugum þá að ferðaþjónustunni .
Erlendum ferðamönnum hefur fjölgað gríðarlega hérlendis á umliðnum árum og búa menn sig undir enn meiri fjölgun .
Þessi þróun hefur að vonum kallað á mikinn fjölda nýrra starfa í ferðaþjónustu ; annars vegar í beinni ferðamannaþjónustu og hins vegar í veitinga- og gistihúsageiranum .
Í ferðaþjónustunni snýst málið nær eingöngu um innlend fyrirtæki ; ekki um erlenda undirverktaka .
Halldór segir hlutfall erlendra starfsmanna í hótel- og veitingabransanum fara hratt vaxandi .
Sem dæmi megi nefna að Íslendingar sjáist varla sem hótelþernur lengur .
Þá sé vaxandi tilhneiging til þess að leysa mannaflaþörfina með sjálfboðaliðum .
Það gildi ekki síst um smærri ferðaþjónustufyrirtæki úti á landi , svo sem þau sem tengjast landbúnaði .
" Þetta er yfirleitt ungt fólk á aldrinum átján til þrjátíu ára .
Mest frá Evrópu en líka frá Bandaríkjunum og Kanada .
Þetta er gjarnan fólk sem er að skoða heiminn og sættir sig við að vera ráðið tímabundið upp á fæði og húsnæði .
Lítur á dvölina á Íslandi sem ævintýri .
" Hann segir ráðningarferlið að langmestu leyti fara fram gegnum þar til gerðar síður á netinu .
Nákvæmar tölur um fjölda erlendra sjálfboðaliða í ferðaþjónustu á Íslandi liggja ekki fyrir en vitað er að þessi hópur hleypur á einhverjum hundruðum .
" ASÍ er ósátt við þessa þróun og hefur ítrekað bent á að verið sé að brjóta kjarasamninga og skapa heiðarlegum fyrirtækjum sem virða kjarasamninga og lög óásættanlega samkeppnisstöðu .
Þetta er neðanjarðarstarfsemi , þar sem hvorki laun né skattar eru greiddir af unninni vinnu .
Þar af leiðandi tapar samfélagið allt .
" Enda þótt samtökin hafi heyrt sitthvað utan að sér segir Halldór fá mál hafa ratað inn á borð til þeirra .
Annað vandamál , þessu tengt , er erlent námsfólk sem hingað kemur tímabundið í starfsþjálfun .
Brögð munu til dæmis vera að því að erlendir hótelskólar séu að miðla slíku starfsfólki .
Halldór segir skiljanlegt að námsfólk vilji hafa reynslu sem þessa á sinni ferilsskrá og oft er það forsenda þess að geta útskrifast úr námi , en nauðsynlegt sé eigi að síður að svona lagað fari fram á eðlilegum forsendum og að um raunverulegt , viðurkennt starfsnám sé að ræða .
" Oft og tíðum er þetta bara hefðbundin launavinna og námsfólk ráðið upp á fæði og húsnæði í stað starfsmanna sem njóti kjarasamningsbundinna réttinda .
Í stað skipulagðrar starfsþjálfunar undir leiðsögn fagmanna gengur námsfólkið í allt sem leggst til á einu hóteli .
Með þessu er verið að brjóta reglur um skipulagðan vinnumarkað og það er ekki þróun sem við hjá ASÍ getum ekki liðið , " segir Halldór .
Allra hagur Ekki deila allir þessum áhyggjum með ASÍ og hefur sambandið verið sakað um að tala niður bæði iðngreinar og ferðþjónustuna með því að hrópa : " Úlfur , úlfur ! " Halldór vísar þeirri gagnrýni á bug .
" Auðvitað er þetta ekki þannig .
Sem betur fer er það svo að í þessum atvinnugreinum eru fjölmörg öflug og góð fyrirtæki , sem eru kjölfesta í íslensku atvinnulífi , en um leið verðum við að horfast í augu við vandann þar sem hann er til staðar og takast á við hann af einurð og festu .
Það er okkar sameiginlega verkefni að verja það fyrirkomulag sem við höfum byggt upp á íslenskum vinnumarkaði og þau réttindi og skyldur sem við höfum komið okkur saman um með kjarasamningum og löggjöf .
Undirboð og önnur brotastarfsemi geta grafið mjög hratt undan íslenskum fyrirtækjum .
Við megum ekki láta það gerast að fyrirtækin standi aðeins frammi fyrir tveimur kostum : Að fara á sama plan eða gefast upp .
Það á bæði við um ferðaþjónustuna og byggingariðnaðinn .
Þess vegna hvet ég Samtök iðnaðarins og Samtök ferðaþjónustunnar til að ganga í lið með okkur og útrýma brotastarfseminni í eitt skipti fyrir öll .
Það er allra hagur .
Nema svindlaranna .
" Grunur um brot á erlendu launafólki * Ráðið án tillits til reynslu og / eða menntunar .
* Haldið frá upplýsingum og alið á ótta .
* Hrakleg kjör bætt upp með því að hafa vinnuna svarta .
* Sjálfboðaliðar og starfsnemar látnir vinna fulla vinnu .
* Au pair-ungmenni látin vinna fullt starf .
* Látið gista í gámum og jafnvel þvottahúsum .
* Okrað á húsnæði og fæði til að ná launum til baka .
* Látið starfa án tryggingar .
Gista í þvottahúsum Stærstu framkvæmdir utan höfuðborgarsvæðisins um þessar mundir eru í grennd við Húsavík , á Bakka og Þeistareykjum .
Áætlað er að um 800 manns komi að þessum verkefnum á framkvæmdatímanum og Aðalsteinn Árni Baldursson , formaður stéttarfélagsins Framsýnar , áætlar að þar af séu á bilinu 500-600 erlendir verkamenn .
Hluti þessa hóps þarf að búa í vinnubúðum við aðstæður sem Aðalsteinn segir alls ekki boðlegar á árinu 2016 .
Hann tekur fram að ekki sé um brot á reglugerðum að ræða en aðstaða sem þessi sé á hinn bóginn barn síns tíma .
Það sé til dæmis óviðunandi að aðeins séu sjö klósett fyrir þrjátíu herbergi .
" Maður finnur á starfsmönnunum að þeim þykir þetta ekki boðlegt .
Að mínu mati er íslenska regluverkið í sambandi við vinnubúðir ekki í lagi og ég kalla eftir endurskoðun á því .
" Þó séu dæmi um góðan aðbúnað , eins og hjá verktakanum LNS Saga á Þeistareykjum .
" Þar er vel búið að starfsmönnum .
" Norðlendingar hafa ekki farið varhluta af auknum umsvifum í ferðaþjónustu frekar en aðrir landsmenn .
Að sögn Aðalsteins er allur gangur á aðbúnaði erlends vinnuafls í þeim geira .
" Þetta er allt frá því að vera mjög gott niður í alveg ömurlegt .
Sumir búa við fín skilyrði en aðrir þurfa að gera sér að góðu að gista í gámum og jafnvel þvottahúsum .
Það er auðvitað ekki boðlegt .
Svo virðist sem gullgrafaraæði sé runnið á ferðaþjónustuna og sjálfsagt þykir að fara frjálslega með aðbúnað , launamál og jafnvel stinga undan skatti .
" Hann leggur áherslu á að þetta eigi alls ekki við um alla .
" Það er mikill minnihluti sem hegðar sér svona en það er nóg til þess að koma óorði á atvinnugreinina og mögulega eyðileggja hana .
" Aðalsteinn segir að mörgu að hyggja .
Ekki sé til dæmis alltaf öll sagan sögð enda þótt vinnuveitendur virði launataxta .
Einhverjir hafi tilhneigingu til að okra á húsaleigu og fæði á móti , ekki síst þegar margir búa saman .
" Þessu þarf að fylgjast með en því miður hefur verið skorið niður í eftirliti hjá hinu opinbera og því komast menn upp með ýmislegt misjafnt .
" Aðalsteinn segir verktaka í byggingariðnaði oftar en ekki velja vinnuhópa frá löndum , þar sem verkalýðshreyfingin er mun veikari en á Íslandi og jafnvel ekki hefð fyrir því að launamenn séu í stéttarfélögum .
Einmitt þess vegna hefur Framsýn lagt ríka áherslu á fræðslu og hefur haldið fundi með flestum hópum erlendra launamanna sem starfa á svæðinu um þessar mundir til að kynna þeim réttindi sín .
Ráðinn hefur verið sérstakur starfsmaður til að sinna verkefninu .
" Þetta skiptir máli enda spyrst það hratt út þegar stéttarfélög verja hagsmuni fólks .
" Aðalsteinn segir erlenda launamenn leita til stéttarfélaga hér á landi en þeir mættu gjarnan gera það í ríkari mæli .
" Nýlega kom til okkar maður sem ekki hafði fengið greidd laun í tæpan mánuð og sá ekki fram á að úr því myndi rætast .
Við hjálpuðum honum að útvega sér nýja vinna , þar sem hann fær greitt .
Það er ýmislegt hægt ef menn leita réttar síns .
" 