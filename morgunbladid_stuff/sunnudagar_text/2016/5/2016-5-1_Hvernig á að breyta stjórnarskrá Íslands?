Á Alþingi eru þau til sem vilja halda sig við núverandi stjórnarskrá að uppistöðu til .
Á öndverðum meiði eru svo hin sem vilja að stjórnarskrártillögur Stjórnlagaráðs verði samþykktar óbreyttar .
Þá er það þriðja fylkingin sem vill hlíta þeim vilja sem á sínum tíma kom fram í þjóðaratkvæðagreiðslu , þess efnis að í breyttri stjórnarskrá ættu að vera auknir möguleikar til beins lýðræðis , almannaeign á auðlindum yrði betur tryggð og síðan að þjóðkirkjan haldi sinni stöðu .
Að vísu heyrist sjaldan talað um þennan síðasta þátt , alla vega af hálfu þeirra sem telja breytingar á stjórnarskrá allra meina bót .
Ef okkur hefði auðnast á síðasta kjörtímabili að halda okkur við þessa þætti , og þá einkum það sem snýr að lýðræði og auðlindum , þá má ætla að okkur hefði tekist að ná fram breytingum í anda þess sem vilji almennings augljóslega stendur til .
Grundvallarafstaðan til auðlindanna og lýðræðisins er kunn og hefur verið rædd í þaula .
Sumir eru með , aðrir á móti .
Vissulega er um alls kyns blæbrigði að ræða í skoðunum .
Þannig fannst mér sjálfum Stjórnlagaráð full íhaldssamt að heimila ekki að almenningur gæti krafist þjóðaratkvæðagreiðslu um fjárhagsleg málefni og milliríkjasamninga á borð við Icesave ! Sömuleiðis þótti mér Stjórnlagaráð bregðast varðandi einkaeignarrétt .
Í mínum huga get ég fallist á að binda í stjórnarskrá rétt til eignar á íbúðarhúsnæði , bújörð eða fyrirtæki .
En á það líka að gilda um tvö hundruð þúsund milljarða ? Er það heilagur réttur til eignar , og á hann að vera stjórnarskrárvarinn ? En hvað sem þessu líður , þá þekkjum við í grófum dráttum þjóðarviljann varðandi lýðræðið , almannaréttinn og auðlindirnar .
En hvað með aukið miðstjórnarvald forsætisráðherra og hvað með markaðsvæðingu auðlinda landsins ? Spurt er því hvoru tveggja gerðu tillögur Stjórnlagaráðs ráð fyrir .
Er eftirsóknarvert að miðstýra hinu pólitíska framkvæmdavaldi meira en þegar er orðið ? Og viljum við að forsenda fyrir ráðstöfun á vatni , orku og auðlindum almennt , sé ófrávíkjanlega sú , að fyrir þær fáist sá hámarksarður sem kreista má út á markaði ? Allt þar undir varði brot á stjórnarskrá ! Þarf ekki að ræða þetta eitthvað frekar ? Jafnvel þótt þjóðin hafi viljað að ný stjórnarskrá yrði byggð á drögum Stjórnlagaráðs þá er margt þar órætt .
Prýðileg tillaga kom fram undir lok síðasta kjörtímabils og lögum var breytt í samræmi við hana , um að gera mætti breytingar á stjórnarskránni með hraðvirkum hætti á yfirstandandi kjörtímabili í ljósi þeirrar umræðu sem þegar hefur átt sér stað .
Allt eða ekkert , heyrist þá hrópað og lítið gefið fyrir að ræða þurfi þau álitamál sem að framan greinir .
Umræðan um stjórnarskrá Íslands á annað og betra skilið en að forskrúfast með þessum hætti .
Þá hreyfist lítið , jafnvel þótt mikið sé skrúfað .
Hvernig væri að taka annan pól í hæðina og ræða einstaka þætti , eins og til dæmis möguleg mörk á þeim einkaeignarrétti sem verði stjórnarskrárvarinn eða hvort binda eigi í stjórnarkrá arðsemiskröfu markaðshyggjunnar ? Í millitíðinni gætum við samþykkt auknar heimildir til beins lýðræðis , hert á ákvæðum um almannaeign á auðlindum og aukið vernd nátturunnar eins og tillögur liggja nú fyrir um .
Þessi nálgun er líklegri til farsællar niðurstöðu en að hamra á því einu að breyta þurfi stjórnarskránni á einu bretti .
