Konur eiga að sjálfsögðu að skipta sér af stjórnmálum , ef þær á annað borð hafa áhuga á þeim , og það eyðileggur ekki heimilisfriðinn .
Þetta sagði Ragnheiður Heiðreksdóttir flugfreyja í samtali við Morgunblaðið fyrir hálfri öld – og lyfti íbyggin annarri augnabrúninni .
Viðtalið birtist í þættinum " Með ungu fólki " og byrjaði Ragnheiður á því að taka fram að henni væri ekkert sérlega um það gefið að ræða um pólitík .
Blaðamaður tók bersýnilega ekkert mark á því og hófst þegar handa við að spyrja Ragnheiði spjörunum úr – um pólitík .
Spurð hvort konur hefðu almennt áhuga á stjórnmálum svaraði Ragnheiður : " Ætli það sé ekki upp og ofan .
Við erum ekkert frábrugðnar sterkara kyninu hvað það snertir .
Hins vegar er aðeins rétt um það bil mannsaldur síðan við fengum kosningarétt hér , og ennþá örlar því miður á þeirri skoðun karlmanna að landsmál komi kvenþjóðinni ekkert við , enda komi hún aldrei til með að " hafa vit á " þess háttar .
Þetta er vægast sagt úreltur hugsunarháttur .
Við höfum haft kosningarétt og kjörgengi í liðlega hálfa öld , og ég fæ ekki séð að við séum á nokkurn hátt ófærari en karlmenn um að nota þann rétt , né verr að honum komnar .
" Að dómi Ragnheiðar átti það að vera skylda hvers og eins , sem kominn var til nokkurs þroska , að mynda sér sjálfstæðar skoðanir , svo sem á stjórnmálum .
" Þá er ekki nóg að lesa eitt blað og kynna sér málin frá einum sjónarhóli eins og stundum vill henda .
" 