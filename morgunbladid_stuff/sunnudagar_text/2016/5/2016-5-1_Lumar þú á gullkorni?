Á þessu ári eru fimmtíu ár síðan Ríkisútvarpið hóf sjónvarpsútsendingar og á þessum fimmtíu árum hefur það sýnt ógrynni af efni allsstaðar að af landinu .
Af því tilefni ætlar RÚV að ráðast í gerð sjónvarpsþáttanna Í 50 ár .
Þættirnir verða níu talsins og verða sendir út í sumar frá níu vel völdum stöðum af landinu þar sem rifjaðar verða upp sögur og svipmyndir af sjónvarpssögu viðkomandi landshluta .
Umsjónarmenn verða Gísli Einarsson og Guðrún Gunnarsdóttir en dagskrárgerð verður í höndum Karls Sigtryggssonar .
Á síðustu fimmtíu árum hefur sjónvarpið átt sinn þátt í að móta ímynd heilu byggðarlaganna .
Sjónvarpið hefur meðal annars farið með áhorfendur á staði sem margir hefðuannars ekki fengið að kynnast og sýnt þeim eitt og annað sem þeir hefðu að öðrum kosti farið á mis við .
" Við ætlum að gera út frá níu þéttbýlisstöðum en leggjum net um landið allt , og miðin , " segir Gísli .
Guðrún og Gísli óska eftir aðstoð frá þjóðinni til að gera þættina sem skemmtilegasta .
" Við viljum gjarnan fá sjónvarpsáhorfendur í lið með okkur við að rifja upp og velja sögur til að segja og eftirminnilegar svipmyndir til að sýna .
Flestir muna eftir einhverju skemmtilegu , úr sjónvarpinu , frá sínum heimabæ , heimahéraði eða landshluta .
Margir muna eftir því þegar einhver þeim nákominn kom fram í sjónvarpi fyrir árum eða áratugum og fór gjörsamlega á kostum ! Eða kannski ekki alveg .
Fólk man eftir einhverju sem það vill endilega sjá eða efni sem það vill alls ekki sjá oftar .
" Söfnun hugmynda fer fram á Facebook-síðu RÚV þar sem hægt verður að setja inn ábendingarnar um gamalt og gott sjónvarpsefni frá hverjum stað fyrir sig .
Fyrstu staðirnir , sem kallað verður eftir ábendingum um , verða Höfn í Hornafirði ( Suðausturland ) og Vestmannaeyjar .
Þátturinn verður á dagskrá á sunnudögum og er fyrsti þátturinn á dagskrá 26. júní .
