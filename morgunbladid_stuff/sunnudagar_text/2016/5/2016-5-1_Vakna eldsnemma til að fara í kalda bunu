Kaldir pottar njóta vaxandi vinsælda hjá landsmönnum en þeir eru nú staðsettir víða á höfuðborgarsvæðinu og úti á landi .
Margir fara í víxlböð og fara þá til skiptis í heitt og kalt vatn .
Íþróttafólk stundar víxlböð til að vera fljótara að jafna sig eftir erfiðar æfingar .
Ragnheiður Linnet ragnheidur.linnet@gmail.com Undanfarið hafa kaldir pottar verið vinsælir í sundlaugum Reykjavíkur en þeir eru á þremur stöðum , í Laugardalslaug , Grafarvogslaug og í Vesturbæjarlaug .
Kaldir pottar eru einnig við sundlaugar víða um landið og má nefna staði eins og Selfoss , Stykkishólm og Akureyri .
Köldu pottarnir eru notaðir einir sér eða í víxlböðum þar sem fólk fer til skiptis í heitan pott og kaldan .
Hitastig köldu pottanna í Reykjavík er yfirleitt um 4-8 gráður oig eru þeir allir með hreinsibúnaði samkvæmt kröfu Heilbrigðiseftirlits Reykjavíkur .
Segja má að þessi nýjung í sundlaugum Reykjavíkur hafi tekið við af heitu pottunum en allir sem geta farið í heitu pottana geta líka notað köldu pottana að sögn Hafliða Halldórssonar , forstöðumanns Vesturbæjarsundlaugar .
" Það er mikil eftirspurn eftir að komast í köldu pottana .
Eldra fólkið notar þá eins og víxlböð en margir sem hafa verið í Hveragerði á heilsuhælinu þar koma hingað og fara til skiptis í heita pottinn og þann kalda .
Fólk gengur í kalda pottinum einn hring en sest ekki niður .
Þetta er gert til að fá blóðrásina af stað í fótumum , " segir Hafliði .
Hann segir að íþróttafólk noti köldu pottana einnig mikið .
Í Vesturbæjarlauginni var tekinn gamall barnapottur og sett í hann kalt vatn , tilkostnaðurinn var því sama og enginn .
Potturinn þar er raunar ögn heitari en hinir köldu pottarnir eða um 8-12 gráðu heitur .
Ævaforn aðferð Saga kaldra baða nær aftur til Hippókretasar sem er kallaður faðir læknisfræðinnar en hann var uppi á 5. öld f.Kr .
Hippókretes mun bæði hafa notað víxlböð og heita og kalda bakstra við störf sín .
Það var síðan um 1890 þegar rússneskur prófessor í New York-ríki að nafni Louis Sugarman dýfði sér reglulega í kalt vatn við æfingar sínar að vakin var almenn athygli á athæfinu .
Sugarman fékk fljótt viðurnefnið " The human polar bear " .
Skömmu síðar hóf þýskur prófessor að nafni Sebastian Kneipp ( 1821-1897 ) að nota köld böð í heimalandi sínu Þýskalandi .
Hann prófaði köld böð fyrst á sjálfum sér en Kneipp var berklaveikur .
Hann var frumkvöðull í heilsueflingu og gaf út bókina My water cure 1886 sem varð metsölubók þess tíma .
Sagan segir að Kneipp hefði læknað sig af berklum með köldum böðun .
Enn í dag eru Kneipp-böðin stunduð á heilsustofnunum , þau breiddust út um allt Þýskaland og víðar en komu seint til Norðurlandanna .
Böðin eiga að gagnast við ýmsum kvillum og er vísindalega staðfest að víxlböðin hafi jákvæð áhrif á heilsu og líðan fólks .
Víxlböð hafa áhrif á hjarta og æðakerfi , fótaóeirð sem getur stafað af vandamálum í hjarta og æðakerfi , háan blóðþrýsting , svefnvandamál , bólgur og verki .
Auk þess eiga víxlböðin að auka efnaskipti .
Kalda vatnið hefur áhrif á ósjálfráða taugakerfið sem stýrir hjartslætti og öndun , og örvar hann .
Við köld böð herpast æðarnar saman en víkka við að fara í heit böð .
Með því að stunda víxlböð og lengja tímann í heitu og köldu vatni er hægt að styrkja hjarta og æðakerfið , skv. því sem kemur fram á heimasíðu NLFÍ .
Gott er að byrja á að fara í 3-6 mínútur í heitt fótabað ( 38-42 gráðu heitt ) og fara síðan í kalt vatn í 10-30 sekúndur ( 15-20 gráðu heitt ) og gera þetta í þrígang .
Þakkaði víxlböðum titilinn Það var samt sem áður ekki fyrr en um 2002 að köld böð urðu jafn vinsæl meðal íþróttafólks og almennings og raun ber vitni .
Það var þegar Paula Radcliffe , breska maraþonhlaupadrottningin , þakkaði köldu böðunum árangur sinn og sagði að þau hjálpuðu sér að komast fyrr af stað aftur .
Síðan þá hafa vinsældir köldu baðanna aukist jafnt og þétt meðal íþróttafólks .
Vöðvarnir fljótari að jafna sig Víxlböð eru talin hjálpa íþróttfólki að ná sér fyrr eftir æfingar og leiki , þegar álagið er mikið á líkamann .
Bjarni Páll Runólfsson , leikmaður í meistaraflokki Víkings í knattspyrnu , segir í samtali að leikmenn í meistaraflokknum stundi að fara í víxlböð .
" Við förum í 2 mínútur í heitan pott og svo 2 mínútur í kaldan pott .
Þetta hjálpar okkur eftir erfiðar æfingar því vöðvarnir verða mun fljótari að jafna sig við þetta , víxlböðin draga líka úr verkjum .
Reyndar eru öll helstu knattspyrnulið erlendis komin lengra á veg með þessa meðferð en við , þau hafa sérstaka klefa , Ice Chamber svokallaða , þar sem hitastigið fer verulega niður , " segir Bjarni .
Hann segir að það fari eftir alvarleika meiðsla leikmanna hversu mikill kuldinn sé .
" Til dæmis fer Jamie Vardy , leikmaður knattspyrnuliðsins Leicester , í kæliherbergi sem er -135 gráður , " segir Bjarni og segir að í slíkum ofurkæliklefum sé notað fljótandi köfnunarefni sem gefur þetta lága hitastig .
Hér á landi gangi knattspyrnumenn þó ekki alveg svona langt í kælingu .
" Við förum eftir erfiðar æfingar og svo daginn eftir leiki en það er þó persónubundið hvað menn gera og fer eftir því hvað vöðvarnir eru stífir .
Við getum farið daglega en það eru ekki allir sem kjósa það , " segir Bjarni .
Hann tekur fram að það séu samt sem áður ekki allir leikmenn sem vilji fara í köldu böðin .
Fólki líður almennt betur Sigurður B. Jónsson , yfirsjúkranuddari hjá NLFÍ í Hveragerði , segir að bæði kaldar bunur og víxlböð sem hafi verið lengi í boði hjá heilsuhælinu , sé mjög vinsælt og hafi almennt góð áhrif á líðan fólks .
" Fólk fær kalda bunu á fæturna hjá okkur , bæði að framan og aftan .
Kalda vatnið gerir það að verkum að æðarnar dragast saman við áreitið á húðina og fólki líður vel að fá kalt vatn á sig eftir líkamlegt álag , hlaup og erfiðar æfingar .
Þetta hentar vel þeim sem mega ekki vera í hita , " segir Sigurður .
Hann segir að víxlböðin séu einnig í boði hjá NLFÍ en á öðrum stað .
" Kalda bunan er á fingurbreidd og fær fólk vatnið á sig upp að hnjám .
Fólk vaknar eldsnemma til að fara í kalda bunu , það segir sitt um áhrifin .
Kalda bunan hressir fólk og margir segjast finna mikinn mun á sér .
Fólki líður almennt betur , þetta er gott ráð við fótapirringi og hefur í raun áhrif á líkamlega líðan almennt , " segir Sigurður .
Þeir sem vilja stunda köld böð og eru með of háan blóðþrýsting ættu að ráðfæra sig við lækni áður en farið er af stað .
Fólk með kuldaofnæmi , æðakölkun og fólk sem er að stíga upp úr veikindum ætti einnig að ráðfæra sig við lækni .
Eins þeir sem hafa raynauds-sjúkdóminn og veikburða fólk .
