Svo sem menn hafa þrástagast á í vikunni átti Leicester City ekki að geta orðið enskur meistari í knattspyrnu – en varð það samt .
Loksins , eftir 132 ár , stóðu " Refirnir " undir nafni og reyndust stóru liðunum snjallari .
Blésu á hrakspár og héldu dampi í allan vetur .
Ekki verður annað sagt en lærisveinar Claudios Ranieri séu vel að titlinum komnir .
Þeir eru einfaldlega besta liðið í ensku knattspyrnunni í vetur .
Tölfræðin er svo sem ekkert sérstök í sögulegu samhengi ; Leicester getur mest náð 83 stigum , sem er tólf stigum minna en met Chelsea frá 2005 .
En í öllu falli er liðið komið yfir lægstu stigatölu meistaraliðs í sögu úrvalsdeildarinnar ; Manchester United fékk 75 stig 1997 .
Markamunurinn er heldur ekkert stórkostlegur , 30 mörk , en liðið hefur aðeins tapað þremur leikjum , sem er ljómandi gott .
Annars er leikmönnum og áhangendum Leicester ugglaust slétt sama .
Þeir eru meistarar ! Allt annað er aukaatriði .
Það skal fullyrt hér að þetta er mesta afrek í sögu ensku knattspyrnunnar .
Sumir hafa nefnt fyrsta og eina meistaratitil Nottingham Forest árið 1978 , en liðið hafði komið upp úr 2. deild vorið áður .
Þetta er á engan hátt sambærilegt enda margfalt meira fjármagn í umferð í dag en þá og bilið á milli stóru og efnuðu félaganna og alþýðufélaganna mun meira .
Svo sem margtuggið er var lið Leicester City sett saman fyrir brotabrot af þeim fjármunum sem kostaði að búa til lið hjá Chelsea , Manchester City , Manchester United , Liverpool og Arsenal .
Beint í Evrópubikarinn ? Á hinn bóginn mikil hvatning í því fólgin fyrir Leicester City að Nottingham Forest fylgdi enska meistaratitlinum eftir með tveimur Evróputitlum í röð .
Svona stendur það raunar enn þann dag í dag ; þeir Skógarbændur hafa unnið tvöfalt fleiri Evróputitla en landstitla .
Eigi Leicester City að leika það afrek eftir yrði liðið hið fyrsta í sögu Meistaradeildar Evrópu til að verja titil sinn .
Líklega er þó betra að byrja á einum Evróputitli .
Ekki satt ? Hverjar líkurnar verða næsta haust hjá veðbönkum verður fróðlegt að sjá en Leicester City lætur sér það án efa í léttu rúmi liggja .
Eins og á þessum vetri .
Og kemur liðið til með að verja Englandsbikarinn að ári ? Hver veit ? Mögulega verður stuðullinn þó ekki lægri en 1 á móti 5.000 .
