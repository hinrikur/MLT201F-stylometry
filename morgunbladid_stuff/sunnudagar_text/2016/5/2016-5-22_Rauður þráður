Rauðhærðum leikurum vex nú fiskur um hrygg í sjónvarpi .
Taka að sér aðalhlutverk í hverjum þættinum af öðrum .
Lengi vel voru Gillian Anderson og David Caruso þau einu .
Hún greiddi úr yfirskilvitlegum flækjum í The X-Files – og gerir enn – og hann handsamaði harðsvíraða bófa með sólgleraugun ein að vopni í CSI : Miami .
Fjölmargir hafa síðan bæst í hópinn ; nægir þar að nefna Marciu Cross í Aðþrengdum eiginkonum , Jesse Tyler Ferguson í Modern Family , Alyson Hannigan í How I Met Your Mother , Cameron Monaghan í Shameless og Damian Lewis í Homeland og Billions .
Ef við lítum okkur nær má auðvitað bæta við Jóni Gnarr í Vaktaseríunum vinsælu .
Nýjasta stjarnan í þessum föngulega hópi er Mireille Enos sem sló í gegn sem hin grafalvarlega lögreglukona Sarah Linden í bandarísku útgáfunni af Forbrydelsen , sem kallaðist einfaldlega The Killing .
Svo alvarleg var Linden að hún tognaði gerði hún tilraun til þess að brosa .
Tók raunar aldrei sénsinn á því .
Bálskotinn í hrappnum The Killing gekk í þrjú ár , frá 2011 til 2014 , og Enos þurfti ekki að bíða lengi eftir næsta aðalhlutverki , í The Catch , sem hóf göngu sína fyrr á þessu ári og SkjárEinn hefur tekið til sýninga .
Enn fæst Enos við rannsóknir ; leikur einkaspæjarann Alice Vaughan sem eltist við alræmdan svikahrapp .
Það flækir málið til muna að hún er bálskotin í hrappnum .
The Catch hefur mælst prýðilega fyrir og þegar hefur verið ákveðið að ráðast í seríu númer tvö .
Allnokkru léttara er yfir Enos í þessum nýja þætti .
Enos er fertug að aldri .
Fædd í Kansas City en ólst að mestu upp í Houston .
Móðir hennar er frönsk en faðirinn bandarískur af skosku bergi brotinn .
Þaðan kemur líklega rauða hárið .
Hún nam leiklist og lauk BA-prófi árið 1997 .
Lítið fór þó fyrir Enos fyrstu árin en hún reyndi fyrir sér í smærri hlutverkum í kvikmyndum og sjónvarpi og á sviði .
Árið 2005 var hún tilnefnd til Tony-verðlauna fyrir frammistöðu sína í Hver er hræddur við Virginiu Woolf ? á Broadway .
Fyrsta fasta hlutverk Enos í sjónvarpi var í Big Love sem fjallaði um ástir og örlög mormóna í Utah .
Lék hún þar tvíburasystur nokkrar á árunum 2007-10 .
En það var The Killing sem opnaði allar flóðgáttir fyrir Enos enda hlaut hún einróma lof gagnrýnenda fyrir túlkun sína á Sarah Linden .
" Ég man ekki í annan tíma eftir bandarískri persónu sem líkist henni , " sagði Tim Goodman , sjónvarpsgagnrýnandi The Hollywood Reporter .
Kvikmyndatilboðum hefur rignt yfir Enos eftir The Killing .
Hún lék meðal annars á móti Brad Pitt í World War Z og á móti Ryan Reynolds í The Captive .
Hún verður í þremur myndum sem frumsýndar verða síðar á þessu ári .
Ísinn er sannarlega brotinn .
