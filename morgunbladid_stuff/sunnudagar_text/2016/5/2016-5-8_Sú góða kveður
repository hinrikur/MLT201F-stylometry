Bandarísku dramaþáttunum The Good Wife lýkur brátt og bíða aðdáendur eflaust í ofvæni eftir því að vita hvernig fer fyrir aðalpersónu þáttanna , kjarnakonunni og lögfræðingnum Aliciu Florrick , samstarfsmönnum hennar , vinum og fjölskyldu .
Átjándi þáttur lokaþáttaraðarinnar , þeirrar sjöundu , verður sýndur á SkjáEinum á þriðjudaginn 10. maí og sá síðasti 7. júní .
Þættirnir hófu göngu sína árið 2009 og hafa þeir hlotið fjölda verðlauna og notið vinsælda í Bandaríkjunum og víðar , enda einkar vel skrifaðir og leiknir .
Þættirnir þykja endurspegla samtímann vel og má þar nefna bandarísk stjórnmál , réttarkerfi og mikilvægi samfélagsmiðla .
Konur sem styðja ótrúa karla Julianna Margulies fer með hlutverk Aliciu og hefur hún hlotið fjölda verðlauna og tilnefninga fyrir leik sinn , m.a. Emmy- og Golden Globe-verðlaun .
Í upphafi fyrstu þáttaraðar verður Alicia , þá heimavinnandi tveggja barna móðir , að fara aftur á vinnumarkaðinn þegar upp kemst um kynlífshneyksli og lögbrot eiginmanns hennar , ríkissaksóknarans Peter Florrick , sem dæmdur er til fangelsisvistar .
Alicia ræður sig til starfa hjá virtri lögmannsstofu og kemst fljótt til hæstu metorða .
Eftir að eiginmaður hennar losnar úr fangelsi skilja þau að borði og sæng en sækja hins vegar ekki um lögskilnað , þar sem það kemur þeim báðum vel að vera áfram í hjónabandi .
Í lokaþáttaröðinni , þeirri sjöundu , er Peter orðinn ríkisstjóri og horfir hýru auga til embættis forseta Bandaríkjanna en Alicia einbeitir sér að því að endurbyggja lögmannsferil sinn , sem hafði beðið hnekki vegna kosningahneykslis , og nýr maður er kominn inn í líf hennar .
Ógæfan knýr aftur dyra og líkt og í upphafi þáttanna stendur Peter í vegi fyrir hamingju eiginkonu sinnar .
Hugmyndina að þáttunum fengu höfundar þeirra , hjónin Robert og Michelle King , árið 2008 þegar upp komst um vændiskaup þáverandi ríkisstjóra New York , Elliot Spitzer , sem leiddu til þess að hann sagði af sér .
King-hjónin voru einnig innblásin af hneykslismáli Bills Clinton Bandaríkjaforseta mörgum árum áður , framhjáhaldi hans og lygum og öðrum kynlífshneykslismálum bandarískra stjórnmálamanna , m.a. framhjáhaldi John Edwards öldungadeildarþingmanns .
Michelle hefur greint frá því hversu áhrifamikið það hafi verið að sjá þessa karla viðurkenna brot sín frammi fyrir fjölmiðlamönnum með eiginkonurnar standandi þeim við hlið .
Hinar góðu eiginkonur .
Margulies veitti fjölmiðlum símaviðtal 27. apríl sl. og var Morgunblaðið þeirra á meðal .
Endalok The Good Wife voru tilefni viðtalsins og voru margir fjölmiðlamenn á línunni .
Blaðamanni Morgunblaðsins tókst að koma þremur spurningum að og sneri sú fyrsta að því sem margir áhorfendur þáttanna hafa líklega velt fyrir sér : af hverju Alicia hafi ekki enn sótt um lögskilnað við eiginmann sinn .
Það hefur hún a.m.k. ekki gert í þeim þáttum sem búið er að sýna á Íslandi .
Allt önnur undir lokin " Einmitt .
Haltu áfram að horfa á þættina , " svarar Margulies spurningu blaðamanns .
" Ég get ekki sagt þér meira ef þú hefur ekki séð alla þættina fram að þessu og ég vil ekki skemma fyrir neinum .
En ég get sagt þér að hún er ekki búin að því fram að þeim þætti sem þú sást síðast í röðinni , " bætir leikkonan við kímin .
Af orðum hennar má ráða að eitthvað krassandi er í uppsiglingu í The Good Wife .
" Hún útskýrir af hverju hún hafi ekki gert það , " bætir Margulies við , " en hún er fyrst og fremst móðir , og börnin hennar eru fyrst núna að flytja að heiman .
Þannig að hún hefur látið fjölskylduna ganga fyrir , reynt að halda henni sameinaðri , en þú munt sjá allt aðra Aliciu undir lok sjöundu þáttaraðar , " segir Margulies og kyndir undir spennunni .
En telur leikkonan að enn séu ókannaðar hliðar á þessari margslungnu persónu ? " Ég held það .
Í allra síðasta atriðinu sem ég lék í varð mér einmitt hugsað til þess , " segir hún .
" Ég hugsaði með mér að hún ætti svo margt eftir ósagt og ógert .
Mér finnst frábært að enda þættina þannig að fólk vilji meira og þá sérstaklega að leikkonan sem er búin að leika hana í sjö ár finni fyrir því líka .
Flestir leikarar myndu koma sér burt hið snarasta en ég hefði verið hæstánægð með að fá að leika hana áfram og sjá hvað væri fram undan hjá henni .
" -Það var þá erfitt að kveðja hana ? " Já , virkilega erfitt , " svarar Margulies .
Mikilvægir þættir Er þá röðin komin að næsta blaðamanni , sem spyr Margulies hvort hún telji The Good Wife samfélagslega mikilvæga þætti .
Umtal og umfjallanir um þá virðist benda til þess .
" Algjörlega , " svarar Margulies .
" Ég held að við höfum fjallað í mörgum þáttum – nokkrum í síðustu þáttaröð og án efa í þeirri sem nú er verið að sýna – um jafnrétti , hjónaband samkynhneigðra og eftirlit með byssueign , " segir hún og bætir því við hún hafi m.a. lært af þáttunum að tvær hliðar séu á öllum málum .
Margulies nefnir sem dæmi að í einum þáttanna sé samstarfsmaður Aliciu , Diane , beðin af auðkýfingnum Reese Dipple um að setja upp sýndarréttarhöld vegna blómasala sem hafi neitað samkynhneigðu pari , sem ætli að gifta sig , um þjónustu .
" Og það sem mér þótti heillandi við þann þátt var að heyra hlið blómasalans í málinu .
Ég er frjálslynd og tel að koma eigi jafnt fram við alla , burtséð frá kynþætti þeirra , kyni og kynhneigð , " segir Margulies .
Blómasalinn hafi neitað parinu um þjónustu af trúarlegum ástæðum .
" Þátturinn sýndi allar hliðar málsins og það tel ég mjög mikilvægt .
Þess vegna kunni ég svo vel að meta þættina og er stolt af því að hafa leikið í þeim , " segir Margulies .
Hún segist kunna að meta að áhorfendur þáttanna séu ekki mataðir á skoðunum handritshöfunda , málin séu ekki snyrtilega framreidd eða einfölduð um of þáttunum .
Að því leyti séu þættirnir þroskaðir eða djúpir og veki fólk til umhugsunar .
" Þeir klappa fólki ekki á höfuðið og segja því að vera ekkert að hugsa of mikið því svona séu hlutirnir bara , þú skilur .
Það er ekki þannig tónn í þáttunum .
Þetta eru þættir fyrir hugsandi fólk og það kunni ég vel að meta þegar ég lék Aliciu .
" Heillandi og greind Margulies er spurð að áliti sínu á Aliciu og hvort hún gæti hugsað sér að eiga hana að vinkonu .
Leikkonan segir þetta flókna spurningu því Alicia sé býsna flókin persóna og hafi breyst mikið og þroskast á þeim sjö árum sem hún hafi leikið hana .
Hún hafi notið þess að vaxa með henni .
Kosturinn við að leika í þáttaröð sé að í henni sé ekkert upphaf , miðja og endir á ferðalaginu .
Allt sé tilviljunum háð og því þurfi að oft að spila eftir eyranu .
" Það er það sem ég geri í mínu lífi .
Ég veit ekki hvernig dagurinn mun byrja eða enda .
Ég er með ákveðnar áætlanir sem breytast alltaf vegna kringumstæðna , líkt og hjá Aliciu .
Og ég held að ég hafi í því ljósi kunnað best að meta aðlögunarhæfni hennar , " segir Margulies og bætir við að í grunninn sé Alicia " hin góða eiginkona " , og vísar þar í titil þáttanna .
" Þá á ég við að hún er góða stelpan , góða konan , góða móðirin , góða dóttirin og góða systirin .
Þannig var lagt upp með þessa persónu , að hún væri þessi góða stelpa , " segir Margulies .
Það hafi því verið erfitt fyrir Aliciu að takast á við þær miklu breytingar sem orðið hafi á högum hennar og segja skilið við góðu stelpuna .
Hún hafi þó líklega aldrei gert það innst inni .
Margulies segist vissulega geta hugsað sér að eiga vinkonu eins og Aliciu .
" Mér finnst hún heillandi og ég held að hún sé einkar vel gefin .
" Eins og fjölskylda Talið berst að síðasta tökudegi þáttanna .
Margulies segir hann hafa verið tilfinningaþrunginn og að lokavikan hafi raunar öll verið býsna skrítin .
" Á hverjum degi töluðum við um að þetta væri síðasti mánudagurinn okkar saman , síðasti þriðjudagurinn o.s.frv. Hver persónan á fætur annarri hvarf á braut en auðvitað var ég þarna þar til yfir lauk , " segir hún .
Leikarahópurinn hafi verið orðinn eins og fjölskylda eftir öll þessi ár .
" Eftir að hafa verið saman í sjö ár , 14 tíma á dag , fimm daga vikunnar í tíu mánuði á ári höfum við séð bestu og verstu hliðarnar á hvert öðru og þau hafa séð mínar bestu og verstu stundir .
Við höfum upplifað andlát , fæðingar og giftingar og erum því eins og fjölskylda , " segir Margulies .
Það hafi því eðlilega verið erfitt að kveðja samstarfsmennina og tár vissulega fallið en þó af góðu gerðinni .
En hvað er fram undan hjá Margulies ? Leikkonan er spurð hvort hún geti hugsað sér að leika í nýrri þáttaröð , í ljósi þess hversu mörg ár og mikil vinna fór í ER , þættina sem komu henni í sviðsljósið , og The Good Wife ? Hún segist ekki tilbúin í það eins og sakir standa .
Hún hafi lesið fjölda handrita og sé upp með sér yfir þeim góðu tilboðum sem hún hafi fengið .
Allt sé þetta spurning um rétta handritið og að þættirnir séu framleiddir af kapalstöð en ekki sjónvarpsstöð því hún sé ekki til í að leika í 22 þáttum á ári eins og hún hafi gert undanfarin ár .
Það krefjist of mikils tíma og orku af leikurum .
Hún muni því fagna góðu hlutverki i þáttaröð svo lengi sem þættirnir séu 13 eða færri .
" Ég ætla að taka mér góðan tíma í að meta þetta og velja af kostgæfni , " segir Margulies .
Aukið siðferðisþrek Margulies segist hafa lært mikið af því að leika Aliciu og að vera aðalleikkona þáttanna .
Hún segist vera þeirrar skoðunar að leikarar geri sitt besta ef aðstæður séu góðar , þeir finni til öryggis og líði vel .
Að leika í The Good Wife hafi þó ekki verið eintómur dans á rósum , vissulega hafi komið slæmir dagar og hlutverkið reynt á hana .
Hún hafi hins vegar lært það af Aliciu að taka hlutina ekki of nærri sér , vera samkvæm sjálfri sér og sannleikanum .
Alicia hafi alltaf haldið ótrauð áfram þrátt fyrir mótstreymi og neikvæða athygli fjölmiðla .
Það sé alltaf mikilvægt að fylgja eigin sannfæringu og Alicia hafi aukið siðferðisþrek sitt og orðið betri manneskja fyrir vikið .
Margulies segist hafa vaxið með persónunni sem hún hafi byrjað að leika rúmlega fertug og hætt að leika skömmu fyrir fimmtugt .
" Konur breytast og eru öruggari með sig þegar þær nálgast fimmtugt en þegar þær eru um fertugt .
Mér finnst við því hafa farið saman í lærdómsríkt ferðalag og eitt af því sem ég lærði af Aliciu er að þú þarft ekki að svara spurningu ef þú veist ekki hvaða áhrif hún mun hafa á líf þitt , " segir Margulies .
Þá hafi leikur hennar líka haft áhrif á handritsskrifin .
King-hjónin hafi t.a.m. bent henni á að svipbrigði Aliciu og þagnir væru oft áhrifameiri en það sem hún hefði að segja .
Hún hafi þannig lært af Aliciu að hugsa frekar málið en að svara strax , ef spurningin feli í sér einhvers konar áhættu og það sé vissulega þroskamerki .
