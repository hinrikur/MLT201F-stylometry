Hvað er það sem helst heillar ferðamenn við Reykjavík ? Ferðamenn segja Reykjavík vera vinalega , litríka , nútímalega , menningarlega og friðsæla borg .
Það sem ferðamönnum er efst í huga samkvæmt könnunum okkar og eru þættir sem hafa áhrif á komu þeirra hingað er nálægð höfuðborgarinnar við náttúruna , falleg svæði og byggingar eins og Hallgrímskirkja og Harpa , menningararfurinn okkar og listir , fólkið og stemningin .
Sjáum við þetta endurspeglast í hegðun ferðamanna sem allflestir leggja leið sína niður Laugaveginn , upp að Hallgrímskirkju , út á Grandagarð og í Hörpu .
Þeir fara í dagsferðir út frá borginni og sækja svo sundlaugar borgarinnar , menningar- og listviðburði og að lokum næturlífið .
Lokka hinar ýmsu hátíðir ferðamenn til borgarinnar ? Já , þær gera það í meiri og meiri mæli .
Nærtækustu dæmin eru hátíðir eins og Iceland Airwaves , Sónar Reykjavík og Secret Solstice Festival sem gestir sækja yfir heiminn þveran og endilangan .
Það býr mikill auður í hátíðum í Reykjavík , sem eru eins fjölbreyttar og þær eru margar .
Þetta eru innviðir sem fjárfest er í af Reykjavíkurborg og öðrum og gæðavara sem hægt er að bjóða ferðamönnum upp á .
Er áskorun að taka við þessu starfi þegar ekki sér fyrir endann á fjölgun ferðamanna ? Sannarlega er það áskorun .
Í því felast þó einnig gríðarlega mikil og áhugaverð tækifæri .
Síðustu árin hefur áherslan í Ferðamálastefnu Reykjavíkurborgar verið sú að fjölga ferðamönnum .
Eftir endurskoðun stefnunnar í fyrra hefur áherslan verið færð á gæðastjórnun , uppbyggingu innviða og dreifingu ferðamanna .
Við erum þessa stundina að vinna okkur út úr þeim aðstæðum að vera sífellt að bregðast við og í áttina að markvissri stýringu .
Samstarf sveitarfélaganna skiptir hér miklu máli og hafa mikilvæg skref verið tekin sameiginlega undir merkjum Reykjavíkloves .
Árið 2015 komu 370.000 manns inn á Upplýsingamiðstöð ferðamanna .
Miðstöðin er því er lykilaðili þegar kemur að því að stýra straumi ferðamanna og dreifa þeim betur um höfuðborgarsvæðið með ábyrgum hætti .
Hvað finnst þér um lundabúðirnar ? Svokallaðar lundabúðir selja vöru sem augljóslega er mikil eftirspurn eftir , annars myndu þær ekki þrífast .
Þær eiga að mínu mati rétt á sér sem og aðrar verslanir .
Hins vegar er einsleitni ekki af hinu góða , hvort sem hún birtist okkur í tegund verslana eða annarri starfsemi .
Í miðborginni þarf að vera fjölbreytt flóra verslana og þjónustu sem á í dínamísku samspili við menningu og mannlíf .
Til að standast alþjóðasamkeppni sem áhugaverður og kraftmikill áfangastaður ferðamanna en einnig fjárfesta og annarra sem vilja stoppa hér í styttri eða lengri tíma þurfum við að vera hugmyndarík , skapandi og framsækin á sama tíma og við drögum fram hefðir okkar og sérkenni .
Draumafrídagur þinn í borginni ? Ég sæki gjarnan í borgarjaðarinn þegar ég á stund með sjálfri mér , hleð batteríin með því að fara upp í Bláfjöll , ganga um gróðursæla Heiðmörkina , flatmaga í sólinni í Nauthólsvíkinni , ganga á Esjuna eða rölta niður í fjöru á Ægisíðunni .
Ef ég á frídag með mínum nánustu er Grandagarðurinn og Gamla höfnin dásamleg blanda af veitinga- og kaffihúsum , sérverslunum , vinnustofum hönnuða , skapandi fyrirtækjum og söfnum þar sem gaman er að verja deginum .
Starfsemi stúdíós Ólafs Elíassonar , Nýlistasafnsins og Kling og Bang gallerís í Marshall-húsinu verður frábær viðbót við það svæði .
Karen María Jónsdóttir hefur verið ráðin deildarstjóri Upplýsingamiðstöðvar ferðamanna hjá Höfuðborgarstofu og tekur formlega við starfinu þann 15. maí .
