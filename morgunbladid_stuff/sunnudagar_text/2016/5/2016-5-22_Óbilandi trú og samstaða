Það er til marks um góða frammistöðu Birkis Bjarnasonar í Sviss að dagblaðið Blick valdi íslenska landsliðsmanninn þann besta í svissnesku deildinni í apríl .
" Það er gaman þegar fólk tekur eftir því að maður er að spila vel , " segir hann hógvær .
" Þetta er líka góður tími til að fá svona viðurkenningu , rétt fyrir EM , " segir Birkir við Sunnudagsblað Morgunblaðsins , eftir æfingu nýkrýnds meistaraliðs Sviss á fimmtudagsmorgun .
Það er öllu rólegra á svæðinu við St .
Jakob-leikvanginn í Basel en kvöldið áður , þegar úrslitaleikur Sevilla og Liverpool í Evrópudeildinni fór þar fram .
Leikvangurinn tekur tæplega 40.000 áhorfendur í sæti , sem mörgum þótti reyndar fulllítið fyrir úrslitaleik Evrópudeildarinnar , en breytir því ekki að St .
Jakob er stærsti völlur í Sviss og fallegt mannvirki .
Þetta er reyndar ekki bara íþróttaleikvangur ; í byggingunni er verslunarmiðstöð og íbúða- og skrifstofuturn áfastur leikvanginum .
Basel margfalt sterkara lið en það ítalska " Ég hef mest spilað á vinstri kantinum hér í vetur , eins og með landsliðinu , en reyndar líka stundum hægra megin .
Og þjálfarinn hefur líka látið mig spila fyrir aftan senterinn ; ef einhverjir eru meiddir færir hann mig gjarnan , " segir Birkir þegar hann fer í stuttu máli yfir stöðu sína hjá liðinu .
Fullyrða má að Birkir hafi blómstrað í vetur .
Getur hann ekki tekið undir það sjálfur að hann spili nú betur en áður á ferlinum ? " Jú , sennilega er þetta það besta sem ég hef gert .
Ég hef spilað mjög vel , bæði í deildinni og í Evrópukeppninni , og skorað mikið af mörkum .
Ég er orðinn betri leikmaður eftir að ég kom hingað .
Síðasta árið mitt á Ítalíu var ég í Serie B [ næstefstu deild ] .
Hér er ég að spila með betri leikmönnum og við það verð ég betri .
Það skiptir mjög miklu máli .
" Ekki er víst að allir hafi litið á það sem skref upp á við að fara frá Ítalíu til Sviss en málið er ekki svo einfalt .
" Þetta lið er margfalt sterkara en það sem ég var í áður .
Basel er risaklúbbur sem ég er sannfærður um að gæti gert frábæra hluti í deild eins og Serie A [ efstu deildinni á Ítalíu ] .
Basel hefur verið í Meistaradeildinni sjö ár í röð og fer beint í riðlakeppnina næst .
Félagið hefur meðal annars slegið bæði Liverpool og Manchester United út úr Evrópukeppninni á síðustu árum , sem segir mikið um styrkleikann .
Svissneska deildin er vissulega ekki eins sterk og sú ítalska en það er kostur við að vera hér að liðið er í Evrópukeppninni .
" Birkir segir Basel ekki leika ósvipað og tíðkast á Ítalíu .
Mikil áhersla sé lögð á leikskipulag , eins og hann er reyndar vanur með landsliðinu .
" Leikurinn er mjög taktískur á Ítalíu eins og allir vita , og það er sama sagan hér .
Hjá Basel er lögð áhersla á að spila flottan og góðan fótbolta .
" Basel er langbesta liðið í Sviss .
" Já , við unnum deildina fyrir fjórum leikjum og enn eru tveir eftir í deildinni .
Ekkert lið er með eins mikla breidd í deildinni og við .
Eftir Evrópuleiki í vetur gerði þjálfarinn stundum 6 , 7 eða jafnvel 8 breytingar á liðinu en samt unnum við oftast fyrsta deildarleik eftir Evrópuleik , hér er hópurinn allur svo góður .
Það breytir öllu , " segir Birkir .
Þegar talið berst að upphafinu segir hann hlæjandi : " Ég man ekkert eftir fyrstu árunum , það er allt of langt síðan ! " Til upprifjunar skal geta þess að hann sleit fyrstu fótboltaskónum í Vestmannaeyjum sumarið 1993 , þegar faðir hans lék með ÍBV .
Bjarni Sveinbjörnsson var úrvals framherji og mikill markaskorari en eftir sumarið flutti fjölskyldan aftur til Akureyrar .
Bjarni gekk til liðs við Þór á ný en Birkir hóf að æfa með KA .
" Ég man ekki hvort pabbi var mjög sáttur við það ! Við bjuggum rétt við KA-svæðið svo það var ekkert vit í öðru .
" Hann þekkti svæðið reyndar vel .
Móðir Birkis , Halla Halldórsdóttir , lék blak með KA í mörg ár .
" Ég fór oft með henni á æfingar og lék mér með bolta úti í horni þegar ég var lítill .
Ég fór líka oft með pabba á fótboltaæfingar og var þá líka að leika mér með bolta .
" Blak var reyndar ein margra íþróttagreina sem Birkir mátaði sig við á yngri árum .
" Ég var til dæmis líka í handbolta og frjálsíþróttum ; maður elti hina krakkana og margir prófuðu fleiri greinar .
Mér gekk til dæmis ágætlega í hlaupum og varð einu sinni í öðru sæti í einhverju Akureyrarhlaupi rétt áður en við fluttum til Noregs , ég hef líklega verið tíu ára þá .
En fótboltinn var alltaf númer eitt hjá mér .
" Birkir á tvö systkini sem líka æfðu fótbolta og hann grunar að þar hafi hvatning foreldranna skipt miklu máli .
" Það hlýtur að vera .
Við horfðum á marga leiki með pabba á Þórsvellinum og þau mamma hafa bæði hvatt okkur og stutt mikið .
" Þakklátur foreldrunum Birkir er þekktur fyrir mikinn dugnað og baráttukraft og segir , aðspurður , að það hafi hann alveg örugglega úr móðurættinni ! Karl faðir hans hefur reyndar haldið því fram að hann hafi verið lúmskt duglegur en fyrst og fremst var hann þekktur fyrir lipurlega takta og útsjónarsemi í vítateig andstæðinganna .
" Ég man lítið eftir honum sem leikmanni en hef heyrt af honum sögur .
Ég hef mikið lært af honum og reyndar þeim báðum , pabba og mömmu , og pabbi hefur alla tíð sagt mér mikið til í sambandi við fótboltann og gerir enn .
" Birkir var ellefu ára þegar fjölskyldan flutti til Noregs , þar sem hún býr enn .
" Það var mjög gott að vera í Noregi en ég fékk að vísu svolítið sjokk þegar ég byrjaði að æfa fótbolta þar .
Var vanur að æfa fimm sinnum í viku á Akureyri en úti var bara ein æfing á viku , í mesta lagi tvær , og strákarnir sem ég æfði með ekki eins góðir og maður var vanur .
Á Akureyri voru líka mjög góðir þjálfarar en í Noregi sáu pabbar eða mömmur strákanna um að þjálfa okkur .
" Þetta fannst okkar manni skrýtið og tók það m.a. til bragðs að æfa líka með eldri strákum til að fá nauðsynlega æfingu .
Snemma kom í ljós hvað í honum býr og Birkir fékk ungur tækifæri með stórliði Víkings í Stafangri , en fjölskyldan settist að í útjaðri borgarinnar .
Birkir var seldur til Standard Liege í Belgíu 2012 en staldraði ekki lengi við .
Útsendarar Pescara á Ítalíu hrifust af honum og keyptu nokkrum mánuðum síðar .
" Mér gekk mjög vel í Belgíu og ætlaði mér að vera lengur .
Belgarnir vildu halda mér en þegar tilboð kom frá Ítalíu leist mér mjög vel á það og ákvað að láta vaða .
Það var eiginlega of gott tækifæri til að sleppa því .
" Birkir lék um tíma með Sampdoria en fór svo aftur til Pescara og þaðan til Sviss .
Allir vita að Birkir er mjög duglegur og kraftmikill leikmaður .
Spurður um eigin styrkleika segir hann : " Já , ég er mjög duglegur , vinn vel bæði í sókn og vörn , skora mörk , enda yfirleitt mættur inn í teig þegar boltinn kemur þangað .
" Hann segir margumtalaðan dugnað líklega einhverja gjöf frá náttúrunnar hendi .
" Ég hef heyrt að ég hafi alltaf verið svona .
Man reyndar eftir því einu sinni að ég var rekinn af velli þegar ég var lítill ; dómarinn vildi að ég tæki mér pásu , ekki vegna þess að ég hefði gert neitt af mér heldur fannst honum ég of grimmur ! " Í viðtali við þann sem þetta skrifar sagði móðir Birkis fyrir nokkrum árum að sonur hennar væri jákvæður , tilfinningaríkur og geðgóður .
" Þetta er rétt hjá mömmu .
Hún ætti að þekkja mig ! " Birkir getur ekki annað en játað þegar spurt er hvort EM í Frakklandi sé honum ekki ofarlega í huga þessa dagana .
" Ég hef samt eiginlega varla gert mér grein fyrir því ennþá að við séum að fara þangað ! En það styttist og nú getur maður farið að hlakka til þess að taka þátt í þessu verkefni .
" Deildarkeppninni í Sviss lýkur næsta miðvikudag en að því loknu skýst Birkir heim til foreldra sinna og hittir síðan landsliðsfélagana í Ósló fyrir vináttuleik við Norðmenn .
" Ég hef hugsað dálítið um EM undanfarið en við vitum auðvitað ekkert hvernig þetta verður .
Við höfum aldrei gert þetta áður og það eina sem við vitum er að þetta verður gríðarlega stórt dæmi fyrir okkur og reyndar Íslendinga alla .
Ætli Ísland fari ekki á annan endann í júní ? Heldurðu að nokkrir verði á landinu meðan EM fer fram nema erlendir túristar ? " Um þrjú þúsund Íslendingar fóru til Amsterdam í haust og sáu Ísland sigra Holland .
" Það var ótrúleg tilfinning að upplifa þann mikla stuðning sem við fengum þar .
Maður heyrði í Íslendingum nánast allan leikinn og löngu eftir leik .
Það var frábært .
Svona stuðningur gefur okkur mikið og við þurfum alla hjálp sem við getum fengið .
" Samstaða og viljastyrkur Birkir segir gríðarlegan vilja í landsliðshópnum .
" Ég hef aldrei verið í hópi þar sem er svona góð samstaða .
Við erum allir tilbúnir að vinna hver fyrir annan og það skiptir engu máli hver andstæðingurinn er , við höfum alltaf trú á því að við getum unnið leikinn .
Samt held ég að við verðum alltaf litla liðið í svona móti , sérstaklega á móti Portúgal og Austurríki , en held reyndar að við eigum góða möguleika á að standa okkur vel .
Við vorum mjög heppnir með riðil þótt í honum séu sterk lið og ég held að byrjunin skipti öllu máli .
Ef við náum góðum úrslitum á móti Portúgal í fyrsta leik gætum við gert góða hluti .
Við vitum sjálfir að liðið er sterkt en nú vita aðrir það líka .
Það sem skiptir mestu máli er að halda sig við leikskipulagið ; ef við gerum það og leggjum allir jafn mikið á okkur og við höfum gert hingað til eigum við séns í öllum leikjum .
" Birkir segist vissulega vera í draumastarfinu .
" Mér finnst ég mjög heppinn að fá að vinna við að spila fótbolta í þessum gæðaflokki , " segir hann .
Vinnudagurinn hefst klukkan hálf níu að morgni þegar leikmenn og aðrir starfsmenn liðsins hittast og snæða saman morgunmat .
Æfing hefst um klukkan tíu og stendur til tólf , að því loknu borðar hópurinn saman hádegismat og vinnudegi lýkur um eittleytið .
Góður tími gefst því í að hugsa um annað en vinnuna þegar líður á daginn .
" Ég geri dálítið af því að spila golf , " segir Birkir spurður um áhugamál .
Heima á Akureyri á hann hest og hefur afar gaman af því að ríða út .
" Síðustu tvö ár hef ég reyndar ekki farið á hestbak , vildi ekki taka neina sénsa þegar ég var að skipta um lið og héðan af fer ég örugglega ekki á hestbak fyrir EM .
Maður tekur enga áhættu ! " Birkir fagnar 28 ára afmæli í næstu viku .
Hann samdi við Basel til þriggja ára síðasta sumar og verður því á sama stað næstu tvö ár .
Enginn veit hvað tekur við að því loknu og hann segist raunar enn ekki vita hvað hann vilji verða þegar hann verði stór ...
Hodgson , Heimir og Lagerbäck Það var enginn annar en Roy Hodgson , nú landsliðsþjálfari Englands , sem fyrstur gaf Birki Bjarnasyni tækifæri í meistaraflokki .
Sá enski var þá við stjórnvölinn hjá Viking frá Stafangri í Noregi .
" Þetta var veturinn sem ég varð 17 ára , útileikur á móti Sofia í Búlgaríu , " rifjar Birkir upp .
" Roy hafði orð á sér fyrir að vera mjög skapvondur og harður þannig að ég , ungur og feiminn strákurinn , var hálf hræddur við hann en hann var alltaf mjög almennilegur við mig og ég lærði helling af honum þótt hann þjálfaði mig ekki nema í stuttan tíma , bara í sex mánuði , því hann fór frá Viking eftir tímabilið .
" Birkir hrósar líka landsliðsþjálfurum Íslands , Lars Lagerbäck og Heimi Hallgrímssyni , í hástert .
" Það er frábært að starfa með þeim .
Þeir breyttu hugsunarhætti hópsins ; hugarfarið er orðið annað en það var og menn hafa miklu meiri trú á sér .
Þeir hafa gert frábæra hluti , eru t.d. báðir frábærir í taktík .
" Hann segir mikla reynslu Lars skila sér .
" Hann er alltaf rólegur og yfirvegaður , það skiptir mjög miklu máli og smitast út í hópinn .
Þótt við séum að tapa í hálfleik er hann aldrei stressaður ; segir bara það sem hann þarf að segja á sinn rólega máta en heldur okkur öllum alltaf vel á tánum .
" 