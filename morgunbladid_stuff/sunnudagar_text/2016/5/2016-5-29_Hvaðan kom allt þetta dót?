Steinar og prik eru sennilega það tvennt sem frá upphafi hefur verið í hvað mestu uppáhaldi hjá einkasyninum .
Það er alltaf hægt að leika sér með prik , þau er hægt að nota í margs konar hlutverk og steinar henta vel í ýmsa leiki , til stíflugerðar og til að fleyta kerlingar – nú eða bara henda ofan í vötn hafi maður ekki aldur til að miða vel .
Nú þegar brestur á með sumri er gott að hafa það í huga hversu náttúran getur verið skemmtilegur leikvöllur .
Að hlaupa milli þúfna eða stökkva yfir læki getur verið sérstakt ævintýri , ekki síst fyrir börn sem eru alfarið alin upp á mölinni .
Eins og margir foreldrar finnst mér oft nóg um öll leikföngin sem flæða um barnaherbergin og liggja þar mestanpart óhreyfð og safna ryki .
Þótt stærðarinnar legókassar , fjarstýrðir bílar og sjóræningjaskip geti fært skammvinna sælu í kringum jól eða afmæli er þetta dót oft fljótt að gleymast .
Mörg leikföng geta fært börnum gleði og alls kyns kubbar geta til dæmis stuðlað að þroska og aukinni hreyfifærni .
En það er kannski helst magnið af leikföngunum sem verður yfirþyrmandi .
Stundum stend ég mig að því að stara inn í barnaherbergi á allt dótið og mér hreinlega fallast hendur .
Hvaðan kom þetta allt og til hvers er þetta ? Litir og annað föndurdót kemur reyndar alltaf í góðar þarfir og mér finnst aldrei of mikið af því , en allt þetta plastdót af ýmsu tagi er einhvern veginn þess eðlis að það bara fellur í gleymskunnar dá .
Er alveg ómissandi í nokkra daga en eftir það algjörlega gleymt .
Reyndar er ánægjulegt hversu algengt er orðið að barnadót gangi kaupum og sölum á netinu .
Fólk hikar ekki við að grisja herbergin og losa um .
Í einhverjum tilvikum er það í nafni mínimalisma en oftar en ekki hefur losunin þó líklega þann eina tilgang að koma meiru fyrir .
Mikið væri gaman ef hægt væri að fara meira að vilja barnanna , því þau vilja aðallega fá að skapa og búa sér til sinn eigin ímyndaða heim .
Fyrirframskilgreind plastleikföng bæta ekki alltaf sérlega miklu við leikinn eða gera neitt fyrir ímyndunaraflið .
Steinar og prik eru hins vegar alltaf til staðar og eru endalaus uppspretta leikja og sköpunar .
