Samtök iðnaðarins segjast gjarnan vilja hlaupa undir bagga með ríkissjóði og kosta framkvæmdir við hafnir , flugvelli og vegi .
Alls staðar þurfi að taka til hendinni og vilji samtökin leggja sitt af mörkum .
En bíðum við , er ekki eitthvað ósagt í þessu tilboði ? Varla ætla Samtök iðnaðarins að gefa okkur vegina , flugvellina og hafnirnar .
Nei , svo er að sjálfsögðu ekki .
Hugmyndin er sú að fyrirtæki sem aðild eiga að SÍ taki lán og leggi síðan út fyrir framkvæmdunum .
Þá komi að okkur , notendunum , að taka upp veskið , borga framkvæmdina , vaxtakostnaðinn og síðan arðsemisþóknun til handhafa hinna nýju mannvirkja .
Sannast sagna hélt ég að nú orðið sæju allir í gegnum þessa hagsmunaþræði og vísuðu á bug öllum gylliboðum sem úr þeim væru ofnir .
Kysu þess í stað þá leið sem væri ódýrust og hagkvæmust , að borga beint og milliliðalaust í gegnum sameiginlega sjóði og létu sjálfboðaliða í tollheimtu lönd og leið .
Þetta hefur að sjálfsögðu ekkert með markaðshyggju að gera , hvorki með eða á móti , því fyrir löngu er búið að markaðsvæða allar framkvæmdir á vegum Vegagerðar og flugvallanna og hafnanna .
Þar eru nánast allar framkvæmdir boðnar út á opnum markaði .
Sem betur fer tókst þó að halda í tvo brúarvinnuflokka hjá Vegagerðinni , ella hefði okkur skort sérfræðingakjarnann þegar Múlakvíslarbrúin gaf sig sumarið 2011 .
Þá komu kunnáttumenn Vegagerðarinnar frá Hvammstanga og Vík á vettvang og settu upp nýja brú á viku og slógu þar með án efa Evrópumet ef þeir ekki settu heimshraðamet í brúarsmíði í kviksyndi jökulsárfarvegs .
Og það eitt vitum við mæta vel að stríðlynd Múlakvísl verður ekki síðasta náttúruaflið sem gerir okkur skráveifu .
Náttúruhamfarir verða fylgifiskur landsins okkar , íss og elda , um ókomna framtíð .
En það er annað og meira sem hangir á spýtunni .
Þegar fjárveitingavaldið og skattheimtan er færð úr höndum þings og sveitarstjórna og til einkaaðila eins og nú er falast eftir , þá er hætt við því að skipulagsvaldið fylgi með .
" Við skulum leggja veg hér og stækka höfn og flugvöll þar , en vel að merkja , við sem tökum áhættuna , vogum til að vinna eða tapa , verðum að fá að ráða hvar framkvæmt er .
" Svona mun söngurinn hljóma .
En er þetta gott og æskilegt ? Við höfum dæmin fyrir okkur .
Sú freisting hefur greinilega verið raunveruleg í Reykjavík að skipulag í einstökum borgarhlutum og á einstökum svæðum hafi ráðist af því hvað verktakar telja sig mest geta haft upp úr krafsinu á hverjum stað .
Það þýðir að byggingarmagn og arðurinn af því , verður ráðandi fremur en hvað kemur samfélaginu best eða hvað gleður augað .
Með öðrum orðum , peningar og gróði ráða för .
Við eigum hins vegar þvert á móti að smíða okkur skipulagskerfi sem aftengja sem best gróða og stefnumótun , peninga og vald .
