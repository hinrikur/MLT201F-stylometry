Óvæntasta frétt vikunnar á forsetavaktinni er líklega sú að Baldur Ágústsson lýsti því yfir að hann yrði í framboði á ný , 12 árum eftir að hann bauð sig fram hið fyrra sinni .
En það sem mesta athygli vakti aftur á móti , en kom þó varla neinum á óvart , var að Guðni Th. Jóhannesson skyldi taka skrefið : " Í sumar göngum við til forsetakjörs .
Ég verð þar í framboði , " voru upphafsorð Guðna , þegar hann ávarpaði fjölda fólks í Salnum í Kópavogi upp úr hádegi á uppstigningardag .
Tvær konur sem mikið hafa velt fyrir sér framboði lýstu því aftur á móti yfir að nöfn þeirra yrðu ekki á kjörseðlinum , Berglind Ásgeirsdóttir , sendiherra Íslands í París , og Guðrún Nordal , prófessor og forstöðumaður Árnastofnunar .
Þegar þetta er skrifað , síðdegis á föstudegi , eru 13 ákveðnir í að gefa kost á sér : Benedikt Kristján Mewes , Ástþór Magnússon , Elísabet Jökulsdóttir , Guðrún Margrét Pálsdóttir , Ólafur Ragnar Grímsson , Andri Snær Magnason , Ari Jósepsson , Halla Tómasdóttir , Hildur Þórðardóttir , Magnús Ingi Magnússon , Sturla Jónsson , Baldur Ágústsson og Guðni Th. Jóhannesson .
Baldur Ágústsson , stofnandi fyrirtækisins Vara og fasteignasali í Bretlandi , segir reynslu af framboðinu 2004 hafa verið ánægjulega " og jók áhuga minn á embættinu og vegferð lands og þjóðar .
Fullvissa mín um enn betra land og hamingjusamari og öruggari þjóð hefur styrkst og vaxið með árunum .
Ég vona að við eigum góða framtíð saman , " segir á vefsíðu Baldurs .
Miðað við skoðanakannanir sem birtust í vikunni fær Guðni Th Jóhannesson lang mest fylgi þeirra sem nú bjóða sig fram í fyrsta skipti til forseta .
Ólafur Ragnar Grímsson mældist með 32% fylgi hjá Frjálsri verslun sem upplýst var í byrjun vikunnar en Guðni 27% .
Um miðja viku birti Fréttablaðið könnun þess og Stöðvar 2 þar sem Ólafur mældist með 45% fylgi , Guðni 38% og Andri Snær Magnason 11% .
Fari svo að kjósendur vilji nýtt blóð á Bessastaði er staðan sem sagt sú núna að það verði sá sjaldgæfi blóðflokkur AB mínus .
Upplýst var í vikunni , þegar Guðni Th gaf blóð í 46. skipti , að sú tegund vökvans rauða rennur um æðar frambjóðandans .
Aðeins um hálft prósent þjóðarinnar er í þessum sjaldgæfa AB mínus-flokki .
Guðni boðaði til fundar í Salnum í Kópavogi á uppstigningardag þar sem hann greindi frá því illa varðveitta leyndarmáli að hann ætlaði sér að fara fram .
Mikinn fjölda dreif að og urðu margir að láta sér nægja að norpa úti í kuldanum .
Skáldið Gerður Kristný kynnti Guðna til leiks með orðunum : " Velkominn undan feldinum .
" Hann sagði m.a. að forseti lýðveldisins hlyti að láta endurskoðun stjórnarskrárinnar sig varða .
Í hana þurfi að koma það ákvæði að tilskilinn hluti kjósenda geti krafist þjóðaratkvæðagreiðslu um umdeild mál .
" Beint lýðræði á ekki að felast í því að við þurfum að arka til Bessastaða með bænaskrá í annarri hendi og blys í hinni og biðja um að fá að kjósa um það sem okkur varðar , " sagði Guðni Th. Jóhannesson .
Guðni nefndi eitt og annað í ávarpi sínu og ekki fór á milli mála að sumt var með vísan í orð og athafnir sitjandi forseta .
" Það er ekkert að óttast .
Við þurfum ekki að ganga til hvílu á kvöldin hrædd um það sem kunni að gerast að morgni .
Auðvitað vitum við aldrei hvað framtíðin ber í skauti sér en einmitt í því felst hin fagra óvissa lífsins , " sagði Guðni .
" Sagan segir okkur líka að okkur mun takast að mynda ríkisstjórnir og þola mótmæli .
Okkur hefur tekist þetta hingað til og okkur skal takast þetta áfram .
" Guðni sagði í lok ræðu sinnar að Íslendingar þyrftu ekki að monta sig .
" Við þurfum ekki að sýna meting .
Við þurfum ekki að stæra okkur .
Við þurfum ekki að segja öðrum að við séum betri en aðrir .
Fólk með sjálfstraust það er fólk sem hefur hógværð í hjarta sínu .
" Framboð á bláþræði Elísabet Kristín Jökulsdóttir , ein þeirra sem stefnir á framboð í forsetakosningunum , sagði fyrir nokkrum dögum að enn vantaði 1.000 undirskriftir af þeim 1.500 sem skila þarf á meðmælalistum .
" Framboðið hangir á bláþræði ...
ég bið um hjálp með undirskriftir svo ég komist upp á næsta level eins og unglingarnir segja , " skrifaði hún á Facebook á fimmtudaginn .
Nú er allt á fullu .
Hún skrifar á Facebook : " Ég er með fólk á mínum lista eins og manninn sem braust út úr rammgerðasta fangelsi Evrópu , manninn sem sigldi kringum hnöttinn á farkosti sem hann smíðaði sjálfur , manninn sem er einn af þremur geðlæknum sem hefur lagt blessun sína yfir framboð mitt , skáld- og fræðikonuna sem hefur birt nýja sýn á fræðin og það dansandi , ungu konuna sem þakkaði mér fyrir að bjóða mig fram , hún er þjónn og varð þar með fyrst til að þakka mér , konuna sem rífur upp ræturnar , skáldið sem hefur mánann í þjónustu sinni , stúlkuna frá Babýlon , ég fæ undirskrift frá Hollywood , gettu hverjum ! ! " 