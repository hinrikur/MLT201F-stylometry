" Þau vísa í margt í náttúrunni , það er rétt , " segir Guðrún Einarsdóttir um lífræn málverk sín , verk sem vísa í og minna á fínlega og ónefnda íslenska náttúru .
" Ég næ þessum áhrifum fram með þekkingu á allskyns efnum , " segir hún um aðferðir sínar .
Einar Falur Ingólfsson efi@mbl.is Nú er ég að búa til góða heild í salina , " segir Guðrún Einarsdóttir myndlistarkona þar sem hún er að færa til misstór og lífræn málverk sín .
Hún opnar í dag , laugardag klukkan 13 , sýningu á Seltjarnarnesinu á úrvali verka frá síðustu árum ; sýningin er í hinum fallegu , formhreinu en hráu og ókláruðu sölum Lækningaminjasafnins sem átti að verða , við hlið Nesstofu .
Guðrún er einn af fremstu og athyglisverðustu myndlistarmönnum sinnar kynslóðar , þekkt fyrir óvenjuleg og hrífandi verk með ríkulegum náttúruvísunum ; hún vinnur yfirborð verkanna þannig að þau minna iðulega á mosa , fléttur og skófir , á fínlega en ónefnda náttúru landsins .
Sum verkanna , segir hún , voru á einkasýningum hennar í Listasafninu í Þórshöfn í Færeyjum fyrir tveimur árum og í menningarhúsinu Norðurbryggju í Kaupmannahöfn í fyrra , önnur eru að koma út úr vinnustofu hennar í fyrsta skipti .
" Þessi hér hefur verið sýnd einu sinni en ég kom með hana því mig langar að hafa hana með hinni sem hefur aldrei verið sýnd áður , " segir Guðrún þar sem við stöndum frammi fyrir stórum verkum sem hún hefur tyllt hlið við hlið upp við einn vegginn .
" Efniskenndin í þeim er svipuð , þær tala vel saman , " bætir hún við til skýringar .
Gengur svo að þeim næstu og segir : " Þessar þrjár sýndi ég í Færeyjum og í Kaupmannahöfn en þær sjást nú í fyrsta sinn hér heima .
" Guðrún segist reyna að finna jafnvægið í uppstillingunni – " það er ekki komið en ég verð búin þegar sýningin opnar ! " Hún segir verkin sín alltaf vera lengi í vinnslu og geti ekkert sagt til um hvenær hún byrjaði á þeim , en hún skráir hins vegar á bakhliðina hvenær hún telur þau reiðubúin að standa ein og óstudd .
" Ég vinn að sumum verkanna í allt að tvö ár ; þau sem eru með mestri olíunni taka svo langan tíma , " segir Guðrún en olían er lengi að þorna og svo vinnur hún aftur og aftur í flötinn , með meiri olíu , litum og þeim efnum sem hún teflir saman .
" Ég vinn verkin alltaf flöt og get ekki reist þau upp fyrr en þau eru þornuð .
" Lífrænt ferli Verkin vinnur Guðrún þannig þar sem þau liggja á borðum í vinnustofu hennar ; er hún sífellt að gera tilraunir með það hvernig olían blandast efnunum sem hún blandar við hana , til að ná þeim áhrifum sem hún sækist eftir ? " Ég er alltaf að gera tilraunir , er alltaf að bæta einhverju við .
Ég vinn að mörgum verkum í einu , er með mörg borð á vinnustofunni , stundum get ég bara sett nokkra dropa af olíu í einu , svolítinn lit ; sjáðu til dæmis hvað það er mikil olía hér , " segir hún og lýtur niður að nýjasta verkinu , sem er ljóst og yfirborðið hrjúft eins og hraunhella – það liggur flatt enda ekki fullþornað og verður sýnt þannig .
" Meðan efnið er blautt þá er ákveðin virkni í því en þetta eru allt mjög seinlegar tilraunir .
" Blaðamaður segir að áferðin á mörgum þessarra nýjustu verka Guðrúnar minni á skófir á hellugrjóti .
" Já , það er satt , " svarar hún og strýkur einum skófaflekknum , bendir á að undir hann hafi hún unnið hvítt undirlag .
Segir þetta vera dæmi um verk sem tók langan tíma að vinna .
En veit Guðrún hvað hún hyggst fá fram í verki strax þegar hún byrjar á því ? " Já , nokkurn veginn , " segir hún og brosir .
" Ég byggi alltaf á því sem ég hef gert áður , og þegar ég geri eitthvað nýtt og öðruvísi þá nýti ég mér um leið það sem ég hef lært og veit um virkni efnanna og áhrifin sem þau skapa .
En ef verkin kalla á að ég fari í aðra átt , þá geri ég það , ég rígbind mig ekkert , þetta er lífrænt ferli .
Prósessinn má leiða mig áfram .
" Málverk Guðrúnar eru ekki bara áhrifarík þegar þau eru tekin inn sem heild ; þegar rýnt er í þau , sprungið , hrukkótt og bylgjað yfirborðið , með grænum , gulum eða brúnum litatónum , þá verða náttúruvísanirnar jafnvel enn sterkari .
" Þau vísa í margt í náttúrunni , það er rétt , " segir listakonan .
" Ég næ þessum áhrifum fram með þekkingu á allskyns efnum , eins og því hvernig ég geti gripið inn í þornunarferli olíunnar .
Mikið eða lítið – þetta eru endalausar tilraunir .
Hér bjó ég í undirvinnunni til hólf fyrir grænu litina , " segir hún um dökkleitt net forma sem skaga hvöss upp af yfirborði eins verksins .
" En hér er allt öðruvísi yfirborð , " segir hún og gengur að málverkinu við hliðina og strýkur því mjúklega ; " þetta er dúnmjúkt .
" Hversu mikilvæg er Guðrúnu tengingin við náttúruna sjálfa í þessari myndsköpun ? Hún virðist hissa á spurningunni og bendir á tignarlegt útsýnið út um stóra glugga sýningarsalarins : vorgulir móar Gróttu , farfuglar og blár himinn .
" Sjáðu bara náttúruna hér fyrir utan .
Náttúran hefur auðvitað mikil áhrif á mig , eins og flesta aðra .
" Hún segir verkin vísa í orðlausa en skynjaða náttúru .
" Það er svo mikið í náttúrunni , í stóru og smáu , sem maður getur sótt í , notið , hugsað um og skynjað .
Það er mikilvægt að geta verið í henni – og hún fer inn í mann .
" Vinnustofan besti staðurinn Við tökum að ræða formrænt eðli verka Guðrúnar , eru þetta hefðbundin málverk eða mögulega lágmyndir , þar sem þau skaga mörg hver svo út frá yfirborðinu ? " Ég mála þessi verk ekki með hefðbundnum hætti .
Ég nota ekki pensla , er ekki að mála .
Nema í þeirri merking að ég nota málningu en ég vinn verkin á annan hátt en flestir málarar .
Ég legg efnið á flatan strigann , hleð því upp ...
en kannski er þetta ekki malerí .
" Ja , þú notar málningu , segir blaðamaður .
" Já , en ég mála verkin ekki .
Ég byggi verkin upp og forma þau .
Eins og skúlptúristi sem hleður upp efni ...
" Er Guðrúnu mikilvægt að koma með verkin út úr vinnustofunni og sýna okkur þau ? " Það er mikilvægur hluti þess að vera starfandi myndlistarmaður .
Að sýna öðrum verkin er nauðsynlegt .
En auðvitað er alltaf best að vera á vinnustofunni ...
það er besti staðurinn .
" 