Leikarinn Andrew McCarthy hefur óvænt gengið í endurnýjun lífdaga í dramaþáttunum The Family , sem sýndir eru á SkjáEinum .
Hér kveður þó við annan tón en áður ; í stað þess að leika " elskulega gaurinn í næsta húsi " túlkar McCarthy nú dularfullan mann með barnagirnd og þykir fara á kostum .
Orri Páll Ormarsson orri@mbl.is Í gamla daga var hann alltaf vinalegi gaurinn sem ekki mátti vamm sitt vita .
Í St .
Elmo ' s Fire , Pretty in Pink , Less Than Zero , Mannequin og hvað þær allar hétu .
Andrew McCarthy var aldrei stóra stjarnan í þessum myndum en gegndi mikilvægu hlutverki fyrir framvinduna .
Og alltaf stóð hann í lappirnar enda þótt dómgreindarbrestur , siðleysi og fíkn legðist þungt á flesta í kringum hann .
Þetta var á ofanverðum níunda áratug síðustu aldar en allar götur síðan hefur lítið spurst til McCarthys .
Þar til nú að hann skýtur óvænt upp kollinum í dramaþáttunum The Family í allt öðru hlutverki en áður ; það er að segja hlédrægs manns með barnagirnd .
Öðruvísi mér áður brá .
Hefði maður sjálfur átt að velja í hlutverks Hanks Ashers hefði McCarthy ekki komið fyrst upp í hugann en það breytir ekki því að umsagnir um frammistöðu hans eru á einn veg : McCarthy þykir massa þetta ! " Kraftmikill leikur [ McCarthys ] gerir Hank að mest spennandi persónunni í þáttunum , " segir LA Times og Time Magazine segir að frammistaða hans sé undarlega hjartnæm og torræð í senn .
Philadelphia Inquirer segir McCarthy stela senunni og Collider segir hann binda seríuna saman .
Allir eru á einu máli um að McCarthy sé kominn langt út fyrir sinn þægindaramma .
Já , Hank Asher er sannarlega margslungin persóna .
Í fyrndinni beraði hann sig fyrir gestum og gangandi í almenningsgarði og hefur upp frá því verið stimplaður " barnaperri " .
Þegar átta ára gamall drengur í hverfinu hverfur beinast böndin fljótt að Asher sem er á endanum dæmdur fyrir að myrða drenginn .
Án þess að lík hafi fundist .
Úr einu fangelsi í annað Tíu árum síðar snýr drengurinn aftur , eftir vist í dýflissu , og Asher er látinn laus .
Því fer þó fjarri að frelsið fari mjúkum höndum um hann , auk þess sem biturðin kraumar undir niðri .
Í raun má segja að Asher fari úr einu fangelsi í annað .
Persónan er í bland hrollvekjandi og geðug .
Senan þar sem Asher er búinn að velja sér hvolp en neyðist til að gefa hann frá sér eftir að dóttir eigandans ber kennsl á hann sem " barnaperra " var afskaplega eftirminnileg .
Það vill enginn halda með svona manni en á köflum er erfitt að gera það ekki .
Asher er líka óvenju meðvitaður um veikleika sína og neitar sér um samskipti við börn á þeim forsendum að þau séu börnunum óholl .
Enda þótt hann blóðlangi .
Þegar hann kemst óvænt á séns með konu slítur hann hana fljótt frá sér .
Og þegar hún starir á hann spurnaraugum svarar Asher : " Gúglaðu mig bara ! " Þegar að er gáð kemur í ljós að McCarthy hefur verið virkur í leiklistinni allt frá því ferill hans flaug sem hæst .
Nöfnin á kvikmyndunum sem hann hefur leikið í undanfarinn aldarfjórðung hringja þó engum bjöllum .
Síðustu árin hefur hann aðallega unnið í sjónvarpi , bæði sem aukaleikari og leikstjóri hinna ýmsu þátta ; nú síðast Blacklist , þar sem James nokkur Spader , sem ósjaldan lék með McCarthy í gamla daga , fer með aðalhlutverkið .
Auk þess að leika í The Family leikstýrði McCarthy þremur þáttum af tólf .
En sú upprisa .
Einn af ormunum Andrew McCarthy er 53 ára gamall .
Hann er líklega frægastur fyrir að vera partur af svonefndu " Orma-gengi " ( Brat Pack ) , hópi ungra leikara sem voru áberandi um og eftir miðjan níunda áratuginn og tengjast einkum og sér í lagi tveimur kvikmyndum ; The Breakfast Club og St .
Elmo ' s Fire .
Auk McCarthys eru þetta Emilio Estevez , Anthony Michael Hall , Rob Lowe , Demi Moore , Judd Nelson , Molly Ringwald og Ally Sheedy .
Fólk sem hefur spjarað sig misvel í bransanum síðan .
Robert Downey , yngri , James Spader og fleiri tengdust líka hópnum .
