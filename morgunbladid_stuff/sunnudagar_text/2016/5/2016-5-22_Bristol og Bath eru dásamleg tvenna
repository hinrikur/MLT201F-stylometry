Hafnarborgin Bristol er fjörug enda er hún önnur fjölmennasta borg Suður-Englands á eftir London , með um 442 þúsund íbúa , en Bath er rólegri með um það bil 90.000 íbúa .
En hvað er hægt að gera í Bristol og Bath ? Bristol Fyrir sælkerann Í Bristol eru góðir veitingastaðir og skemmtilegir pöbbar sem bjóða upp á mat á hverju horni .
Þeir sem vilja fá ensku menninguna beint í æð ættu að sjálfsögðu að fá sér böku .
Pieminester er dæmi um skemmtilegan stað fyrir þá sem vilja fá sér góða böku og bjór .
Þeir sem vilja eiga notalega kvöldstund í flottu umhverfi ættu að skella sér á veitingastaðinn Glassboat sem stendur í höfninni .
Þar er boðið upp á dásamlegan mat og glæsilegt útsýni .
Listir og menning Götulistamaðurinn hæfileikaríki Banksy er frá Bristol .
Borgarbúar eru afar stoltir af honum enda prýða verk hans veggi víða um borgina .
Vönduð og flott vegglistaverk eru áberandi um borgina og því er hún tilvalin fyrir þá sem hafa áhuga á myndlist .
Ég mæli eindregið með því að fá leiðsögn um borgina þar sem farið er yfir helstu vegglistaverkin .
Á vefnum wherethewall.com er hægt að kynna sér slíka leiðsögn .
Þetta er tilvalið að gera í upphafi ferðar því þannig fær maður menninguna beint í æð og lærir að rata um borgina á sama tíma .
Börnin Borgin er fullkomin fyrir barnafólk .
Það er auðvelt að labba og rata um borgina fyrir það fyrsta og svo er nóg að skoða og gera .
Einn vinsælasti áfangastaður ferðamanna í Bristol er skipið SS Great Britain ( 1843 ) , sem var fyrsta áætlunarskip heims .
Í skipinu er núna safn sem er spennandi að skoða , fyrir fullorðna og börn .
Í Bristol eru líka margir almenningsgarðar og grænir blettir sem hægt er að nýta í notalegar nestisferðir .
Og ekki má gleyma dýragarði Bristol sem getur ekki klikkað .
Skemmtanalífið Þeir sem vilja sletta úr klaufunum í Bristol munu ekki eiga í vandræðum með að finna góða stemningu .
Ég mæli með að byrja kvöldið á pöbbnum King Street Brew House , sá staður er fullkominn fyrir þá sem kunna að meta góðan bjór .
Hann er á frábærum stað og það iðar allt af mannlífi í kring .
Í góðu veðri er dásamlegt að sitja úti og njóta .
Eftir það væri svo hægt að rölta lengra niður í bæ þar sem alvöru skemmtistaði er að finna .
Verslað í Bristol Þeir sem vilja ná að versla á ferðalagi sínu um Bristol munu ekki eiga í neinum vandræðum með að finna góðar búðir .
Cobot Circus er til að mynda skemmtileg verslunarmiðstöð sem hefur að geyma fjölbreytt úrval vinsælla verslana .
Víða um borgina er svo að finna sjarmerandi smáverslanir .
Það er því auðveldlega hægt að gera góð kaup í Bristol .
Bath Spennandi saga Eins og áður sagði er auðvelt að fara í dagsferð frá Bristol til Bath .
En þeir sem hafa áhuga á sagnfræði ættu að gefa sér góðan tíma í Bath og dvelja þar í meira en einn dag því borgin er stútfull af ótrúlegri sögu .
Það sem ber helst að nefna er musterið og almenningsbaðhúsið sem Rómverjar reistu smátt og smátt á árunum 60-70 e.Kr .
Síðan þá hefur Bath verið vinsæll orlofsstaður vegna heilsulindanna sem byggðar eru í kringum náttúrulega hveri .
Slökun Þá mæli ég með að fara í Thermae Bath Spa-heilsulindina sem er á nokkrum hæðum .
Þar geta gestir meðal annars látið alla þreytu líða úr líkamanum í dásamlegri þaksundlaug og " detox " -að í nokkrum mismunandi gufum .
Söfn og fróðleikur Þeir sem vilja fara á söfn í fríinu sínu ættu að vera í essinu sínu í Bath því af nógu er að taka .
Þar er gott úrval fjölbreyttra safna sem spanna meðal annars arkitektúr , listir , tísku og sögu .
Tískusafnið Fashion Museum þykir sérstaklega tilkomumikið því þar er hægt að skoða aldagömul föt í bland við nýrri fatnað frá tískuhúsum Christian Dior og Alexander McQueen svo dæmi séu tekin .
Þá fá gestir einnig tækifæri til að máta töfrandi búninga sjálfir , skemmtilegt og fróðlegt í senn .
Öðruvísi afþreying Þeir sem vilja gera eitthvað öðruvísi og spennandi í Bath geta skellt sér í ferðalag með loftbelg .
Loftbelgirnir fara frá Royal Vicoria Park og svífa þaðan um loftin blá í allt að þrjár til fjórar klukkustundir áður en þeir lenda aftur á sama stað .
Þetta er upplifun sem gleymist seint .
Almenningsgarðar og rölt Auðvelt er að ferðast um á tveimur jafnskjótum í Bath og í raun miklu skemmtilegra en að fara um í bíl því borgin er dásamlega hrein , snyrtileg og fögur .
Almenningsgarðarnir eru draumur í dós en borgarbúar hjálpast allir við að halda umhverfinu hreinu og það skilar sér .
Afslappað andrúmsloftið gerir rölt um stræti og torg fullkomið fyrir pör sem vilja eiga rómantíska stund .
Fjölbreyttar verslanir Þeir sem vilja versla í Bath munu svo sannarlega ekki eiga í vandræðum með það því gott úrval verslana er í borginni .
Þar er að finna bæði stórar og þekktar verslunarkeðjur í bland við litlar sjálfstæðar verslanir .
Og rólega andrúmsloftið sem ríkir í borginni tryggir ánægjulegan verslunarleiðangur .
Þetta er aðeins brot af því besta sem Bristol og Bath hafa upp á að bjóða .
Borgirnar tvær eru svo skemmtilega ólíkar , sem gerir þær að dásamlegri tvennu .
Tyntesfield-herragarðurinn Tyntesfield-herragarðurinn , sem nú er í eigu húsafriðunarnefndar ( National Trust ) , er rétt fyrir utan Bristol .
Í dag er safn á herragarðinum , sem hefur að geyma yfir 60.000 muni sem áður voru í eigu Gibbs-fjölskyldunnar sem bjó þar , um 100 munir eru nú til sýnis fyrir gesti á sýningunni Passions and Possessions .
Herragarðurinn var keyptur af National Trust árið 2001 , skömmu eftir að Richard Gibbs lést .
Hann var seinasti eftirlifandi meðlimur Gibbs-fjölskyldunnar sem bjó á Tyntesfield , barnlaus og ókvæntur .
Seinustu ár ævi sinnar bjó hann aðeins í litlum hluta byggingarinnar þannig að aðalsetrið var í ansi vondu ásigkomulagi þegar National Trust keypti það .
Viðhaldið hafði ekki verið neitt og mygla og raki var í veggjum og húsgögnum .
En herragarðurinn hefur verið gerður upp og útkoman er vel heppnuð , í einu herberginu var þó lítið sem ekkert gert til að gefa gestum safnsins skýra mynd af því hvernig ástandið var þegar National Trust festi kaup á setrinu .
Gibbs-fjölskyldan var vellauðug eins og sjá má á þeim munum sem eru til sýnis á Passions and Possessions .
Til dæmis fá gestir tækifæri til að sjá hásæti og aðra ótrúlega muni semGibbs-fjölskyldan lét smíða fyrir sig í gegnum tíðina .
Þessir hlutir gefa gestum góða mynd af þeim auðæfum sem fjölskyldan átti .
Eins fá gestir tækifæri til að rölta um hluta byggingarinnar og skoða hvernig fjölskyldan bjó .
Í höllinni er einnig hægt að fá innsýn í fyrirkomulagið hjá þjónustufólki fjölskyldunnar en tugir þjóna og aðstoðarfólks störfuðu í byggingunni á sínum tíma .
Sumt aðstoðarfólkið var svo með sína eigin þjóna sem þurftu ávallt að halda sig fjarri heimilisfólki og aldrei láta sjá sig .
Það er vel þess virði að heimsækja Tyntesfield enda er þessi herragarður ansi tilkomumikil og lóðin í kring líka þar sem allt viðhald er til fyrirmyndar .
Innsýn í líf Jane Austen Aðdáendur rithöfundarins Jane Austen ættu svo sannarlega að kíkja á safnið The Jane Austen Center í Bath því á safninu fá gestir innsýn í líf hennar og ævistarf .
Austen heimsótti Bath reglulega og á árunum 1801 til 1806 bjó hún þar .
Dálæti hennar á borginni skín augljóslega í gegn í bókunum hennar Northanger Abbey og Persuasion sem eiga að gerast að mestu í Bath .
Á Jane Austen-safninu eru vaxmyndir , búningar og ýmsir hlutir sem gæða ævisögu hennar lífi .
Gestir fá meðal annars tækifæri til að klæða sig í búninga í anda Austen og horfa á fræðandi stuttmyndir .
Eins er hægt að setjast niður og sötra á hágæða tei og fá sér meðlæti eins og sannur Englendingur myndi gera .
Að lokum er hægt að kaupa varning sem tengist Austen í gjafavöruverslun safnsins .
Skemmtilegt og upplýsandi safn .
Ævintýralegt sædýrasafn Sædýrasafnið í Bristol er ævintýralegt safn þar sem börn og fullorðnir geta skemmt sér og fræðst .
Mikið er lagt upp úr því að skapa dýrum safnsins umhverfi sem líkist sem mest þeirra náttúrulega umheimi .
Þeir sem vilja dást að hákörlum , trúðfiskum , sæhestum og öðrum heillandi sjávardýrum ættu að skella sér í sædýrasafn Bristol .
