Tvær bækur koma upp í hugann .
Fyrst Meistarinn og Margaríta eftir Búlgakov , sem ég á í margþvældri kilju .
Ég leita oft í hana þegar ég þarf innblástur af því að þetta er svo frábært verk , sem gerist á mörgum plönum ; í Galíleu á tímum Krists og í Moskvu þegar djöfullinn kemur inn í miðja bjúrókrasíuna með sínar sjónhverfingar .
Þetta er rosaleg ádeila á Ráðstjórnarríkin , á alræðið hvort sem það heitir fasismi eða eitthvað annað .
Húmorinn er flottur og mannlýsingarnar .
Mér finnst þetta alltaf ný saga , sama hve oft ég dreg hana fram .
Stundum saga af meistaranum , stundum af Margarítu og Jesú og Pontíusi Pílatusi ; maður kennir í brjósti um hann í hitanum fyrir botni Miðjarðarhafs að glíma við þennan horaða fanga sem leggur fyrir hann spurningar sem hann getur ekki svarað .
Alveg magnað ! Svo er það íslensk bók ; nóvellan Skugga-Baldur eftir Sjón sem líka gerist á tveimur eða þremur tímaplönum .
Ég bíð eftir að einhver geri bíómynd eftir Skugga-Baldri og ég fái að leika í henni ! Ég les hana stundum og sé mig fyrir mér skríðandi nakinn á eftir tófunni ! Þegar heimurinn er erfiður er skáldskapurinn oft það eina sem getur tryggt okkur réttlæti , hvernig svo sem við skýrum réttlæti eftir eigin gildismati .
