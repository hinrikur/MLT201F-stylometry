Sá stíll á samskiptum að svara engu sem spurt er um heldur semja eigin spurningar og svara þeim hefur því miður gert vart við sig í stjórnmálum hér á landi að undanförnu .
Reyndar er þetta ekkert nýtt , heldur líklega stíll sem fenginn er að láni frá stjórnmálamönnum fyrri tíðar .
Skemmst er að minnast þess þegar fyrrverandi forsætisráðherra var fyrr í mánuðinum umkringdur fjölmiðlafólki nær samfleytt í þrjá daga en svaraði samt engri spurningu sem að honum var beint .
Hann tók einfaldlega ekki við spurningum frá öðrum , heldur samdi þær sjálfur og svaraði svo sínum heimatilbúnu spurningunum skriflega á eigin vefsíðu .
Fleiri hafa notað þessa aðferð , sem hefur þann eina tilgang að stýra umfjöllun um óþægileg mál eða koma í veg fyrir hana .
Í besta falli er þessi aðferð hallærisleg og í versta falli , eins og þegar kjörnir fulltrúar eiga í hlut , er hún ólýðræðisleg .
Fjölmiðlar gegna mikilvægu hlutverki .
Blaðamenn eru í þjónustu við almenning við að veita upplýsingar og varpa ljósi á það samfélag sem við búum í .
Stjórnmálamenn eru kjörnir til starfa og verða að vera tilbúnir að svara fyrir verk sín , óháð því hver spyr eða hvort spurningarnar eru þeim að skapi .
Auðvitað er óþægilegt að hafa hljóðnemafjöld í andlitinu en það þýðir ekki að það sé í lagi fyrir ráðamenn að sleppa því að svara eðlilegum spurningum .
Þá er verið að hindra fjölmiðlafólk í að vinna vinnu sína í þágu almennings .
Þegar spurningar fjölmiðlamanna eru hunsaðar af stjórnmálamönnum sem vilja stýra umfjöllun um sjálfa sig er mikilvægt að fjölmiðlar standi sig og gleymi ekki spurningunum sem ekki var svarað .
Spurningarnar þarf að geyma og þeirra þarf að spyrja aftur síðar þegar sá sem spurður var fæst til viðtals .
Sé þeim enn ósvarað þarf að spyrja þeirra aftur .
Það er fullkomlega óeðlilegt að stjórnmálamanni í valdastöðu komi til hugar að spyrja sjálfan sig spurninga , svara þeim svo og telja að þar með sé öll sagan sögð .
Það er ekki stjórnmálamanna að stýra umfjöllun um sig sjálfa og það er ekki þeirra að skrifa eigin sögu .
