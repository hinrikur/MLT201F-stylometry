Blásið var til afmælisveislu á Bazaar , nýjum veitingastað sem opnaður verður innan skamms í Oddsson hosteli í JL húsi .
Afmælisbarnið , Margrét Ásgeirsdóttir , annar eigenda Oddsson , bauð vinum og vinnufélögum að prófa matseðilinn hjá kokkinum Eyþóri Rúnarssyni .
Myndir og texti : Ásdís Ásgeirsdóttir asdis@mbl.is Það lá eftirvænting í loftinu á Bazaar þegar gestirnir settust til borðs á þessum glænýja veitingastað að smakka á gæðaréttunum hans Eyþórs yfirkokks .
Það þótti gott tilefni að prufukeyra eldhúsið og borðsalinn á afmælisdegi Margrétar , eiganda Oddsson .
Gestirnir , sem voru á aldrinum 11 til 73 , urðu ekki fyrir vonbrigðum .
" Þetta var besti fiskur sem ég hef smakkað og er ég ekki mikið fyrir fisk , " segir Sindri Sigurðarson , yngsti gestur afmælisins .
Ítalskt í bland við Miðjarðarhafsmat Boðið var upp á fjórréttaðan matseðil og var mikil ánægja meðal veislugesta .
Eyþór og félagar göldruðu fram ljúffenga rétti í anda hússins .
" Við leggjum áherslu á ítalskan mat í bland við Miðjarðarhafsmat .
Þetta verður svona bistrófílingur , bæði kaffihús , bistró og svo fínna á kvöldin , " segir Eyþór .
" Við verðum með steinbakaðar pítsur , ferskt pasta , fisk , steikur , samlokur og salöt , " segir hann , en allur matur er eldaður frá grunni .
Lesendur fá að spreyta sig á nokkrum réttum sem verða á matseðli Bazaars .
Eftirvænting fyrir opnun Margrét var hæstánægð með afmælisveisluna .
" Þetta heppnaðist gríðarlega vel og allir eru hæstánægðir þótt það sé formlega ekki búið að opna og ekki allt tilbúið .
Við höfum unnið að þessu verkefni í rúmlega ár og það var virkilega gaman að geta gefið vinum og vinnufélögum smjörþefinn af því sem koma skal .
Viðbrögð afmælisgesta lofa góðu fyrir framhaldið , " segir Margrét , en Oddsson og Bazaar verða opnuð í næstu viku .
" Við höfum heyrt að mikil eftirvænting sé fyrir opnuninni og gleður það okkur að sjálfsögðu og erum við full eftirvæntingar að taka á móti gestum , erlendum jafnt sem innlendum .
Við sjáum fyrir okkur góða stemningu á Oddsson enda talsverð fjölbreytni í boði fyrir gesti , eins og jóga , karókíherbergi , kaffihús , setustofa , bar og veitingastaður þar sem allir geta fengið eitthvað við sitt hæfi .
Ég býð ykkur bara öll hjartanlega velkomin til okkar á Oddsson , " segir Margrét með bros á vör .
Steiktur humar með saffran arancini , hvítlaukseggjakremi , steiktu spínati , sellerí og appelsínu Uppskrift fyrir 8 Saffran arancini 45 g skalotlaukur ( fínt skorinn ) ½ hvítlauksrif 150 g risottógrjón 100 ml hvítvín 350 ml humarsoð ( eða kjúkingasoð ) 50 g parmesanostur 25 stk. saffranþræðir appelsínusafi úr 1 appelsínu sjávarsalt olía til steikingar 2 egg 100 g hveiti 100 g brauðraspur Hitið pott með olíu í og steikið laukinn og hvítlaukinn við vægan hita þar til hann fer að mýkjast .
Bætið risottógrjónunum og saffraninu út í og steikið með lauknum í ca 2 mín .
Setjið hvítvínið út í pottinn og sjóðið í ca 5 mínútur við vægan hita .
Bætið soðinu svo út í pottinn og sjóðið við vægan hita þar til grjónin eru orðin mjúk í gegn .
Setjið parmesanostinn út í og smakkið til með saltinu og appelsínusafanum .
Kælið blönduna og gerið svo ca 20 g bollur úr öllu saman .
Veltið bollunum upp úr hveiti og svo eggjunum og svo raspinum í lokin .
Steikið við 180 gráðu hita í ca 2 mínútur í djúpsteikingarpotti eða þar til þær eru orðnar gylltar og fallegar á litinn .
Hvítlaukseggjakrem 300 g smjör 3 stk. eggjarauður 1 stk. hvítlauksrif ( fínt rifið ) sérríedik salt Bræðið smjörið í potti .
Setjið eggjarauðurnar í skál og þeytið yfir heitu vatnsbaði þar til þær eru léttar og ljósar .
Hellið smjörinu saman við í mjórri bunu og þeytið vel í á meðan .
Bætið fínt rifna hvítlauknum út í og smakkið til með edikinu og saltinu og piparnum .
Steiktur humar 24 pillaðir humarhalar 2 msk .
smjör sjávarsalt ½ sítróna olífuolía til steikingar Hitið pönnu með ólífuolíu þar til fer að rjúka úr henni .
Setjið humarinn á pönnuna og steikið hann þar til hann er orðinn gylltur og snúið honum svo við og bætið smjörinu út á pönnuna steikið humarinn í ca 2 mínútur í viðbót .
Takið humarinn af pönnunni og kryddið með saltinu og kreistið sítrónusafann yfir hann .
Steikt fennelsellerí – spínat og appelsína 150 g sellerí ( fínt skorið ) 150 g fennel ( fínt skorið ) 1 stk. appelsína 1 poki spínat 1 msk .
smjör sjávarsalt fínt rifinn hvítlaukur ólífuolía til steikingar Skerið börkinn utan af appelsínunni og skerið laufin innan úr henni og skerið í litla bita .
Hitið pott með olífuolíu og smjöri .
Setjið selleríið og fennelið ofan í ásamt hvítlauknum og eldið við hálfan straum í ca 3 mínútur .
Bætið appelsínunni og spínatinu út í og eldið í 1 mínútu í viðbót og smakkið til með saltinu .
Steiktur saltfiskhnakki með caponata og jómfrúarólífuolíu Uppskrift fyrir 8 1 stk. eggaldin ( gróft skorið ) 1 stk. rauð paprika ( kjarnhreinsuð og gróft skorin ) 1 stk. laukur ( gróft skorin ) 2 stk. hvítlauksgeiri ( fínt skorin ) 4 g oregano 2 g chili-flögur 4 stk. tómatar ( skornir ) 2 msk .
kapers 200 g ólífur 20 g steinselja ( gróft skorin ) balsamedik fínt salt Hitið pönnu með ólífuolíu og steikið eggaldin þar til það fer að brúnast .
Bætið papriku , lauk , hvítlauk , oreganó og chili-flögum út á pönnuna og eldið saman þar til allt er orðið mjúkt .
Bætið tómötum út á pönnuna ásamt kapers og ólífum og eldið við vægan hita í 5 minútur .
Smakkið til með balsamediki og salti og bætið í lokin steinseljunni saman við .
Saltfiskhnakkar 1.600 g saltfiskhnakkar 700 ml ólífuolía 200 g hveiti Skerið saltfiskhnakkana í 200 g steikur og veltið þeim upp úr hveitinu .
Hitið pönnu með vel af ólífuolíu þar til fer að rjúka úr henni .
Steikið saltfiskinn þar til hann er gylltur allan hringinn .
Berið fram með steiktum kartöflum , góðri jómfrúarólífuolíu og klettasalati .
Eggjabrauð Eyþórs Sætt eggjabrauð með vanillu , sýrðum rjóma og jarðarberjum 1 stk , hvítt brauð ( óskorið – skorið í fjórar þykkar sneiðar ) 4 egg 2 msk , rjómi 5 msk , mjólk rifinn börkur af ½ appelsínu ½ tsk , kanill 100 g smjör 1 box jarðarber 1 kvistur mynta ( fínt skorin ) 2 msk .
flórsykur Blandið saman eggjum , rjóma , mjólk , appelsínuberki og kanil .
Dýfið einni brauðsneið í einu ofan í blönduna .
Hitið pönnu við meðalhita og setjið smjörið á pönnuna .
Steikið brauðið á hvorri hlið þar til sneiðarnar eru orðnar gylltar að lit .
Skerið jarðarberin í fernt og setjið í skál með myntunni .
Setjið flórsykurinn í sigti með litlum götum og dreifið flórsykri jafnt yfir brauðsneiðarnar .
Vanillusýrður rjómi 1 dós 36 % sýrður rjómi 1 msk .
flórsykur 1 tsk .
vanilludropar Setjið allt hráefnið saman í skál og blandið saman .
Dreifið yfir brauðið .
