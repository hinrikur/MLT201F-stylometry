Loks hafa Garðbæingar fengið alvöru matsölustað í hjarta bæjarins , á Garðatorgi .
Þar er fullt bæði í hádeginu og á kvöldin enda maturinn ekki af verri endanum .
Eigandi og kokkur , Stefán Magnússon , segir að lögð sé áhersla á heiðarlegan og góðan mat fyrir alla fjölskylduna .
Myndir og texti : Ásdís Ásgeirsdóttir asdis@mbl.is Það er fólk á öllum aldri að snæða hádegismat í stórum og björtum sal í Mathúsi Garðabæjar þegar blaðamaður bankar upp á og er stemningin góð .
Að Mathúsi Garðabæjar standa tveir reyndir matreiðslumenn , Stefán Magnússon og Þorkell Garðarsson ásamt framreiðslumanninum Róberti Rafni Óðinssyni .
Staðurinn var opnaður fyrir hálfum mánuði og er Stefán afar ánægður með móttökurnar en fullt hefur verið út úr dyrum bæði á kvöldin og í hádeginu .
Fjölskylduvænn staður Stefán segir að hann hafi viljað opna fjölskylduvænan veitingastað sem býður upp á vandaðan mat úr fyrsta flokks hráefnum .
Í hádeginu er léttur matseðill og er þá alltaf boðið upp á fisk dagsins og súpur .
" Við erum með smá ítalskt þema ; risotto , carpaccio og tiramisu og sérvalið kaffi .
Gæðin eru númer eitt , tvö og þrjú , " segir Stefán en allir ættu að geta fundið eitthvað við sitt hæfi .
Um helgar er boðið upp á alvöru " brunch " -hlaðborð .
Útsýni til Bessastaða Stefáni , sem hefur búið í Garðabæ í tólf ár , fannst vanta veitingastað af þessu tagi í bæinn .
" Ég var orðinn leiður á að leita að stöðum og þurfa að fara niður í bæ .
Þetta er búið að vera í bígerð í nokkur ár og við duttum niður á þessa staðsetningu , " segir Stefán en úr veitingasalnum má bæði horfa út á Bessastaði og á Hallgrímskirkju .
" Þetta er bjartur og skemmtilegur staður , " segir hann .
Að rölta á veitingastaðinn Garðbæingar geta nú fengið sér kvöldgöngu með fjölskyldunni í Mathúsið .
" Það er mikill kostur að geta fengið sér göngutúr á kvöldin á Mathús Garðabæjar og skilið bílinn eftir heima .
Undanfarin kvöld er takmarkinu náð , að sjá fólkið koma hingað og borða og rölta svo heim , " segir Stefán .
Matseðillinn er girnilegur og það er ekki úr vegi að spyrja Stefán um uppáhaldsrétt .
Ætli það sé ekki risottoið .
Með andalæri , parmesan og villisveppum .
Það er gríðarlega gott .
" Risotto Fyrir 4-6 200 g risotto-grjón 25 g skalotlaukur 500 ml kjúklingasoð 100 g flúðasveppir 20 g villisveppir 50 g parmesan-ostur 50 ml rjómi salt og pipar Brúnið laukinn létt í potti eða pönnu og setjið grjónin svo út í ásamt kjúklingasoðinu og sjóðið þar til þau verða léttelduð eða í sirka 10 mín .
Brúnið næst sveppina á sér pönnu og setjið svo út í grjónin ásamt rjómanum og rifnum parmesan-osti .
Kryddið til með salti og pipar .
Sumarlax Fyrir 4-6 1 kg laxaflak , beinhreinsað og flakað og skorið í sirka 180 til 200 g steikur .
200 g bankabygg ½ gúrka 5 radísur dill 500 g sellerírót 200 ml rjómi 50 g smjör salt og pipar 25 g rauðlaukur 30 g engifer 30 g eggjarauður 150 ml olía kryddjurtir Bygg Byggið er skolað upp úr köldu vatni og síðan soðið í u.þ.b. 30 mínútur eða þar til tilbúið .
Það er síðan kælt , kryddað til og saltað og piprað .
Skerið gúrku niður í teninga og blandið saman með kryddjurtum og blandið saman við byggið .
Sellerírótarmauk Því næst er sellerírótin skræld og skorin í teninga og sett í pott og brúnuð í olíu .
Bætið rjómanum út í og sjóðið þar til rótin er orðin mjúk .
Sigtið svo rjómann frá og setjið í matvinnsluvél .
Maukið og kryddið með smjöri , salti og pipar þar til maukið verður silkimjúkt .
Engiferdressing Setjið engifer og rauðlaukinn í matvinnsluvél með eggjarauðunni , salti og pipar og er þetta sett rólega saman með olíu eða þar til sósan er orðin þykk .
Laxinn Laxinn er steiktur á pönnu upp úr olíu , kryddaður til með salti og pipar .
Eldið hann í u.þ.b. 3 mínútur á hvorri hlið og setjið svo klípu af smjöri út á .
Raðið þessu svo fallega saman á disk .
Geitaostasalat Fyrir 4-6 .
300 g spínat 1 rauðrófa 50 g pekan-hnetur 1 stk. pera 2 msk .
hunang radísur kryddjurtir 50 g geitaostur salt og pipar Skolið salatið vel í köldu vatni .
Sjóðið rauðrófurnar í u.þ.b. 30 til 35 mínútur eða þar til þær eru orðnar mjúkar .
Kælið þar næst upp úr köldu vatni og skrælið og skerið í teninga .
Léttristið pekan-hneturnar á pönnu .
Skerið perurnar í þunnar ræmur .
Skerið ostinn í litlar og fallegar sneiðar .
Blandið öllu saman í skál og hellið smá hunangi yfir .
Piprið og saltið og gott er að setja smá ólífuolíu .
Tíramísú Fyrir 4-6 500 g mascarpone-ostur 6 stk. eggjarauður 200 g sykur 400 g ladyfingers 1 bolli espresso kakó Þeytið eggjarauðurnar upp með sykrinum þar til þær eru orðnar stífþeyttar .
Bætið þar næst mascarpone-ostinum saman við en þetta er þeytt saman rólega .
Setjið ladyfingers í glös og hellið kaffinu yfir.Setjið þar næst blönduna í glösin og kælið í ísskápnum í einn klukkutíma áður en það er borið fram .
Skreytið með kakó og ferskum berjum .
