Á Borgarfirði eystra ríkir kyrrð og ró .
Þar búa rúmlega 100 manns og tugþúsundir lunda í sátt og samlyndi .
Í hólma við höfnina verpir lundinn og kippir sér ekki upp við ferðamenn með myndavélar .
Á bilinu 40 til 50 þúsund ferðamenn koma ár hvert á staðinn í þeim tilgangi að skoða og mynda lunda .
Myndir og texti : Ásdís Ásgeirsdóttir asdis@mbl.is Til að komast eins langt og hægt er frá Reykjavík er tilvalið að skella sér á Borgarfjörð eystra .
Fjörðurinn er fagur en við botn hans lúrir litla þorpið Bakkagerði .
Þar í sveitinni vinna menn og konur við landbúnað , fiskveiðar og ferðamennsku .
" Við lifum á náttúrunni eins og lundinn , segir Arngrímur Viðar Ásgeirsson , eigandi ferðaþjónustunnar Álfheima .
Lundinn dregur að sér ferðamenn Arngrímur segir að lundinn og náttúran dragi að sér ferðamenn sem kjósa fámennið , kyrrð og ró en ágangur ferðamanna er þar enn lítill .
Í kringum 40-50 þúsund ferðamenn koma á ári hverju til að skoða lundann en aðal ferðatímabilið er frá miðjum júní fram í miðjan ágúst .
Helmingur lundastofns heimsins verpir á Íslandi , útskýrir Arngrímur .
" Varpið gengur vel hérna fyrir norðan og austan og er að bæta sig hér ef eitthvað er .
En svo er suðurströndin alveg katastrófa varðandi að koma upp ungum því að sandsílið hefur fært sig vegna hlýnunar sjávar , " segir hann .
Lundinn trygglyndur fugl Í Hafnarhólma gerir lundinn sér heimili á sumrin .
Á veturna dvelur hann úti á hafi .
" Þeir hafa ekki vængi til að fljúga til heitu landanna , " segir hann en um miðjan apríl koma þeir í land til að verpa .
" Þeir koma heim og græja sumarhúsið sitt .
Þeir hitta sömu konuna þegar þeir koma heim við húsið sitt og eru mjög tryggir sínum konum , " segir hann .
Örugg aðstaða til fuglaskoðunar Byggður var stígur og útsýnispallur uppi á Hafnarhólmanum árið 1996 .
Lundinn er því orðinn mjög vanur að vera í návist við mannfólkið og leyfir forvitnum ferðalöngum að góna á sig að vild .
" Þetta er mjög örugg og trygg aðstaða sem truflar fuglinn ekki mjög mikið , " segir Arngrímur en á hólmanum má nú finna lítinn kofa þar sem fuglaskoðaðar geta haldið til .
" Selfie " með lunda er toppurinn Ferðamannastraumurinn liggur ekki á þennan stað landsins og því ríkir þar friður og ró fyrir þá sem það kjósa .
" Við njótum þeirrar sérstöðu að vera eins langt frá Keflavík og Reykjavík og mögulegt er á Íslandi .
En auðvitað er hægt að bæta við og nýta svæðið betur , " segir hann .
Margir sækja í að mynda þennan sjaldgæfa fugl sem lundinn er .
" Það var hérna um daginn kínverskur náttúruljósmyndari sem valdi hundrað dýr í heiminum til að mynda og eitt af þeim var lundi .
Hann var hérna í nokkra daga .
Sumir koma til að taka myndir af Jökulsárlóninu og aðrir til að taka " selfie " í Bláa lóninu .
En að taka " selfie " með lunda , það hlýtur að vera toppurinn , " segir hann og hlær .
Blaðamaður viðurkennir að það hafi hann einmitt gert .
" Ég meina þú kemst ekkert hærra en það á Íslandi ! " Fyrir þá sem vilja friðsæld Arngrímur segir að í firðinum sé mikið og gott göngusvæði sem sé vel skipulagt en hægt er að fara í styttri og lengri ferðir .
" Íslendingarnir eru ekki mikið að koma til okkar , ekki miðað við þann gönguáhuga sem ríkir .
Það eru ekkert fleiri að ganga hér en árið 2000 .
Þetta er tilbúið svæði til að taka á móti fleiri ferðamönnum og þau eru kannski ekkert mjög mörg á Íslandi , " segir Arngrímur en segir alls ekki markmiðið að fylla fjörðinn af ferðamönnum .
" Við viljum bara fá réttu gestina með rétta hugarfarið .
Þeir sem koma til Íslands til að njóta friðsældar þurfa að fara að hreyfa sig lengra frá Reykjavík heldur en var fyrir tíu árum .
Þá er þetta svæði sem er tilbúið , " segir hann .
" Þetta eru spennandi tímar og við gerum okkar besta til að taka vel á móti gestunum okkar .
Fagna lundanum á hverju vori .
Það er notalegt að sýna gestunum okkar lundann , sérstaklega kvölds og morgna í töfrandi birtunni , " segir hann .
Blaðamaður getur svo vottað að það er afskaplega notalegt eftir lundaskoðun að sitja í heitum potti í tunglsljósi og horfa út á haf .
