Margt bendir til þess að árið 2016 ætli að verða " ár ómöguleikans " .
Leicester City , kotbændur úr Miðlöndum Englands , reið á vaðið í vikunni og varð enskur meistari í knattspyrnu .
Það átti ekki að vera hægt .
Einhver staðar las ég að stuðullinn gagnvart þeim gjörningi hefði í fyrra verið svipaður og gagnvart því að Kim Kardrassían yrði næsti forseti Bandaríkjanna .
Hefði mér verið stillt upp við vegg hefði ég frekar veðjað á Kim .
En Leicester skaut glamúrpíunni og einkavinkonu Íslands sumsé ref fyrir rass .
Talandi um forseta Bandaríkjanna er annar " ómöguleiki " í uppsiglingu þar .
Þrátt fyrir góðan vilja ætlar flokkseigendum í Repúblikanaflokknum ekki að takast að hefta framgöngu orðháksins og auðkýfingsins Donalds Trump .
Maður sér ekki lengur að neitt geti komið í veg fyrir að hann verði frambjóðandi flokksins þegar Bandaríkjamenn ganga að kjörborðinu í nóvember .
Það átti ekki heldur að vera hægt .
Hvort kappinn skilar sér alla leið í Hvíta húsið skal ósagt látið en verður að teljast ósennilegt .
En alls ekki ómögulegt .
Svo mikið hafa menn lært síðustu mánuði .
Sumt er líkt með Donald Trump og Leicester City , annað ekki .
Bæði gáfu margfalt líklegri kandídötum langt nef og skildu þá eftir með sárt ennið .
Í forarpytti .
Og hvorugt lét linnulausar hrakspár hefta för sína .
Efldust þvert á móti við hverja raun .
Þar lýkur þó samanburðinum .
Meðan allir hlutlausir hljóta að gleðjast yfir velgengni kotbændanna frá Leicester veldur framganga auðkýfingsins frá Queens fólki upp til hópa áhyggjum .
Er slíkt ólíkindatól þess umkomið að valda " erfiðasta starfi í heimi " ? Þess utan skákar Trump í skjóli auðs , ólíkt hinum snauðu Miðlendingum .
Og úr því ómöguleikinn gengur laus , hvað fleira eigum við þá í vændum ? Erum við til dæmis að horfa upp á það að sitjandi forseti verði í fyrsta sinn felldur í kosningum á Íslandi ? Nokkuð sem menn hefðu talið ómögulegt fyrir tveimur vikum .
En ekki sér fyrir endann á uslanum sem skjalataskan sem skolaði á land frá Panama virðist ætla að valda hér um slóðir , auk þess sem kominn er fram á sjónarsviðið mótframbjóðandi sem virðist höfða til landsmanna , Guðni Th. Jóhannesson .
Enginn skyldi þó afskrifa sitjandi forseta .
Nú skiptir hann væntanlega um gír og það á Ólafur Ragnar Grímsson sameiginlegt með Leicester City að hann er " refur " .
