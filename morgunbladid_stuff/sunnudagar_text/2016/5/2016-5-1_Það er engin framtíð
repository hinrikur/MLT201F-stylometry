Fimm manna fjölskyldu frá Úsbekistan , sem sótt hafði um hæli hér á landi vegna trúarofsókna í heimalandinu , var vísað úr landi á þriðjudag án þess að mál þeirra fengi efnislega meðferð .
Eftir átta mánaða dvöl hér voru þau send til Frakklands því þau millilentu þar á leiðinni til Íslands í fyrra .
Þau dreymir um að vera á Íslandi og eru með vilyrði um vinnu en íslensk yfirvöld sendu þau út í óvissuna í París .
Texti og myndir : Ragnheiður Sigurðardóttir Bjarnarson raggybjarna@gmail.com Það er fimmtudagsmorgun 28.apríl .
Ég sit í lestinn á leiðinni í bæinn Melun sem er suð-austur af Parísarborg .
Ég hef mælt mér mót við flóttamannafjölskyldu frá Úsbekistan sem var send frá Íslandi til Frakklands 26. apríl .
Þau eru staðsett í Melun því skrifstofan sem útvegar þeim landvistarleyfispappíra er þar .
Ég er stressuð enda veit ég ekkert hvað ég er fara út í .
Í fyrsta lagi hef ég aldrei skrifað í dagblað hvað þá hitt fjölskyldu sem er að flýja land sitt með lítið sem ekkert á milli handanna .
Ef ég er stressuð hvernig í ósköpunum ætli þeim líði ? Þau eru komin hingað á héraðsskrifstofu í Melun í þriðja sinn á jafnmörgum dögum .
Það eru miklar raðir fyrir framan enn óopnaða skrifstofuna en ég sé hendi veifa mér fremst í einni af röðunum .
Mér líður soldið dónalega þegar ég treð mér áfram í röðinni til að hitta þau .
Við tökumst í hendur .
Fyrst heilsa ég Vladimir síðan heilsa ég dóttur hans og Irinu , Milinu sem heilsar til baka á íslensku .
Svo heilsa ég tvíburunum Samir og Kemal og þeir ávarpa mig einnig á íslensku .
Síðast heilsa ég Irinu sem ég var í sambandi við degi áður í gegnum netið .
Ég ætti ekki að vera hissa að krakkarnir hafi náð tungumálinu á þeim átta mánuðum sem þau bjuggu á Íslandi enda eru börn fljót að læra orð í gegnum leiki og skóla .
Síðasti dagurinn í skólanum erfiður Þarna stöndum við í röðinni úti og troðningur er mikill .
Við erum öll fámál .
Það er kvíði og spenna í loftinu .
Hvað mun gerast í dag ? Mun fjölskyldan fá samastað hér í Frakklandi eftir allt ? Allt í einu bendir öryggisvörðurinn , sem stjórnar umferð raðanna , Irinu , sem stendur fremst af okkur í hópnum , að fara í aðra röð .
Pirringur leynir sér ekki því nú eru þau aftast í nýju röðinni .
Það gengur samt hratt fyrir sig enda eru þau þaulvön , við förum í gegnum öryggisleit og síðan inn .
Enginn talar annað en frönsku og ég sé strax að það fer ekki vel í þau .
Þegar við komum inn í húsið benda Vladimir og Irina okkur krökkunum á að setjast á meðan þau reyna að komast að því hvert skal halda næst .
Við setjumst niður og dóttir þeirra Milina fer að spjalla við mig um Ísland .
Henni finnst gaman að tala íslensku og hún hefur náð góðum tökum á málinu .
Hún segir mér frá lífinu á Íslandi , en krakkarnir hafa rætt mikið um Ísland síðan þau voru neydd til að yfirgefa vini og félaga fyrir tveimur dögum .
" Síðasti dagurinn í skólanum var erfiður " segir Milina , " það fóru allir að gráta .
Vinkonur mínar vildu ekki að ég færi frá Íslandi og kennarinn minn var líka grátandi .
Ísland var gott land , " segir Milina áður en við stóðum upp .
" Þau sögðu áfram , svo inn til vinstri , " segir Irina ekki vongóð um að við séum á réttum stað .
Ég reyni eftir bestu getu að krafla mig áfram í frönskunni en er í raun engu nær .
Kona gengur fram hjá okkur og segir okkur að við eigum ekki að vera hér og leiðir okkur í stærri sal sem fljótlega fyllist af fólki .
Tungumálaörðugleikarnir ýfa upp ótta , áhyggjur og reiði .
Irina bölvar en Vladimir róar hana niður og reynir að halda uppi jákvæðri orku þó það sé erfitt á svona stundu .
Við setjumst niður og Vladimir réttir kökkunum ipad til að leika með á meðan Irina tala við ráðgjafann .
Svo hefst biðin , endalausa gæti ég sagt .
It ' s not my problem Ráðgjafinn hefur nú fengið öll skjöl og vegabréf og þarf að vinna úr upplýsingunum .
Við bíðum eftir framhaldinu .
Irina sest á milli krakkanna og Vladimir fer út að reykja .
Inn á milli heyri ég krakkana tala íslensku og það sýnir mér hversu tengd þau voru Íslandi og samfélaginu í Innri-Njarðvík , þar sem börnin hafa gengið í skóla í vetur .
Irena byrjar að lýsa fyrir mér atburðum síðustu daga .
" Þann 26. apríl förum við frá Íslandi .
Þegar við lendum á Charles de Gaulle flugvellinum í norðurhluta Parísar tekur lögreglan á móti okkur .
Hún leiðir okkur niður að farangrinum okkar og lætur okkur hafa bréf .
Í bréfinu stendur að við höfum átta daga til að fara á lögregluskrifstofuna á Rue des Saints- Peres 12 , 77000 Melun , til að skrá okkur inn í landið .
Svo erum við bara skilin eftir ein án alls .
Þarna stöndum við með 150 kg af farangri , þrjú börn og erum í sjokki .
Við spyrjum lögreglumanninn hvað við eigum að gera næst og hvar eigum við að gista .
" It ' s not my problem , " svarar hann og fer .
" Svona lýsir Irina upphafsmínútum sínum sem flóttamaður í Frakklandi .
Hún segir mér síðar að Útlendingastofnun hafi sagt þeim að Frakkland væri að bíða eftir þeim og vissi af þeim .
Annað kom þó á daginn .
Á flugvellinum ákveða þau að taka leigubíl á umrætt heimisfang lögreglu skrifstofunnar .
Þau hafa ekki mikinn pening en heldur ekkert annað val tjáir Irina mér .
Ferðin tekur tvo tíma og kostar 150 evrur eða um 20 þúsund krónur .
Þegar þau koma að umræddu heimilisfangi , skrifstofu lögreglu í Melun , er allt lokað og læst .
Það er bara opið frá 9-12 .
Úti er rigning og börnin eru þreytt og biðja um að fá að borða .
Af einskærri heppni rekast þau á rússnesk hjón sem hafa búið í bænum í nokkur ár .
Loksins gátu þau talað móðurmálið og fengið smá útskýringar .
Rússarnir keyrðu þau um bæinn í leit að svefnstað áður en þau loks fundu hótel .
" Við komum inn á fyrsta hótelið og biðjum um tvö herbergi í eina nótt , " byrjar Vladimir að útskýra .
" Afgreiðslukonan segir að það sé laust hjá þeim svo við förum að bera inn úr bílum .
Þá renna á hana tvær grímur og hún breytir um skoðun .
Segir bara nei , nei , við erum ekki með neitt laust .
Við hlógum bara því þetta var orðið eitt stórt grín , bárum dótið aftur út í bíl og fórum á næsta hótel .
Þar fengum við samastað þrátt fyrir alla kassana og töskurnar .
" Þetta var aðeins fyrsti dagur fjölskyldunnar í Frakklandi og ég spyr þau um næsta dag , miðvikudaginn , og hvernig hann hafi farið .
" Við vorum mætt hér öll fjölskyldan kl. 9 um morguninn .
Við biðum í röð fyrir utan , fengum svo að koma inn .
Einhver kona tók pappírana okkar og vegabréfin og svo var okkur bara sagt að bíða .
Við biðum alveg til hádegis án þess að vita hvað væri að gerast en það lokar kl. 12 .
Þegar ljósin voru að slokkna kom konan til okkar aftur með tveimur öðrum starfsmönnum .
Þau rituðu eitthvað á blaðið okkar og sögðu okkur að koma aftur á morgun kl. 9 og hér erum við aftur að bíða , " segir Irena með pirring í röddinni .
Óvissan er að taka sinn toll af þeim hjónum og þolinmæðin er á þrotum .
Hvað svo , spyr ég , fóruð þið upp á hótel eða ? " Já svona næstum , " heldur Irina áfram .
Vladimir er farin aftur út að reykja en klukkan er rétt að verða hálf 11 og biðin rétt að byrja .
" Við ákváðum að labba upp á hótel , það tekur u.þ.b. 40 mínútur .
Á leiðinni komum við að útimarkaði og keyptum brauð og osta til eiga að borða .
Svo átti Vladimir gullhring sem við seldum til að eiga fyrir næstu nótt á hótelinu .
Við áttum bara 50 evrur og hótel nóttin kostar 200 evrur með mat .
Við tókum ekki matinn í þetta sinn svo það var 145 evrur .
Hringinn seldum við á 150 evrur svo það dugði .
En við eigum núna lítið eftir , " segir Irina og fer að huga að krökkunum .
Þau eru sár og vonsvikin yfir móttökunum hér í Frakklandi og líður eins og kerfið hafi svikið þau .
" Lýðræði hvað , " segir Vladimir .
Svo er nafn þeirra kallað og þau fara að tala við ráðgjafann .
Ég átta mig ekki alveg á hvernig kerfið hérna virkar .
Sumir eru með númer en stundum heyri ég líka nöfn kölluð .
Svo er fólki stundum bent á að fara í næstu álmu án fyrirvara .
En við sitjum enn á sama stað .
Klukkan að vera 11 og þau þurfa að tékka út af hótelinu klukkan 12 annars lenda þau í að borga aðra nótt .
Ísland var gott land Meðan Irina og Vladimir eru að tala við ráðgjafann og útskýra fyrir henni að Ísland og Úsbekistan séu alvöru lönd ( Irina tjáir mér eftir á að ráðgjafinn hafi þurft að sjá löndin tvö inn á Google maps til að trúa henni ) , sé ég að krakkarnir eru að spila nokkra mismunandi tölvuleiki .
Samir er að spila Mindcraft og er að byggja hól .
Við spjöllum saman á íslensku um leikinn en ég þekki hann lítið sem ekkert .
" Svo notarðu þetta tæki til að búa til og hamarinn til að brjóta " , segir Samir á óaðfinnanlegri íslensku .
Ég skil enn ekkert mikið í leiknum og spyr Kemal hvað hann sé að spila .
" Ég spila þennan leik , " segir hann og sýnir mér mynd af Batman sem er að hlaðast inn .
Kemal er aðeins meira tilbaka en Samir en þeir tvíburabræðurnir eru ótrúlega ólíkir .
Milina sýnir mér sinn leik en hún er að teikna , svo sýnir hún mér píanóleik þar sem hún reynir að spila lag með því að vera snögg að ýta á takka sem renna niður skjáinn .
Bræður hennar verða áhugasamir um leikinn og skipta jafnóðum í sama leik .
" Irina er loksins búin að sýna þeim kort af Íslandi og Úsbekistan með símanum sínum .
Loksins skildi þetta heimska fólk að við erum að tala um alvöru lönd , " segir Vladimir pirraður .
" En þetta er svo gaman , " heldur hann áfram , kreistir fram bros og kaldhæðnin leynir sér ekki .
" Þetta er allt annað en á Íslandi þá gekk allt svo fljótt fyrir sig .
Þegar við komum út úr flugvélinni í Keflavík beið okkar lögreglubíll sem keyrði okkur upp á skrifstofur í Hafnarfirði .
Þar biðum við í mesta lagi fimm mínútur og áður en við vissum af vorum við komin með heimili í Innri-Njarðvík .
Svo eru allir svo vinalegir á Íslandi .
Fólkið í skólanum , í búðinni eða bara úti á götunni heilsar manni og er alltaf til í að hjálpa .
Allt annað en hér þar sem við erum bara skilin eftir án alls , " segir Vladimir .
" Já ég var sko í körfubolta " , segir Milina " og þjálfarinn minn var mjög góður .
Ég fór meira að segja ein í strætó á æfingar og tók Kemal með mér heim af æfingum í strætó .
" " Já ég var sko í fótbolta , " bætir Kemal við stoltur .
Svo virðist að fjölskyldan hafi verið búin að koma sér vel fyrir í Njarðvíkinni og kynnast góðu fólki enda eru þau ekkert nema góðmennskan uppmáluð sjálf .
Franska skriffinnskan Nú er pappírsvinnan búin og komið að passamyndatöku .
Vladimir og Irina fara í vettvangsferð meðan ég sit með börnunum .
Ég reyni að átta mig á umhverfinu .
Í salnum er allskonar fólk af mismunandi þjóðerni að sækja um landvistarleyfi í Frakklandi .
Þreyta skín úr andlitum fólks og vonin virðist engin .
Franska kerfið er ekki enn tölvuvætt sem gerir umsækjendum enn erfiðara fyrir .
Löng bið og týndar skrár getur verið raunin þegar kemur að skráningu inn í Frakkland .
Sem ég og maður minn þekkjum reyndar sjálf þótt staða okkar sé talsvert önnur en ungu fjölskyldunnar .
Ég veit ekkert hvað bíður þeirra og þegar ég hugsa til óvissunnar fæ ég sting í hjartað yfir þessu öllu , mannvonskunni sem liggur hulin á bakvið kerfið sem afsalar ábyrgðinni af mönnum og yfirfærir á eyðublöð .
Hjónin koma til baka , þau hafa fundið passamyndavél og fengið sér smók í leiðinni .
Við stöndum öll á fætur og ég elti hersinguna í gegnum haf af fólki sem bíður eftir að fá afgreiðslu .
Það er röð í passamyndakassann og Vladimir kaupir íste og vatn úr sjálfsala handa strákunum .
Þeir eru alsælir sitjandi uppi í glugga sötrandi á sætu teinu .
Irina fléttar Milinu og syngur lag á rússnesku og hvetur dóttur sína til að taka undir .
Stemmningin er óútskýranleg en þau reyna að halda í gleðina og jákvæðnina og gefast ekki upp .
Krakkarnir taka sig mjög vel út á myndunum og finnst spennandi að fara í passamyndatöku .
Samir grettir sig pínu og þarf að taka myndina aftur .
Meðan þreyttir foreldrarnir taka sínar myndir bítast krakkarnir um ísteið en það endar allt vel .
Við förum aftur til baka á sama stað í gegnum mannhafið og þurfum núna að standa því ekki er nóg af sætum fyrir alla .
Ég sé þrjú sæti laus og Vladimir bendir krökkunum á að setjast .
Ipadar eru teknir upp að nýju og leikurinn heldur áfram .
Biðin heldur áfram .
Klukkan er orðin 12 og það er staðreynd að þau þurfa að borga fyrir aðra nótt á hótelinu .
En hvernig ? Þegar búin að selja gullhringinn ! Við ræðum það ekki , heldur tölum um fjölskyldur þeirra .
Ég kemst að því að þau voru ein fárra af sinni ætt sem enn bjuggu í Úsbekistan .
Foreldrar þeirra og frændfólk voru löngu flutt ýmist til Grikklands , Rússlands eða Þýskalands allt vegna spillingar og trúarofsóknar .
Irina og Vladimir eru kölluð til og fingraförin þeirra skönnuð , svo finnum við sæti og höldum áfram að bíða .
Irina deilir með mér áhyggjum sínum og að hún sé með í maganum yfir að fá sama svar og í gær .
" Come tomorrow -komið aftur á morgun .
" Bilaður prentari " Kannski við þurfum að hringja í 115 eftir allt saman " segir Irina .
" Að gista með heimilislausum , það er þeirra úrræði fyrir okkur .
Við erum bara í sjokki .
Þvílík ómanneskjuleg meðferð .
Flóttafólk er ekki fólk í Frakklandi .
" Ég get ekki mikið sagt .
Tilfinningarnar eru að taka yfir hjá okkur öllum .
Biðin og þreytan farin að segja til sín enda komið hádegi og enn ekkert að gerast .
" Óvissan er verst , " segir Irina , " það að vita ekki hvað gerist eftir tvo tíma , að vita ekki hvar við sofum í nótt , það er erfiðasta .
" Nafnið hennar er kallað og hún stendur upp og hún gengur enn og aftur á fund ráðgjafans .
" You speak French ? " spyr Irina mig .
" Just a little bit , " svara ég og spyr hvað sé að .
" Hún er að segja mér að koma á morgun aftur og ég skil ekki af hverju " segir Irina með tárin í augunum .
Aftur ætla þau að senda þau heim , út í óvissuna og líklega á götuna ? Ég labba til ráðgjafans og spyr hvað sé að gerast .
Hún tjáir mér að það séu tæknileg vandamál .
Bendir mér á að þau eigi að taka þessa tvo pappíra og sýna þá á morgun kl. 9 .
Þau eiga að fara fram fyrir röðina og þetta mun taka stuttan tíma , hún lofar .
Eftir það munu þau fá húsnæði , mat og dagpeninga .
Ég spyr hvaða tæknilega vandmál það sé og hvort við getum ekki leyst það í dag .
Ég útskýri ítarlega fyrir henni að þau hafi í engin hús að venda og séu ekki með neina peninga .
Konan virðist finna til með þeim en tjáir mér að prentarinn sé bilaður og hún geti ekki prentað tiltekin gögn sem þarf að undirrita til að klára umsóknarferlið .
Ég verð hissa á þessu forna tæknivandamáli en henni er ekki haggað .
Vladimir hlær , nær í krakkana og setur ipadana í töskuna .
Irina tekur pappírana sem hún á að sýna á morgun , það er uppgjöf í andlitinu .
Tárin byrja að streyma þegar við göngum út og í átt að bænum .
" Er mamma að gráta ? " spyr Milina en Irina neitar , þurrkar tárin og setur upp sólgeraugu .
Fjölskylda og vinir eru allt sem við eigum Við röltum niður í miðbæ Melun og tökum strætó upp á hótelið .
Strætóferðin tekur ca .
20 mínútur .
Þegar við komum á hótelið sýna krakkarnir mér herbergið spennt .
Þau eru ágætlega rúmgóð og svona miðað við allar aðsæður er þetta ekkert of slæmt .
En þessi aðstaða kostar samt sitt , 150 evrur nóttin án morgunmats , sem gerir 21.000 kr. Krakkarnir hoppa upp í rúm , finna teikniblokkir og fara að leika .
Ekki líður á löngu fyrr en þau eru farin út í sólina í eltingaleik .
Þegar internetið er komið á símana berast gleðifréttir en þau fengu sendingu frá Íslandi .
Nokkrir vinir höfðu safnað saman smá fjárupphæð og nú hafa þau litlar 350 evrur á milli handana .
Næturgisting er tryggð og kvöldmatur handa öllum .
Hamingjan skín úr andlitum hjónanna og vonin færist yfir ásamt brosinu .
Vladimir kemur inn í herbergi með þrjá kaffibolla á bakka .
Við þrjú setjumst niður til að ljúka samtali okkar á viðburðaríkum degi .
Irina fer strax að hugsa um aðra sem eru jafnvel í verri stöðu en þau .
" Hvað verður um þá sem eiga enga að .
Þá sem eiga enga vini eða ættingja sem geta hjálpað þeim ? " veltir Irina upp .
" Það eina sem við eigum eru vinir og ættingar en hvar værum við án þeirra ? " Það er þögn .
" Við vildum ekki fara til Frakklands við vildum fara til Íslands en það er ekkert íslenskt sendiráð í Úsbekistan .
Við leituðum því til franska sendiráðsins sem tekur að sér svona beiðnir .
Vandamálið er að þeir gleymdu að skrá það í vegabréfin okkar að við vildum fara til Íslands .
Það ætti að vera lítil merking í vegabréfinu okkar en það var ekki gert , þess vegna erum við hér .
Við erum að reyna að ná í franska sendiráðið í Úsbekistan til að fá þau til að viðurkenna mistök sín svo við getum komið aftur til Íslands .
Ég var líka með vilyrði fyrir vinnu hjá íslenskri ferðaþjónustu .
Allir sem við hittum sögðu að við myndum aldrei verða send í burtu , við værum með réttu pappíra en núna erum við í helvíti flóttamannsins .
Hér er kerfið það erfiðasta í Evrópu .
Við hefðum getað endað í Póllandi , Þýskalandi eða Noregi , en við völdum Ísland .
" segir Irina .
Af hverju Ísland ? spyr ég .
" Það var draumur Vladimirs frá barnæsku að fara til Íslands .
Svo líka af því það er eins langt í burtu og hugsast getur frá mannvonskunni í Úsbekistan , " segir Irina .
Ég spyr þau lokaspurningar sem brennur á mér en ég veit að það er ekkert svar við .
Framtíðin ! Hver er hún ? Hvar er hún ? Þreytuleg horfast þau í augu og dæsa .
" Það er engin framtíð , það er bara á morgun og á morgun förum við aftur upp á þessa skrifstofu og vonandi fáum við þá húsnæði , " segir Irina .
Vladimir bölvar kefinu og lýðveldinu , þau eru þreytt og uppgefin eftir síðastliðna daga .
Tilfinningarnar eru ekki langt undan og þau vita að baráttan er ekki búin heldur rétt að byrja .
Þau vita að franska kerfið er erfitt en þau taka bara einn dag í einu .
Ég kveð þau og held af stað út að strætóskýli .
Vladimir fylgir mér eins og sönnum herramanni sæmir , bíður með mér eftir strætó í nær 10 mínútur .
Vladimir og Irina eru ekki svo frábrugðin sjálfri mér , við erum meira að segja á sama aldri .
Við kyssumst á hvora kinn og kveðjumst með það í huga að heyrast í gegnum Facebook .
Ég vil vita hvað gerist á morgun .
Ég er þreytt og strætó tekur sér tíma að komast upp á lestarstöð .
Ég missi af lestinni sem kemur á 20 mínútna fresti svo ég kaupi mér vatn og KitKat til að narta í á meðan ég bíð .
Ég næ hraðlestinni og er komin heim til mín á innan við klukkutíma .
Ég sofna á leiðinni enda dauðþreytt eftir rosalegan dag .
Tilfinningar mínar eru heldur ekki langt undan , það er erfitt að fylgjast með samferðafólki í þessu lífi þjást .
Ég kem heim , opna tölvuna og byrja að skrifa .
Skrifa þeirra sögu með von um að Irina og Vladimir fái draum sinn um að búa á Íslandi uppfylltan .
Föstudagur 29.apríl Ég vakna heima hjá mér í norðurhluta Parísar og hugsa til Irinu og Vladimir .
Klukkan er 9 og þau ættu að vera komin upp a skrifstofuna aftur .
Núna fá þau húsnæði hugsa ég og fæ mer kaffi .
Síðar um daginn kemst eg að því í gegnum Facebook skilaboð frá Irinu að þau voru send aftur burt af skrifstofunni og sagt að koma á mánudaginn .
Enn hindra tæknivandamál umsóknarferli .
Baráttan við kerfin , bæði íslenska og franska , heldur áfram .
Bréf móður Fyrir 10 árum síðan eignaðist ég mitt fyrsta barn og þó man ég það eins og það hefði gerst í gær .
Yfir mig helltist yfirþyrmandi verndartilfinning og gat ég vart sofið fyrstu þrjár næturnar af ótta við að eitthvað slæmt gæti gerst .
Ég nefninlega bar ábyrgð á annarri manneskju , nýfæddu barni , barni sem ég sjálf hafði skapað og komið í þennan heim .
Síðan þá hefur þessi yfirþyrmandi verndartilfinning staðið föstum fótum og mun gera það alla mína ævi .
Sama ár í öðru landi eignaðist önnur kona , Irina Seibel , einnig sitt fyrsta barn .
Irina og fjölskylda hennar koma frá Úsbekistan en ég og mín fjölskylda frá Íslandi .
Þrátt fyrir ólíkan menningarlegan bakgrunn deilum við báðar þessari verndartilfinningu gagnvart okkar börnum .
Við viljum veita þeim öryggi og við viljum að þeim líði vel .
Það er ekki munur milli fjölskyldu minnar og hennar hvað varðar þær tilfinningar og þá ást sem við berum til barna okkar né hvað skiptir okkur hvað mestu máli í þessu lífi .
Ég kem hins vegar frá landi og er partur af samfélagi þar sem trúfrelsi ríkir á meðan Irina og hennar fjölskylda eru ofsótt í sínu heimalandi fyrir þeirra trú .
Hér á landi get ég og mín fjölskylda iðkað okkar trú í friði á meðan þau hafa meðal annars verið sökuð um að vera hryðjuverkamenn og ofstækismenn fyrir það eitt að vera baptistatrúar .
Í viðtali við Sunnudagsblað Morgunblaðsins segir Irina frá því þegar maður hennar Vladimir var handtekinn og hvernig hann var barinn daglega þá viku er hann sat inni í fangelsinu .
Í von um nýtt og betra líf flúðu þau því land sitt og komu fyrir átta mánuðum hingað til Íslands .
Í kjölfarið lágu leiðir frumburða okkar saman þegar hennar fyrsta og elsta barn byrjaði í bekk með eldri drengnum mínum .
Þau hjón eiga einnig tvo aðra drengi , tvíbura , sem sóttu fyrsta bekk í sama skóla .
Börnin þeirra voru fljót að aðlagast okkar landi , fljót að ná tökum á okkar tungumáli og voru hamingjusöm .
Mikil sorg ríkti því þegar þeim var neitað um hæli hér á landi og send aftur til Parísar , en þau höfðu ferðast hingað í gegnum París á leið sinni frá Úsbekistan .
Hvernig get ég útskýrt fyrir mínum dreng að samnemandi hans sé ekki lengur með honum í bekk vegna þess að þeim hafi verið synjað um hæli .
Hvernig get ég útskýrt það fyrir honum þegar ég , fullorðinn einstaklingur , hef engan skilning á því sjálf .
Vissulega liggja ýmiss lög og ýmsar reglugerðir á bak við þá ákvörðun en engu að síður hef ég lítinn skilning á því hvernig hægt er að senda fimm manna fjölskyldu út þessa óvissu og þetta óöryggi .
Fimm manna fjölskyldu sem óttast um líf sitt í sínu heimalandi og hefur aðlagast okkar samfélagi vel þá átta mánuði sem þau bjuggu hér .
Líkt og ég vil tryggja öryggi minna barna og stuðla að velferð þeirra vilja þau tryggja öryggi sinna barna og stuðla að þeirra velferð .
Ég biðla því til ykkar , hjálpum þessari fjölskyldu að komast aftur hingað .
Hjálpum þeim að veita sínum börnum það sama og við öll viljum veita okkar börnum , öryggið að geta gengið um göturnar án þess að þurfa að óttast um líf sitt .
Eva Björg Sigurðardóttir .
( Bréfið birti höfundur á lokaðri síðu en veitti leyfi fyrir birtingu hér .
) Lögbrot að senda börn á götuna Lögmaðurinn Helga Vala er verjandi Seibel-fjölskyldunnar en hún hefur tekið að sér fleiri mál fyrir flóttamenn .
" Við tókum tíu mál í byrjun ársins sem öll fara á sama veg .
Þetta er raunveruleikinn fyrir þessa einstaklinga , þau fá enga aðstoð hérna , " segir hún .
Vegabréfsáritun dregin í efa Mál Seibel-fjölskyldunnar er enn í ferli .
" Við erum að undirbúa að þingfesta stefnu og semja og afla frekari gagna , " segir hún en málið snýst um hvort vegabréfsáritun til Íslands sem þau sóttu um í Úsbekistan hafi verið lögleg .
" Þau sóttu um vegabréfsáritun til að koma til Íslands , en til þess fer maður í sendiráð í heimalandi .
Við eigum ekkert sendiráð í Úsbekistan heldur sér franska sendiráðið um að afgreiða okkar mál .
Þau fara þangað með farseðla til Íslands með millilendingu í París .
Þau eru búin að bóka hótel og eru með svokallað boðsbréf frá íslensku ferðaþjónustufyrirtæki .
Þau leggja þetta inn og óska eftir vegabréfsáritun .
Franska sendiráðið afgreiðir þetta og gefur út leyfið og af því að franska sendiráðið gefur út vegabréfsáritunina þá fela íslensk stjórnvöld sig á bak við það og segjast ekki þurfa að taka umsókn þeirra um hæli til skoðunar á Íslandi .
Og þannig skýla íslensk stjórnvöld sér á bak við Dyflinnarreglugerðina eins og svo oft áður , " útskýrir Helga Vala og heldur áfram : " Í þessari ágætu reglugerð kemur skýrt fram að það ríki sem veitir vegabréfsáritunina beri ábyrgð á hælisumsókn nema ef að sendiráðið er að koma fram fyrir hönd annars ríkis .
Á þessu byggjum við vörnina .
Þarna sóttu þau um vegabréfsáritun til Íslands á grundvelli íslensks boðsbréfs og með flugmiða .
Kærunefnd segir að þetta sé ekki nógu mikil sönnun , " segir hún .
Umsóknin ekki skoðuð Þannig hafi það verið túlkað að áritunin sé venjuleg Schengen-áritun en ekki áritun til Íslands en ekki var hægt að gefa einungis áritun til Íslands þar sem þau þurftu að millilenda í Frakklandi .
Þegar til Íslands var komið var þeim því synjað um að umsóknin um dvalarleyfi væri tekin til greina .
" Hún hefur aldrei verið skoðuð .
Þeim var strax synjað um afgreiðslu máls á Íslandi á grundvelli Dyflinnarreglugerðarinnar .
Þau kærðu það til Kærunefndar útlendingamála og bentu á að þau hefðu sannarlega sótt um vegabréfsáritun til Íslands en ekki Frakklands og þess vegna ætti Ísland að skoða umsóknina þeirra .
En kærunefndin sagði bara nei .
" Kærunefnd sem öllu ræður Helga Vala segir að kærunefndin hafi sagt að það væri ekkert sem sannaði að ferlið hafi verið með þessum hætti .
" Og þá fórum við og sóttum um leyfi fyrir fjölskylduna að fá að dvelja á Íslandi á meðan að farið er með málið fyrir dóm .
Og þar kem ég inn í fyrst og byrja að vinna fyrir þau , " segir Helga Vala sem talað hefur fyrir daufum eyrum .
Hún segir að óhæft sé að kærunefndin stýri hver má fara í mál við ríkið og hver ekki , á sama tíma og þau hafi synjunarvaldið .
" Kerfið á Íslandi er þannig að maður sækir um þetta leyfi hjá sama stjórnvaldi og synjaði þeim , þ.e.a.s. Kærunefnd útlendingamála .
Þannig stýrir þessi nefnd hverjir eigi möguleika á því að fara í mál við ríkið vegna niðurstöðu Kærunefndar útlendingamála , " segir hún og nefnir dæmi um fáránleikann : " Þetta er eins og ef við værum í einkamáli og ég fengi að ráða því hvort ég hafi gert eitthvað á þinn hlut og ég fengi að ráða því hvort þú fáir að fara með málið fyrir dóm eða ekki .
Þetta er auðvitað ekki boðlegt .
Þetta er ekki hægt .
" Börn send út í óvissuna Helga Vala ætlar alla leið til dómstóla með málið .
" Ég veit ekki til þess að það hafi áður reynt á þetta ákvæði varðandi vegabréfsáritunina .
Hvar er réttur einstaklings til að vera á landinu á meðan að málið er rekið fyrir dómstólum ? Er þetta jafnræði aðila fyrir dómi , að vera staddur einhvers staðar úti í heimi og geta ekki fylgt málinu eftir ? Fyrir utan þær aðstæður sem er verið að bjóða börnunum upp á , að vera á götunni í Frakklandi , " segir hún og telur að verið sé að brjóta þar lög .
" Það er í sjálfu sér brot af því að við megum ekki senda börn frá landinu út í óvissu .
Við megum það ekki .
Það er í lögum .
Þá spyr ég , eru þetta viðunandi aðstæður sem við setjum þessi börn í – þrjá litla krakka ? " segir hún og er mikið niðri fyrir .
Ekkert til saka unnið Hún telur kerfið meingallað varðandi hver fær hér dvalarleyfi og hver ekki .
" Þetta fólk er fullfrískt og tilbúið að vinna og láta hendur standa fram úr ermum .
Af hverju viljum við bara fylla landið af einhverjum farandverkamönnum sem borga enga skatta og skyldur á Íslandi ? Af hverju viljum við ekki frekar fólk sem vill borga til þjóðfélagsins ? Okkur vantar fólk .
Leyfum þessu fólki að vera hérna .
Þetta fólk hefur ekkert til saka unnið .
Það sótti sannarlega um vegabréfsáritun til Íslands .
" Ábyrgð í alþjóðasamfélagi Ég spyr um dómsmálið og möguleika fólksins á að vinna það .
" Mér finnst þetta vera grundvallarmál .
Þarna reynir mjög á þessar reglur í Dyflinnarreglugerðinni .
Við getum ekki falið okkur á bak við það að við erum hvergi með sendiráð .
Við verðum að bera ábyrgð í alþjóðasamfélaginu .
Það er verið að breyta lögunum en það liggur frumvarp fyrir Alþingi .
En þetta er auðvitað túlkun á lögunum – túlkun stjórnvalda , Útlendingastofnunar .
Það er í Dyflinnarreglugerðinni gert ráð fyrir að við berum ábyrgð á þeim umsóknum þar sem fólk hefur sótt um vegabréfsáritun til Íslands , " segir Helga Vala sem vinnur að málinu án þess að þiggja laun fyrir .
Almenningur á að hafa hátt Þegar spurt er um hvenær megi vænta dómsúrskurðar svarar Helga Vala : " Eftir tólf mánuði .
" Það er langur tími fyrir þrjú lítil börn og foreldra þeirra sem búa nú við mikla óvissu .
" Það er svo mikið álag á kerfinu – á dómstólum , " segir hún .
Þau eru semsagt að fara að dvelja í Frakklandi næstu tólf mánuði ? spyr ég .
" Já , nema að eitthvað annað gerist , " segir hún .
Margir hafa haft samband við Helgu Völu sem og aðra sem til fjölskyldunnar þekkja og vilja bjóða fram aðstoð .
Er eitthvað sem almenningur getur gert til að hjálpa þeim ? spyr blaðamaður .
" Já , bara hafa hátt .
Mótmæla þessari framkvæmd .
Það sjá allir hvað þetta er brútalt .
Af hverju sendum við börn á götuna í Frakklandi ? Af hverju ? " Helga Vala Helgadóttir er lögmaður Seibel-fjölskyldunnar .
Hún segir brotalöm í kerfinu þar sem Kærunefnd útlendingamála sitji báðum megin borðs .
Hún telur það lögbrot að senda fjölskylduna úr landi .
Málið er í ferli en Helga telur að dómsúrskurðar sé ekki að vænta fyrr en eftir ár .
Á meðan bíður fjölskyldan í Frakklandi milli vonar og ótta .
Ásdís Ásgeirsdóttir asdis@mbl.is Sorg í hjarta barnanna Kveðjustundir voru haldnar í fyrsta og fjórða bekk í Akurskóla á mánudag til að kveðja tvíburana Samir og Kemal og systur þeirra Milinu .
Skólastjórinn , Sigurbjörg Róbertsdóttir , segir að börnin hafi verið búin að aðlagast vel íslenska skólalífinu og félagslífinu .
" Þau tóku þátt í atriði á árshátíð þar sem nemendur með annað móðurmál settu upp og það var mjög flott hjá þeim .
Annar tvíburinn söng einsöng , " segir hún .
Sigurbjörg segir krakkana hafa verið farin að skilja tölvuvert í íslensku og áttu vini í skólanum .
Það var því erfitt að kveðja þau um daginn .
" Ég held að strákarnir hafi ekki alveg gert sér grein fyrir að þeir væru að fara af landinu , þeir héldu að þeir væru að fara í frí til Parísar .
En ég veit að þetta var erfið stund .
Þau voru farin að tengjast það mikið og þurfa svo að fara til baka .
Það er alltaf erfitt .
Sérstaklega fyrir börnin , maður finnur til með þeim .
" Börnin leið að kveðja Sigurbjörg telur að Milina hafi gert sér betur grein fyrir ástandinu .
" Já , ég held hún hafi gert sér grein fyrir því .
Hún áttaði sig betur á hvað var að gerast heldur en litlu strákarnir .
Það var kveðjustund í bekkjunum .
Ég held að krakkarnir hafi áttað sig á því að þetta var öðruvísi en að þau væru bara að flytja til annars lands því það var sorg í hjarta barnanna .
Þau voru leið yfir þessu .
Þau fylgjast auðvitað með umræðunni og foreldrar barnanna eru að deila þessu þannig að þau vita um hvað þetta snýst .
Þetta voru erfiðar stundir í skólanum , " segir Sigurbjörg sem vonar að þau fái að snúa til baka í skólann sinn .
