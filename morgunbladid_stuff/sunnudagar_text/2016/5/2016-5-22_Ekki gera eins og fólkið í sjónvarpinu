Það urðu ákveðin þáttaskil í íslensku samfélagi þegar sjónvarpsþátturinn Dallas var tekinn til sýninga á RÚV 6. maí 1981 .
Dallas-þættirnir urðu strax býsna vinsælir hérlendis , sem er ekkert skrýtið því ævintýralegur lifnaður heillaði .
Ewing-fjölskyldan bjó á Southfork í Texas , sem var langt frá því að vera einhver kofi .
Það er varla hægt að segja að Ewing-fjölskyldan hafi lifað í sátt og samlyndi á þessum flennistóra búgarði því í hverjum einasta þætti gerðist eitthvað óvænt .
Einhver var stunginn í bakið , einhver tapaði peningum , einhver hélt " óvart " framhjá , einhver sýndi samferðafólki sínu óvirðingu , einhver faldi peninga og einhver lenti í slag – svona eins og gengur og gerist í heimi ríka og fræga fólksins .
Fjölskylduna skorti ekki veraldlegan auð en stundum flæktist andleg fátækt fyrir eins og gengur og gerist hjá mannfólkinu .
Peningar geta nefnilega ekki lagað allt þótt þeir geti vissulega gert lífið örlítið skárra á köflum .
Hinn venjulegi íslenski borgari skilur þetta náttúrlega ekki og finnst þetta framandi því flestir þegnar landsins finna sjaldnast fyrir góðæri og eru yfirleitt skítblankir .
Dagurinn á Southfork virtist alltaf byrja nokkuð hnökralaust .
Fjölskyldumeðlimir á Southfork borðuðu saman morgunmat áður en þeir héldu út í daginn .
Húsmóðirin Miss Ellie brosti sínu breiðasta og reyndi að halda utan um hópinn sinn af umhyggjusemi .
Húsmóðirin hafði hinsvegar enga stjórn á sonum sínum , eiginkonum þeirra , hjákonum og afkvæmum þegar á reyndi .
Eldri bróðirinn , JR Ewing , var óalandi og óferjandi og var með tómleikatilfinningu ef hann var ekki að bregða fæti fyrir Cliff Barnes eða aðra stórmeistara .
Yngri bróðir hans , hann Bobby Ewing , var mögulega jafngráðugur í peninga en hann fór einhvern veginn betur með það .
Var diplómatískari og svolítið huggulegri í útliti ef út í slíkar lágkúrulegar pælingar er farið .
Sætu gæjarnir komast einhvern veginn alltaf upp með það sem hinir komast ekki upp með .
Bræðurnir áttu það sameiginlegt að vera báðir kvæntir miklum glæsikonum .
Sue Ellen og Pamela þóttu baneitrað tvíeyki þótt sú síðarnefnda hafi líklega kunnað sig örlítið betur eða verið betri leikkona .
Möguleg skýring á þessu var að hún drakk minna og var því mögulega 26% skýrari í kollinum á köflum .
Fólk sem drekkur daglega er ekki í jafngóðum tengslum við eigin tilveru og gjörðir , sem getur verið kostur – en líka galli .
Sérstaklega fyrir samferðafólk viðkomandi .
Á Southfork drakk fólk viskí eins og flestir aðrir drekka vatn .
Eftir erfiðan vinnudag var það fyrsta verk JR að setja klaka í kristalsglas og hella í það viskíi .
Þegar hann var búinn að sturta þessu í sig losnaði hann við óbragðið í munninum og gat haldið áfram að vera óþolandi .
Dallas hafði mikil áhrif á íslenskt samfélag á þessum tíma .
Allt sem gerðist á Southfork þótti töff .
Undirrituð veit til dæmis um drengjahóp í Garðabæ sem ákvað að drekka eins og JR Ewing í sinni jómfrúardrykkjuferð .
Drengirnir drógu fram kristalsglös foreldra eins úr hópnum , settu klaka í glas og fylltu upp með viskíi líkt og JR gerði forðum daga .
Þeir tóku þetta í einum teyg og urðu ákaflega undrandi þegar andlegt ástand hópsins breyttist á skömmum tíma .
Einhverjir hvíldu sig um nóttina á baðherbergisgólfi í Garðabæ á meðan aðrir vöknuðu í eigin ælu .
Það sem má læra af þessari sögu er að fólk á aldrei að gera eða lifa alveg eins og fólkið í sjónvarpinu .
Það kann ekki góðri lukku að stýra .
martamaria@mbl.is 