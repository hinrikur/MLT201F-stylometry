Íslenskar stelpur og konur eru með yfirhöndina í crossfit-heimum .
Ragnheiður Sara Sigmundsdóttir , Katrín Tanja Davíðsdóttir , Þuríður Erla Helgadóttir og Hjördís Ósk Óskarsdóttir eru ofarlega á lista yfir bestu crossfitkonur heims .
Þær eiga allar glæsilega keppnisreynslu að baki en eru hvergi nærri hættar að sigra sig og aðra .
Brynja Björg Halldórsdóttir brynja@mbl.is Undrun vekur hversu margar efnilegar crossfit-konur litla Ísland hefur alið en íþróttin er afar vinsæl um allan heim , sérstaklega í Bandaríkjunum .
Endurspeglast þetta ágætlega í grein á heimasíðu heimsleikanna í íþróttinni frá árinu 2012 undir titlinum " The Icelandic Advantage " þar sem segir : , , Það er erfitt að taka ekki eftir því á listanum yfir efstu konurnar í Evrópu , hversu margar þeirra hafa eftirnöfn sem enda á " dóttir " .
Í annarri frétt á sömu síðu frá árinu 2014 segir einnig : " Ísland , sem er með minnsta mannfjölda Evrópu eða rétt yfir 300.000 íbúa , hefur alið af sér margt af besta crossfit-afreksfólki í heiminum .
" Þær Ragnheiður Sara , Katrín Tanja , Þuríður Erla og Hjördís Ósk rata oft á lista yfir bestu crossfit-konur heims en þær eru nú á leið á Evrópuleikana í íþróttinni .
SunnudagsMogginn hitti þessar efnilegu stúlkur sem eru á aldrinum 21-30 ára og tók við þær létt spjall um æfingar , væntingar þeirra og markmið í íþróttinni .
Hvenær byrjuðuð þið að stunda crossfit ? Katrín Tanja : " Ég byrjaði sumarið 2011 .
Þá var ég nýhætt í fimleikum og hafði verið í frjálsum íþróttum .
Mig vantaði íþrótt sem fæli í sér áskorun og ég gæti keppt í .
Ég hef alltaf haft mikið keppnisskap .
" Hún ákvað fljótlega komast á Evrópuleikana í crossfit , sem hún gerði og gott betur en hún keppti á heimsleikunum árið 2012 , þá 19 ára gömul .
Hjördís : " Ég byrjaði 2010 eftir að hafa verið í Boot Camp .
Ég prófaði crossfit og hef ekki getað hætt síðan .
" Ragnheiður Sara : " Ég keppti árið 2012 á crossfit-leikunum sem er hluti af Þrekmótaröðinni , löngu áður en ég vissi hvað crossfit væri .
Ég lenti í öðru sæti , á eftir Katrínu .
Þá bauð Danni , þjálfari hjá Crossfit-stöðinni , mér að taka þátt í Open , forkeppni fyrir heimsleikana .
Ég vissi varla hvað það væri en ákvað að taka þátt og úlnliðsbrotnaði í miðri keppni .
Ég þurfti því að bíða í tæpt ár með að byrja í crossfit á fullu .
Ég tók Level 1 þjálfararéttindi í febrúar 2013 og fór þá að stunda crossfit á hverjum degi .
" Þuríður : " Ég byrjaði árið 2010 , eftir að hafa verið að æfa frjálsar íþróttir .
Ég hafði þó átt í erfiðleikum með það lengi , vegna hnjámeiðsla .
Mamma og systir mín byrjuðu í crossfit á undan mér , ég elti þær og eftir það varð ekki aftur snúið .
" Stúlkurnar eru flestar með bakgrunn í öðrum íþróttum .
Þrjár þeirra nefna fimleika , frjálsar íþróttir , fótbolta , sund og lyftingar .
Ragnheiður Sara hefur aðra sögu að segja : " Ég prófaði fjölmargar íþróttir sem krakki og entist aldrei lengur en tvo mánuði í einu .
Ég var lengst í sundi , eða eitt og hálft ár .
Mér fundust flestar íþróttir verulega leiðinlegar en var nokkuð öflug í öllu .
Svo byrjaði ég í ræktinni þegar ég var 17 ára því besta vinkona mín eignaðist kærasta og ég hafði ekkert betra að gera .
" Hún byrjaði svo í boot camp og fór þaðan yfir í crossfit .
Stúlkurnar æfa allar mjög mikið , ýmist tvisvar eða þrisvar á dag .
Katrín Tanja og Hjördís taka almennt eina lyftingaæfingu og eina þolæfingu á dag , synda og hlaupa að minnsta kosti vikulega .
Auk þess sinnir Hjördís hestamennsku .
Ragnheiður Sara æfir þrisvar á dag en þriðja æfingin er tækni- eða fimleikaæfing .
" Ég tek fimleika að minnsta kosti þrisvar í viku þar sem þar eru mínir veikleikar .
Auk þess syndi ég á hvíldardögum , " segir hún .
Þuríður æfir ýmist einu sinni eða tvisvar á dag og á hvíldardögum syndir hún eða fer foam flex-tíma .
Allt snýst um skipulag Stelpurnar sinna einnig þjálfun , þegar þær eru ekki að æfa .
Ragnheiður Sara er yfirþjálfari Crossfit Suðurnes , Hjördís er yfirþjálfari Crossfit-stöðvarinnar , Katrín Tanja kennir í Crossfit Reykjavík og Þuríður í Crossfit Sport .
Eyða þær því lunganum úr deginum inni í æfingasalnum .
Hafið þið tíma fyrir eitthvað annað ? Katrín Tanja : " Þetta er fyrsta önnin sem ég er ekki í skóla , sem setur á mig meiri pressu að gefa allt í hverja æfingu og passa vel upp á mig .
Ég er búin að vera mikið úti að undanförnu þar sem þjálfarinn minn er í Boston en það er að breytast .
Ég er þó viss um að ég mun fara aftur í nám í haust .
" Hjördís : " Þetta snýst allt um skipulag .
Ég reyni að nýta helgarnar í að sinna fjölskyldu og vinum og kvöldin líka ef maður er ekki sigraður eftir daginn .
Annars eru bestu vinir manns oft þeir sem eru mest í kringum manns , eins og á æfingu .
Ég hef líka eignast marga góða vini í gegnum íþróttina .
Stærsti vinahópurinn minn er á Hvammstanga þannig að ég fer stundum þangað til að anda og kem svo fersk til baka .
" Ragnheiður Sara : " Ég er í innritun hjá Icelandair og tek að mér útköll þar .
Þá fæ ég einhvern til að leysa mig af í þjálfuninni og fer upp á flugvöll .
Svo er ég líka í fjarnámi í sálfræði í Háskólanum á Akureyri en bara í tveimur áföngum .
Þetta snýst allt um skipulagningu .
Ég er alltaf með tölvuna með mér þannig að ef ég á lausan klukkutíma nota ég hann í að hlusta á einn fyrirlestur .
" Þuríður : " Þegar ég á lausan tíma gæti ég þess að læra í stað þess að fara á Facebook .
Ég er í virkum vinahópi og gef mér tíma í að rækta hann .
" Hvernig undirbúið þið ykkur fyrir mót ? Katrín Tanja : " Ég æfi af mun meiri ákefð fyrir mót en venjulega .
Flestir taka meiri styrktaræfingar fyrr á tímabilinu og vinna meira í þoli og úthaldi þegar nær dregur en ég þarf bæði að vinna í styrk og úthaldi á síðari hluta tímabilsins .
" Hjördís : " Maður hefur verið að vinna undir þokkalega miklu álagi yfir árið en ákefðin eykst alltaf fyrir mót .
Þá reynir maður að taka æfingar úr fyrri Evrópukeppnum og bera árangurinn saman við eldri árangur .
Þá sé ég hvar veikleikarnir liggja og vinn í þeim .
Samkeppnin er mikil og það má hvergi vera veikur hlekkur hjá manni ætli maður að komast alla leið .
" Ragnheiður Sara tekur í sama streng .
, , Ég keyri ákefðina upp og tek eldri keppnisæfingar til að sjá hvort ég hafi bætt mig á milli ára .
Ég gæti þess líka að toppa mig á réttum tíma þannig að ég sé ekki útkeyrð þegar að keppninni kemur og eigi nóg inni .
" Þuríður : " Veikleiki minn er styrktaræfingar og ég þarf að vinna í þeim en maður má heldur ekki gleyma styrkleikum sínum , sem eru þol og æfingar með eigin líkamsþyngd .
Ég þarf að keyra styrkinn upp ef ég á að komast þangað sem ég vil komast .
" Stelpurnar eru allar að undirbúa sig á fullu fyrir Evrópukeppnina .
Þær munu þó taka þátt í Íslandsmeistaramótinu í ólympískum lyftingum hinn 2. maí til að æfa sig .
Katrín Tanja : " Við stefnum við allar að toppa á Evrópuleikunum .
Samkeppnin er hörð , það er erfitt að komast á heimsleikana og við erum mjög margar sem erum góðar og eigum skilið að komast á leikana .
" Mikilvægt að borða og sofa vel Hugsið þið mikið um mataræðið ? Allar svara : , , já " í kór .
Þær segjast reyna að borða hreint , mikið af grænmeti , eggjum og kjúklingi en þó án þess að ofgera .
Katrín Tanja : " Ég er með sæta tönn og finnst gott að fá mér súkkulaði í eftirrétt .
" Hjördís : " Ég reyni bæði að borða hreint og nógu mikið .
Maður er að æfa rosalega mikið og getur þ.a.l. ekki verið að halda í við sig .
Ég fæ mér ís einu sinni eða tvisvar í viku .
Mér finnst það nauðsynlegt fyrir sálina og það hefur engin áhrif á mig .
" Ragnheiður Sara : Ég ákvað í janúar að hætta að fá mér , , alvöru nammi " .
Ég leyfi mér súkkulaðihjúpaðar kasjúhnetur og súkkulaðirúsínur á laugardögum , guacamoli og hollustusnakk á föstudögum .
Ég borða sennilega eina hnetusmjörsdollu á dag .
" Þuríður : , , Ég borða líka hreint , mjög mikið af eggjum , kjúklingi , beikoni og hnetusmjöri .
" Hún segist nýlega farin að leggja sig fram við að borða meira , sem gefi henni meiri orku og aukinn árangur .
Þær taka allar undir mikilvægi þess að ná að lágmarki átta tíma svefni á nóttu .
Draumur að komast á heimsleikana Hver eru ykkar markmið í íþróttinni ? Katrín Tanja : , , Heimsleikarnir eru okkar ólympíuleikar og markmiðið er að standa sig eins vel þar og maður getur .
Það væri draumur að standa uppi á palli á heimsleikunum .
Annie Mist , sem hefur staðið á pallinum fjórum sinnum , hefur sýnt okkur að markmiðið er raunhæft .
Hún hefur líka sýnt okkur að það krefst mikillar vinnu , mikillar einbeitingar og góðs stuðningsnets .
" Hjördís : " Ég hef keppt á heimsleikunum í liði en draumurinn minn væri að fá að keppa þar sem einstaklingur og njóta þess að vera þarna innan um alla þessa flottu íþróttamenn .
Mér væri nokk sama í hvaða sæti ég væri , ef ég kæmist inn á leikana , alla vega til að byrja með .
" Ragnheiður Sara : " Það væri meira en draumur að komast inn á heimsleikana sem einstaklingur .
Ef maður kemst þangað , setur maður sér nýtt markmið .
" Þuríður : " Markmiðið núna er að komast í topp fimm á Evrópuleikunum .
" Innbyggt keppnisskap í þjóðinni Hvers vegna eru svona margar íslenskar crossfit-konur á heimsmælikvarða ? Katrín Tanja : " Börn byrja snemma í íþróttum hér og þau byrja nánast strax að keppa í íþróttum .
Við erum mikil keppnisþjóð og lítum síður á íþróttir sem tómstundir .
Við erum í íþróttum til að keppa og til að vera best .
Auk þess eru íslensk börn stærri en önnur og sterkbyggð .
Svo erum við með rosalega flottar fyrirmyndir .
Annie ruddi brautina þegar hún vann heimsleikana 2011 og sýndi okkur að sigur á heimsleikunum er raunhæfur .
" Hjördís : , , Stór hluti af ástæðunni er erfðafræðilegur .
Íslendingar vinna mikið og eru sterkbyggðir .
Þeir vilja alltaf vera bestir í öllu sem þeir gera .
Á Íslandi eru líka fleiri crossfit-stöðvar en í margfalt fjölmennari löndum .
Það er líka ótrúlega dýrmætt að hafa Annie til að líta upp til og að sjá að það er hægt að ná svona árangri .
" Ragnheiður Sara : , , Íslenskar stelpur eru ekki hræddar við að vera sterkar .
Allt of margar stelpur vilja ekki lyfta og vilja ekki vera með vöðva .
Hérna eru strákar og stelpur jöfn og strákarnir verða ekki móðgaðir þegar ég lyfti þyngra en þeir .
Maður er ekki dæmdur fyrir að vera sterkur .
" Þuríður tekur undir þetta .
, , Flestir krakkar eru settir í íþróttir snemma .
Auk þess erum við með mjög góðar matvörur á borð við mjólk , kjöt og fisk .
" Gæti orðið heimsmeistari þrisvar Annie Mist Þórisdóttir er fyrsta og eina konan til að verða tvisvar heimsmeistari í crossfit , sem hún varð árin 2011 og 2012 .
Vinni Annie heimsleikana í ár yrði það því þriðji sigur hennar .
Hún er nú stödd í San Francisco en gaf sér tíma til að ræða við SunnudagsMoggann .
Hún segist almennt æfa tvisvar á dag , tvo til þrjá tíma í senn .
Önnur æfingin feli í sér tækni og úthald en hin styrktaræfingar og ólympískar lyftingar .
Þar að auki syndir hún og hleypur reglulega og tekur einn dag í viku til að hita upp og teygja vel fyrir átök næstu viku .
Tíu dögum fyrir Evrópuleikana eða heimsleikana breytir hún æfingunum þannig að þær verða aðeins styttri og léttari .
" Ég hvíli tveimur dögum fyrir mót og tek tækniæfingu daginn fyrir það .
Ég reyni að slaka á og eyða tíma með fjölskyldunni eða kærastanum .
Ég reyni að borða eins og venjulega og breyta eins litlu og mögulegt er .
" Annie sigraði í Crossfit Open í ár og er því efst kvenna í öllum heiminum .
" Venjulega eru mót eins og Open með tiltölulega einföldum æfingum þar sem fólk hefur tíma til að jafna sig vel á milli vikna .
Slíkt hefur almennt ekki hentað mér .
Einn af helstu styrkleikum mínum er að ég jafna mig hratt á milli æfinga .
Æfingarnar í keppninni í ár hentuðu mér samt nokkuð vel en það kom það mér mjög á óvart að mér skyldi takast að vinna .
Þetta var frábær byrjun á keppnistímabilinu , " segir Annie .
Hún er í því óðaönn að undirbúa sig fyrir næstu Evrópuleika og stefnir órauð á heimsleikana í júlí .
Annie er ekki í vafa þegar hún er spurð um markmið sín í íþróttinni : " Ég vil vinna heimsleikana aftur .
Ég vil keppa eins lengi og ég hef gaman af þessu og hef áhuga .
Ég vil hjálpa til við að miðla heilbrigðum lífsstíl og hreyfingu .
Ég er einn af eigendum CrossFit Reykjavík þannig að ég veit að það mun alltaf vera hluti af lífinu taka þátt í uppbyggingu og kennslu þar .
" Aðspurð hvers vegna svona margar íslenskar konur séu efnilegar í crossfit svarar hún : " Það er erfitt að svara því en ég tel okkur hafa mikið keppnisskap og drifkraft .
Við erum ekki hræddar við að ýta okkur áfram og við höfum trú á okkur .
Íslenskar stelpur eru auk þess með sterk gen .
" Leiðin á heimsleikana Forkeppnin fyrir heimsleikana , Crossfit Open , samanstendur af fimm æfingarunum sem eru tilkynntar vikulega , hver á fætur annarri , í fimm vikur .
Keppnin er haldin árlega en henni lauk 30. mars síðastliðinn .
Hver sem er getur skráð sig til keppni en í ár tóku 272.667 manns þátt í henni .
Keppendur voru á aldrinum 14-86 ára og meðalaldur þeirra var 32 ár .
41% keppenda var konur , eða 113.124 .
Af þeim voru 2.150 stelpur á aldrinum 14-17 ára .
30 karlar og 30 konur komast áfram úr Crossfit Open-forkeppninni yfir í Evrópuleikana , sem nefnast Regionals , en þeir standa yfir dagana 15.-31. maí .
Þar mæta þau öðrum keppendum frá Bandaríkjunum , Kanada , Ástralíu , Suður-Ameríku , Asíu og Afríku .
Ísland mun eiga allmarga fulltrúa þar en Annie Mist stóð sig best allra kvenna í heiminum .
Ragnheiður Sara er í þriðja sæti og Katrín Tanja í því fjórtánda .
Sé litið á efstu konurnar í Evrópu er Annie sem fyrr segir í efsta sæti , Ragnheiður Sara í öðru , Katrín Tanja í því fjórða , Björk Óðinsdóttir , búsett í Svíþjóð , í því fimmta , Þuríður Erla í því níunda og Hjördís Ósk í fimmtánda .
Íslensku strákarnir stóðu sig einnig vel í álfukeppninni en Björgvin Karl Guðmundsson er í þriðja sæti í Evrópu og Sigurður Hafsteinn Jónsson í fimmta sæti í Evrópu .
Hvað er handstöðupressa ? Crossfit-æfingar eru æði fjölbreyttar og því mörg nöfn sem þarf að muna .
Hér koma nokkur hugtök úr crossfit-hugtakalykli Ómars Ó. Ágústssonar , sem má finna í heild sinni á www.fjolhreysti.is : • 10 ! = Fjöldi tiltekinna æfinga er 10 , 9 , 8 , 7 , 6 , 5 , 4 , 3 , 2 , 1 • AMRAP = As Many Rounds As Possible .
Eins margar umferðir af uppgefnum æfingum á tilteknum tíma og hægt er .
• C & J = Clean & Jerk .
Íslenska heitið er jafnhöttun .
Ólympísk lyftingaraðferð til að lyfta lóðastöng frá jörðu og upp fyrir höfuð í tveimur áföngum .
• C2B = Chest To Bar .
Upphífingar þar sem brjóstkassi snertir slána í efstu stöðu .
• HSPU = Hand Stand Push Up .
Handstöðuarmbeygjur , ýmist framkvæmdar með sveiflu ( kipping ) eða dauðar pressur .
• MU = Muscle Ups .
Æfing gerð í fimleikahringjum þ.s .
farið er úr hangandi stöðu upp í djúpa dýfu og svo rétt úr höndum .
• Rx = Ósköluð æfing .
Framkvæmt með uppgefnum æfingum þyngdum og fjölda .
• Sc = Sköluð æfing .
Þyngd , fjöldi eða framkvæmd æfingar sköluð niður eftir getu .
• WOD = Workout Of The Day .
