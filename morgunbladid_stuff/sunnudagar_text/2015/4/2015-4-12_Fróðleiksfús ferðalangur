Landinn er draumastarf Sigríðar Halldórsdóttur , jafnvel þótt hún hafi eitt sinn starfað við að fara með börn á ströndina á Ítalíu .
Hún segist vera landsbyggðartútta en hefur þó búið stóran hluta ævi sinnar í miðbæ Reykjavíkur .
Henni leiðist stríðið milli borgar og landsbyggðar .
Inga Rún Sigurðardóttir ingarun@mbl.is Sigríði Halldórsdóttur þekkja landsmenn úr hinum vinsæla þætti Landanum á RÚV .
Þar ferðast hún um landið og spyr fólk spjörunum úr en hvaðan er hún sjálf ? " Ég ólst upp í Vík í Mýrdal og Hvolsvelli með viðkomu í Danmörku þarna á milli , " segir Sigríður , sem segist vera " landsbyggðartútta " .
Hún var einu ári á undan í skóla og var því fimmtán ára þegar hún flutti til Reykjavíkur til að stunda nám við Kvennaskólann .
Hún bjó í miðbænum með eldri bróður sínum , Héðni , sem var fréttamaður hjá RÚV en vinnur núna hjá Barnaheillum í Danmörku .
Hún kemur úr kennarafjölskyldu en foreldrar hennar eru Edda Guðlaug Antonsdóttir og Halldór Óskarsson .
" Mamma rekur skólaþjónustuna heima á Hvolsvelli og er kennsluráðgjafi .
Pabbi var skólastjóri í Vík og hefur kennt bæði á Hvolsvelli og Hellu og er ökukennari , " segir hún og bætir við að það séu margir kennarar í kringum hana .
Hún á ennfremur bræðurna Anton Kára og Pétur en þeir búa báðir á Hvolsvelli líkt og foreldrar hennar .
Maðurinn hennar , Jón Ragnar Ragnarsson , kennir hagfræði við Menntaskólann við Hamrahlíð .
Þau kynntust á Bifröst þar sem þau stunduðu bæði námið HHS – heimspeki , hagfræði og stjórnmálafræði og bjuggu á nemendagörðunum .
Hún segir námið hafa hentað sér mjög vel en hún stefndi á að vinna við sjónvarp með einum eða öðrum hætti .
" Ég vann á fréttastofunni sem skrifta fyrir námið og var þula á meðan ég var í því .
Ég vissi ekki nákvæmlega hvað ég ætlaði að gera , bara að mér þætti þetta heillandi heimur , " segir Sigríður og bætir við að það henti sér " að vita og skilja svolítið um margt frekar en að vita allt um eitthvert mjög afmarkað efni " .
Maðurinn " bara úr bænum " Eftir námið fluttu þau austur á Egilsstaði og hún hóf störf sem fréttamaður RÚV á Austurlandi .
" Maðurinn minn er " bara úr bænum " og þurfti að segja það oft á afsakandi hátt þegar við vorum fyrir austan .
Það er magnað hvað þetta skiptir marga máli og ég hef fundið það í mínu starfi að það er eins og sumum létti að heyra að ég sé ekki úr bænum , " segir hún og útskýrir að það opni á meira spjall þegar hún segi frá því að hún sé alin upp úti á landi .
Þau voru einn vetur fyrir austan , Sigríður varð ólétt á meðan þau voru þar og eignuðust þau dótturina Urði Ásu árið 2010 .
Eftir fæðingarorlofið byrjaði hún í Landanum .
Hún segir það hafa verið draumastarfið og hefur starfað þar síðan fyrir utan námsvetur erlendis .
Hún og Gísli Einarsson sjá um kynningar í þættinum og ferðast hún talsvert í tengslum við gerð innslaga í Landanum .
Hún segir ferðalögin koma í " holskeflum " .
" Þegar við ferðumst til dæmis austur eða vestur erum við þar í tvo , þrjá daga og tökum upp eins mikið efni og við getum .
Síðan koma stundum margar vikur þar sem ég er í Efstaleiti að vinna úr því sem ég er búin að taka upp .
" Landinn er þekktur fyrir að gera venjulegu fólki sem er að gera áhugaverða hluti um allt land góð skil .
Þetta er ekki þáttur fræga fólksins í landinu heldur hins almenna borgara og hefur hann notið mikilla vinsælda .
Þættinum berast margar ábendingar en hún segir hugmyndunum ekki síður skotið að henni þegar hún drekkur kaffi með góðu fólki úti í sveitum .
Það þýðir ekkert að sitja bara fastur við skrifborðið í Reykjavík .
Sigríður er því í betri tengslum en margir aðrir við hvernig Ísland er í dag .
Hvernig er stemningin á landanum núna ? " Við erum alltaf að tala við fólk sem er með hugmyndir og gerir eitthvað við þær og að því leyti finnur maður kraft .
Það er gaman að fjalla um eitthvað sem kemur fólkinu heima í sófa á óvart .
Ég held að Landinn hafi verið sérstaklega mikilvægur upp úr kreppu til að sýna kraftinn sem býr í fólkinu svona : Ef hann getur gert þetta þarna , þá get ég það líka .
" Sigríður segir að það sé algengara að ábendingarnar sem þættinum berast snúi að körlum ; stundum þurfi að grafa aðeins lengra eftir konunum .
Stjórnendur landans eru meðvitaðir um að halda jöfnum kynjahlutföllum .
Það sem af er vetri eru konur 51% viðmælenda og karlar 49% .
Í fyrra voru konur 46% viðmælenda og karlar 54% , sem er töluvert jafnara hlutfall en gengur og gerist í fjölmiðlum almennt .
Ennfremur er þess gætt að fara sem víðast um landið .
" Þetta er svo mikilvægt því Landinn er heimildasöfnun um samtímann og mér finnst mjög mikilvægt að við gefum rétta mynd af samfélaginu .
Þetta snýr líka að því að tala við börn og unglinga , sem sagt fólk á öllum aldri .
" Veðurteppt í öllum landshlutum Starfið gerir það að verkum að hún ferðast víða og hittir fjölbreytilegt fólk .
" Þetta eru náttúrlega algjör forréttindi .
Ég hitti alls konar fólk og fæ leyfi til að heimsækja ýmsa staði sem ég ætti annars ekkert erindi til .
Svo býður þetta upp á ævintýri .
Ég hef verið veðurteppt í öllum landshlutum .
" Hún rifjar upp nokkur eftirminnileg innslög .
" Um daginn fór ég að dorga á Vestmannsvatni .
Eitt sumarið gerðum við síðan innslag um Skrúð , litla eyju í minni Fáskrúðsfjarðar , sem er einn magnaðasti staður sem ég hef komið á .
Svo fórum við á Hornstrandir í fyrra til að fjalla um herstöðina á Straumnesfjalli .
Það var eitt af þeim verkefnum sem við þurftum að hafa mikið fyrir , " segir hún enda ekki beint í alfaraleið .
" Mér finnst líka mikilvægt , og það er eitt af markmiðunum með Landanum , að sýna Íslendingum staði á Íslandi sem fólk hefur ekki endilega tök á að heimsækja sjálft .
" Hún segir að þeim sé jafnan tekið vel .
" Ég finn ekki síst að fólk er ánægt að fá okkur og er fegið að það sé einhver sem leggur við hlustir og er tilbúinn að halda á lofti öllu því góða sem er í gangi .
Mér leiðist tvískiptingin , þetta stríð milli borgar og landsbyggðar .
Ég er líka dæmi um algjöra blöndu ; uppalin úti á landi en hef seinni helming ævinnar búið í miðbænum og útlöndum .
Fyrir mér á þessi skipting ekki að vera til .
Við búum öll á þessu sama landi og reynum að gera það besta úr því .
" Hvað útlönd varðar þá hefur hún , fyrir utan Danmörku sem barn , búið í Perú , Ítalíu og Spáni .
" Ég var au pair á Ítalíu .
Var þar tvö sumur á menntaskólaárunum hjá fjölskyldu í Lígúríu nálægt Genúa þar sem hlutverk mitt var að fara með stelpurnar á ströndina á hverjum degi .
Mögulega besta starf í heimi .
Síðan fór ég sem skiptinemi til Perú , " segir hún en nú síðast fór hún með alla fjölskylduna til Barcelona á Spáni en hún og maðurinn hennar fóru í nám veturinn 2012-13 þegar dóttir þeirra var tveggja ára .
Hún segir þetta hafa verið góðan tíma og þrátt fyrir annir í skóla hafi hún haft meiri tíma fyrir fjölskylduna en hérna heima .
" Þegar við komum til baka var það svakalegur skellur , þótt ég væri að fara aftur í skemmtilegustu vinnu í heimi .
Mér fannst ekki vera pláss fyrir neitt nema vinnuna , sem er hluti af stærra vandamáli í íslensku samfélagi .
" Nýr þáttur og heimildarmynd Sigríður er núna með nýjan þátt í bígerð en það eru aðeins þrír þættir af Landanum eftir fyrir sumarfrí .
" Þá fer ég að vinna nýja þáttaröð , fjölmenningarþætti , þætti um útlendinga á Íslandi , fyrir RÚV .
Nærri því einn af hverjum tíu er af erlendum uppruna .
Það er samt ekki mikið talað við þennan hóp heldur miklu frekar fjallað um hann , " segir hún og vísar til málþings sem hún sótti á dögunum þar sem rætt var hvernig fjallað er um útlendinga í íslenskum fjölmiðlum .
" Það er oft í eftirfarandi flokkum ; sem hetjur , fórnarlömb eða glæpamenn , " segir Sigríður sem ætlar að forðast þessar klisjur og mæta fólki þar sem það er í því sem það er að gera líkt og í Landanum .
Hún er ennfremur að fara að vinna í heimildarmynd með Rakel Garðarsdóttur , sem hefur m.a. verið í forsvari fyrir Vesturport og samtökin Vakandi , og Sigríði Bylgju Sigurjónsdóttur hjá Landvernd .
" Þetta er heimildarmynd um matarsóun og sóun í fataframleiðslu .
Ef allt gengur að óskum verður hún tekin upp í ágúst eða september á Íslandi og fleiri Evrópulöndum .
" Hún segist hafa orðið meðvitaðri neytandi á síðustu árum .
" Það skiptir máli hvað maður gerir og ákvarðanir manns hafa afleiðingar .
Maður reynir alltaf að verða betri manneskja en það má líka koma alveg skýrt fram að ég er ekkert fullkomin í þessum efnum , " segir Sigríður sem reynir að temja sér ákveðna nægjusemi og meta það sem hún er með í höndum .
" Ekki líta á hluti sem einnota og elta allar langanirnar , það sem samfélagið segir manni að maður þurfi , heldur staldra við og velta fyrir sér hvort maður þurfi þetta í raun og veru , " segir hún en fjölskyldan er nýflutt á bjart og fallegt heimili í Laugardalnum sem endurspeglar þetta viðhorf að sumu leyti en á heimilinu eru margir hlutir með sögu .
" Maður reynir að halda í það sem er til frekar en að stökkva út og kaupa eitthvað nýtt .
Auðvitað ekki að öllu leyti heldur er gott að hafa þetta á bak við eyrað .
" Hún bendir á að þriðjungur af öllum matvælum endi í ruslinu .
" Það er algjörlega galið .
Ég hef gaman af matargerð og því að vera í eldhúsinu .
Þá er líka gott að hugsa hvað maður á til og hvað sé hægt að gera úr því frekar en að fara í búð og kaupa eitthvað annað .
" Það kemur því í ljós að fróðleiksfúsi ferðalangurinn hefur líka gaman af því að leggja rækt við heimilið en í eldhúsinu má sjá kryddjurtir í glugganum .
Hún segist hafa þetta frá móður sinni .
" Ég er líka svolítil heimakona .
Ég á þannig mömmu , sem eldar góðan mat og ræktar falleg blóm .
En ég reyni samt að vera ekkert of föst heima , " segir hún enda engin hætta á því í hennar starfi .
Fær bestu hugmyndirnar á hlaupum Sigríður er ein af þeim sem eru smitaðir af hlaupabakteríunni en hún heillaðist af langhlaupum fyrir nokkrum árum .
Hún hefur hlaupið nokkur hálfmaraþon og eitt maraþon og tók þátt í Laugavegshlaupinu í fyrra .
" Það er um það bil það skemmtilegasta sem ég hef gert , alveg ólýsanlegt .
Þetta er svo eflandi .
Það að finna að maður sé sterkur og hraustur og geti náð markmiðum sínum er ein besta tilfinning í heimi .
Þetta er gott áhugamál og gefur manni svo mikla gleði , " segir hún .
Hún vissi ekki fyrir fimm árum að hún gæti hlaupið .
" Þetta byrjaði eftir að ég átti Urði .
Eftir að hafa verið heima heilu dagana komst upp í rútínu að fara út á kvöldin að hlaupa .
" Hún tók þátt með manni sínum í New York-maraþoninu og segir það hafa verið frábæra reynslu , erfiðara en að hlaupa Laugaveginn , þó að hann sé lengri .
Ef til vill er það landið sem veitir aukna orku en undirlagið er að minnsta kosti mýkra en malbikið í stórborginni .
" Hlaupin styrkja mann líkamlega og gera svo mikið fyrir hausinn .
Ég fæ örugglega allar mínar hugmyndir á hlaupum .
Og ef maður er í einhverri krísu þá kemur þetta öllu af stað .
Ég held að maður sjái aldrei eftir hlaupatúr .
" 