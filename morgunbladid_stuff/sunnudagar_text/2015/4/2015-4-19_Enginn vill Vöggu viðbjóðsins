Á enska öfgamálmbandið Cradle of Filth , Vagga viðbjóðsins , enga fylgjendur á Íslandi ? Fór að velta þessu fyrir mér á Ódýra tónlistarmarkaðinum í Perlunni á dögunum .
Ég hef vanið komur mínar á þann ágæta markað árum saman og alltaf flæða plötur Cradle of Filth út af borðinu .
Plötur eins og Cruelty and the Beast , Damnation and a Day og Godspeed on the Devil ' s Thunder .
Hvers vegna í ósköpunum lítur enginn við þessu efni ? Hygg að eina bandið sem á að jafnaði fleiri plötur á markaðinum séu Bítlarnir .
Annað breskt band sem daðraði við öfga á sinni tíð .
Komnir á skrifstofuna ? Annað öfgamálmband , Cannibal Corpse frá Buffalo í Bandaríkjunum , virðist ekki eiga meira fylgi hér uppi á klakanum en Cradle of Filth .
Alltént er ekki að sjá að plötur þeirrar ágætu sveitar hreyfist heldur í Perlunni .
Hvar eru þeir nú Agnar Death og félagar sem óku rúntinn á Akureyri í gamla daga með drynjandi dauðarokk í kassettutækinu ? Og flösuna fjúkandi í allar áttir .
Man að einn þeirra gegndi nafninu Röri og bruddi bárujárn með morgunkaffinu .
Mögulega eru þeir allir komnir inn á einhverja skrifstofuna í dag .
Það er önnur saga .
Meiri hreyfing er á plötum þrasskónganna í Slayer í Perlunni .
Rakst meira að segja á þá fyrstu , Show No Mercy , um daginn .
Frá því herrans ári 1983 .
Man ekki eftir að hafa séð hana í íslenskri plötubúð um langt árabil .
Er það vel .
Stórkostleg sveit , Slayer , og ein sú áhrifamesta í málmsögunni .
Úrvalið er gjarnan prýðilegt í Perlunni og á svona markaði er maður líklegri til að kaupa efni sem maður myndi annars ekki kaupa .
Það veltur auðvitað á verðinu en það er ansi misjafnt í Perlunni .
Nær væri raunar að tala um Misjafnlega ódýra tónlistarmarkaðinn .
Margar plötur eru á fullu verði , að því er virðist .
Og þær ódýrustu þeirrar gerðar að enginn girnist þær .
Ekki einu sinni sem gjöf .
Inn á milli slæðast þó frambærilegar skífur á hagstæðu verði .
Splæsti til dæmis í fyrsta skipti í plötu með bandaríska málmkjarnabandinu Killswitch Engage um daginn .
Hef lengi ætlað að kynna mér það band .
Fyrir mörgum árum stóð valið milli Killswitch Engage og Mastodon og síðarnefnda bandið varð fyrir valinu .
Þetta er auðvitað eins fáránlegt og það hljómar .
Hvers vegna í ósköpunum ætti aðeins að vera rými fyrir annað hvort Killswitch Engage eða Mastodon í mínu lífi ? Það er eins og að borða aldrei lambalundir af því að maður borðar löngu í humarsósu .
Meikar ekki sens .
En svona er ég , lesandi góður , og löngu búinn að sætta mig við það .
Platan heitir Disarm the Descent , frá árinu 2013 , og er algjört dúndur .
Gargandi keyrsla út í gegn án þess að melódían sé leyst upp í frumeindir sínar .
Killswitch Engage er ekkert að hanga yfir hlutunum .
Lögin eru mörg en stutt .
Svolítið eins og hjá Slayer .
Menn nenna ekki að endurtaka sig um of .
Nóg er líka af íslenskri tónlist á markaðinum en góður maður tjáði mér um daginn að gróskan í málmi og rokki væri hvergi meiri nú um stundir en hér um slóðir .
Skálmöld , Sólstafir , Vintage Caravan .
Og fer ekki þessi nýja Brain Police-plata að koma ? Vond reynsla af ómálmi Málmur er mínar ær og kýr en samt var ég hér um bil búinn að festa kaup á safni bestu laga bandaríska söngvaskáldsins Bobs Dylans á dögunum .
Þóroddur Bjarnason vinur minn ( myndlistarmaðurinn en ekki byggðafrömuðurinn ) jós kappann nefnilega lofi í óvissuferð okkar félaganna um höfuðborgarsvæðið fyrir skemmstu .
Kvaðst nýbyrjaður að hlusta á Dylan fyrir tilviljun og hann væri hverrar nótu virði , karlinn .
Þrátt fyrir þessi fögru orð beið ég með Dylan .
Hef nefnilega vonda reynslu af því að fjárfesta í öðru en málmi á svona mörkuðum .
Keypti einu sinni Ramones Anthology og það urðu gríðarleg vonbrigði .
Ramones virðast hafa haft mikil áhrif á þrassið , alltént hafa kanónur eins og James Hetfield og Jeff Hanneman talað lofsamlega um þá gegnum tíðina .
Þessu efni varð maður því að kynnast .
Það hefur örugglega verið bullandi stemning að vera pönkari í gamla daga .
Ég meina , ég hefði örugglega sjálfur orðið pönkari hefði ég haft aldur til .
En þessi tónlist eldist ekki vel .
Því miður .
Þvílík hörmung þetta Ramones-efni , með örfáum undantekningum .
Fyrirgefðu mér Guð og blessaðu minningu þeirra bræðra allra ! Sama má segja um Sex Pistols .
Pönkið er dulítið eins og grönsið .
Bara stemning og barn síns tíma .
Innilega barn síns tíma .
Keypti Brian Ferry handa frúnni í Perlunni í fyrra og svei mér ef það er ekki skárra .
Typpamálmur C-liðsins Ekki er þó allur Perlumálmurinn jafn vel heppnaður .
Eins og gengur .
Hlóð í fyrsta skipti í Bullet for My Valentine um daginn og hefði líklega betur sleppt því .
Verðið var samt gott .
Veit ekki hvort kom mér meira á óvart standard efnisins eða sú staðreynd að Bullet for My Valentine er alls ekki frá Bandaríkjunum , heldur Wales .
Til að gera langa sögu stutta er efnið svo sem ekki algalið en sætir engum tíðindum .
Svolítið eins og Trivium hefði B-lið .
Jafnvel C-lið .
Einhvers staðar heyrði ég þetta kallað " typpamálm " og líklega fer bara vel á því .
Svo er þarna efni sem ég mun aldrei kaupa .
Eins og Sepultura eftir 1996 .
Fór nefnilega í króníska fýlu út í þá frumskógarsveina eftir að Max Cavalera hrökklaðist úr bandinu .
Fyrir mína parta þá lauk Sepultura-ævintýrinu með Roots .
Það dugar bandinu þó auðveldlega til að komast á verðlaunapall þegar málmsagan er gerð upp .
Til allrar hamingju er fróun í Soulfly , bandinu sem Max stofnaði eftir að honum var vísað á dyr .
Þær plötur eru alltaf á sínum stað í Perlunni .
Engin Sepultura en samt heiðarlegur og " solid " málmur .
Af hverju er Killer Be Killed ekki þarna ? Soulfly , Mastodon og Dillinger Escape Plan-bræðingurinn .
Djöfull langar mig í þá plötu .
orri@mbl.is Orri Páll Ormarsson 