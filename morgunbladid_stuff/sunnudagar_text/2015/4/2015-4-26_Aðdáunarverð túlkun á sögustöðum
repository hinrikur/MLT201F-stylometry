Í tvö sumur fyrir hátt í einni öld ferðaðist danski myndlistarmaðurinn Johannes Larsen ( 1867-1961 ) um Ísland með teikniblokkir og pennastöng og dró upp einstaklega fagrar en jafnframt aðdáunarlega hlutlægar myndir á sögustöðum Íslendingasagna .
Larsen hafði verið fenginn af rithöfundunum Johannes V. Jensen og Gunnari Gunnarssyni til að myndskreyta nýjar danskar þýðingar sagnanna sem komu út í afar veglegri útgáfu , í þremur bindum , á árunum 1930 til 1932 .
Larsen var þá víðkunnur fyrir næmar myndir sínar af fuglum og danskri náttúru .
Hann hafði þó lítið gert af myndum eins og þeim sem hann átti eftir að gera á Íslandi , fyrir utan að hann hafði myndskreytt í svipuðum stíl bækur um danskar eyjar .
Og forsvarsmenn þýðingarinnar töldu það líka hjálpa að Larsen hafði farið í leiðangur til Grænlands , þar sem hann teiknaði einkum fugla .
Danski rithöfundurinn , Íslandsvinurinn og kennarinn fyrrverandi , Vibeke Nørgaard Nielsen , segir þessa sögu alla , og af ferðum listamannsins um Ísland , á einstaklega vel lukkaðan hátt í bók sinni , sem kom upphaflega út í Danmörku árið 2004 , undir titlinum Sagafærden – Island oplevet af Johannes Larsen 1927-1930 , en nefnist í hinni nýju íslensku útgáfu Listamaður á söguslóðum – Johannes Larsen á ferð um Ísland 1927-1930 .
Þetta er glæsileg og tímabær útgáfa á íslensku , bók sem er öllum aðstandendum til sóma , og segir mikilvæga og merka sögu , auk þess að birta veglegt úrval af teikningum sem listamaðurinn vann að hér á landi .
" Meistaralega blæbrigðaríkar " Bókin kom út á sama tíma og lítil en afar falleg sýning var opnuð fyrr í vetur í Listasafni Sigurjóns Ólafssonar með úrvali teikninga sem Larsen gerði hér .
Hún hefst á inngangi höfundar , bættum frá fyrri útgáfu , og formála frumútgáfunnar en hann skrifar Erland Porsmose stjórnandi safns um Johannes Larsen í fyrrverandi vinnustofu hans og heimili í Kerteminde á Fjóni .
Þá kemur athyglisverð samantekt Aðalsteins Ingólfssonar , " Íslandsferðir " , um teikningar og myndverk sem einkum erlendir listamenn höfðu unnið að hér á landi , en einnig er fjallað um verk Ólafs Túbals myndlistarmanns sem var fylgdarmaður Larsens .
Réttilega segir hann að nærtækast sé að líkja teikningum Larsens frá söguslóðum Íslendingasagnanna " við vatnslitamyndirnar sem breski myndlistarmaðurinn og rithöfundurinn William Gershom Collingwood málaði hér á landi árið 1987 .
Megintilgangur beggja var sá sami , sum sé að draga upp hlutlausar og ýkjulausar myndir af stöðum þar sem Íslendingasögurnar eru sagðar hafa gerst og láta lesendum síðan eftir að fylla upp í þær með ímyndunaraflinu " ( 13 ) .
Aðalsteinn bætir við , og er undirritaður honum sammála , um að þar skilji í sundur með þessum tveimur Íslandsvinum .
Sá breski hafði hárómantískan áhuga á norrænni arfleifð á meðan ekki er vitað til þess að Daninn hafi haft mikinn áhuga á Íslandi áður en hann var fenginn til verksins .
Þá var verklag þeirra afar ólíkt .
Collingwood " málar vatnslitamyndir sem eru í eðli sínu gildishlaðnar [ en ] Larsen gerir eingöngu svarthvítar pennateikningar , lágstemmdar og hófstilltar en samt meistaralega blæbrigðaríkar " ( 15 ) .
Þá stígur höfundurinn , Nørgaard Nielsen , fram og segir frá því hvernig hún kynntist í einni af mörgum Íslandsferðum sínum teikningum Larsens – þar kom mynd af Þorvaldsdal við Eyjafjörð við sögu á skemmtilegan hátt .
Heima í Danmörku komst hún í kynni við erfingja Larsen og fékk að sjá hluta frummyndanna , sem eru svo til allar enn í eigu fjölskyldunnar .
Og í Konunglega bókasafninu í Kaupmannahöfn fékk hún í hendur átta litlar dagbækur listamannsins frá ferðunum , þétt skrifaðar með blýanti og skreyttar með litlum skissum , aðallega af fuglum .
Nørgaard Nielsen skrifaði þær upp og ferðaðist í kjölfarið milli staðanna á Íslandi þar sem hann vann .
Sögunni var alls ekki lokið því nokkrum árum síðan fékk hún afrit af dagbókum Ólafs Túbals , fylgdarmanns Larsen , og með öll þessi gögn og fleiri til í höndunum , segir hún okkur sögu verkefnisins á skýran og hrífandi hátt .
Frásögnin af ferðum Johannesar Larsen um landið er heillandi og tekst Nørgaard Nielsen á aðdáunarverðan hátt að drífa lesandann með í ferðalagið , með Larsen og ferðafélögum hans , allt frá fyrstu dögunum á Þingvöllum þar sem hann naut félagsskapar hunds , í Fljótshlíðinni þar sem hann fann sér fljótlega starfsstöð í Múlakoti og heimamanninn Ólaf sem kappsaman fylgdarmann .
Larsen les Íslendingasögurnar um leið og hann vinnur hörðum höndum að því að draga upp sínar hlutlægu myndir á stöðunum þar sem þær eru sagðar hafa gerst , og hann fetar sig vestur eftir landinu og út á Snæfellsnes , sístarfandi , þar til hann fær boð um að eiginkona hans liggi alvarlega veik heima .
Þá drífur Larsen sig til skips en kemur of seint heim , konan var látin .
Tvö sumur líða og Larsen kemur aftur til landsins , að ljúka við teikningarnar sem voru um 300 talsins þegar upp var staðið .
Þá hófst vinnan aftur á Suðurlandi , lá svo vestur um land og norður ; lauk vinnunni við Mývatn þegar komið var fram í september 1930 .
Þessi saga er afar vel sögð í bókinni , af Larsen sjálfum , Ólafi Túbals og Nørgaard Nielsen sem útskýrir ferðalagið og undirbyggir atburðarásina vel .
Þá eru ríflega eitt hundrað myndir birtar , flestar úr hinni fögru útgáfu Íslendingasagnanna og nokkrar til sem hafa ekki verið valdar þar inn .
Þá eru birtar myndir úr dagbókum Larsens , þar sem hann hefur teiknað margar myndir af dýrum , en ritstjórarnir í Danmörku höfðu hvatt hann til þess að einbeita sér að landslaginu og láta fuglamyndir vera hér .
Þá eru nokkrar mynda Ólafs Túbals hafðar með , auk ítarefnis , þar á meðal tæmandi listi og kort sem sýna hvar og hvenær Larsen gerði myndirnar .
Myndirnar betur prentaðar Helst er að finna að þýðingunni í þessari íslensku útgáfu , að hún er nokkuð stirð á köflum og ónákvæm en það birtist meðal annars í því að listamaðurinn er sífellt nefndur fullu nafni í stað þess að láta Larsen oftast nægja .
Þá notar þýðandi skammstafanir , sem undirrituðum finnst ljótt í fagurfræðilegum texta , og nokkuð ber á furðulegum setningum : " Á leiðinni niður sjá þeir margar tunnur lands þaktar saltfiski " ( 43 ) ; " Múlakot var mjög þekktur staður fyrir skrúðgarðinn " ( 28 ) í stað þess að segja að Múlakot hafi verið þekkt ; talað er um að teikningarnar fyrir " sögu Snorra goða " séu tilbúnar , á íslensku ætti að segja fyrir Eyrbyggja sögu ( 138 ) .
Slík dæmi eru of mörg og hefði textinn þurft betri yfirlestur .
Þá gerir þýðandi mistök í innskoti , þar sem hann segir Larsen hafa skoðað bók Collingwoods , A Pilgrimage to the Saga-Steads of Iceland , og segir það vera sama verk og Fegurð Íslands og fornir sögustaðir , sem er fjarstæða , enda er þar um að ræða samantekt Haraldar Hannessonar frá 1988 með myndum Collingwoods sem varðveittar eru í Þjóðminjasafni .
Hins vegar er nauðsynlegt að segja útgáfunni til hróss að myndirnar eru mun betur prentaðar hér en í þeirri dönsku ; þær eru skírar og tærar , njóta sín vel í þessu stóra broti , á þykkum og góðum pappírnum .
Þessi merka bók , Listamaður á söguslóðum , um ferðir og vinnu Johannesar Larsens á Íslandi , er afar falleg , læsileg og opnar fyrir lesandanum forvitnilega heima sem tengjast fornsögunum , bókmenntunum og myndlist .
Þetta er menningarsöguleg gersemi .
Einar Falur Ingólfsson 