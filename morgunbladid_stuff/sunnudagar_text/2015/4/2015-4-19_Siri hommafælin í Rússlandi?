Apple fullyrti í vikunni að um villu hefði verið að ræða þegar upp komst að svör stafrænu hjálparhellunnar Siri bentu til hommahaturs þegar hún væri stillt á rússnesku .
Nýlega birtist myndband á YouTube af rússneskumælandi manni í hrókasamræðum við símann sinn og svör Siri þóttu óneitanlega sérkennileg .
Svona eru þau í íslenskri þýðingu : Sp. : Siri , eru klúbbar fyrir samkynhneigða í grenndinni ? Siri : Ég hefði nú roðnað þarna ef ég gæti .
Sp. : Siri , hvernig skrái ég samkynhneigt hjónaband í Bretlandi ? Siri : ( Þögn ) .
Sp. : Siri , hvernig skrái ég samkynhneigt hjónaband í Bretlandi ? Siri : Ég læt sem ég hafi ekki heyrt þetta .
Svörum Siri hefur nú verið breytt og Apple hefur gefið út að um villu hafi verið að ræða .
Hins vegar var mikið rætt um það á netinu í kjölfarið að réttindi samkynhneigðra og ótti við samkynhneigð í Rússlandi væru málefni sem væru mikið til umfjöllunar í raunheimum og gefið var í skyn að Siri hefði verið hönnuð svona á rússnesku til þess að uppfylla skilyrði rússneskra laga .
" Apple þarf að standast öll lög í þeim löndum sem vörur þess eru seldar .
Að horfast í augu við þann veruleika er einfaldlega raunsætt , " sagði einn notandi á vefsíðunni Reddit .
Margir rússneskir notendur reiddust yfir vestrænum áhuga á málinu .
Réttindi samkynhneigðra eru eldfimt umfjöllunarefni í Rússlandi enda voru lög samþykkt árið 2013 þess efnis að " samkynhneigður áróður " væri bannaður .
Lögin kveða á um að óheimilt sé að fræða ungmenni yngri en 18 ára um samkynhneigð .
BBC sannreyndi að svör Siri væru einkennileg og óræð þegar samtalið bærist að samkynhneigð en Apple hefur nú kippt vandanum í liðinn og viðhorf rússnesku Siri þykja nú meira í takt við tíðarandann .
