Fleyg setning Ólafs úr Næturvaktinni gleymist seint , " er lægð yfir landinu ? " sem Pétur Jóhann túlkaði af einskærri snilld .
Undanfarið hafa lægðir herjað á landið og segja veðurfræðingar að því sé ekki lokið , mörgum eflaust til ama .
Veðrið leikur okkur stundum grátt en getur einnig haft slæm áhrif á gigtsjúka .
Þar togast vísindin og alþýðuþekking á .
Gunnþórunn Jónsdóttir gunnthorunn@mbl.is Hið íslenska veðurfar er án efa í sérflokki .
Veðrið á Íslandi getur verið gríðarlega fjölbreytt og á einum degi hefur það náð að kalla fram allar árstíðirnar fjórar .
Það má segja að veðrið sé stór hluti af okkar menningu og hafi áhrif á ýmislegt í okkar daglega lífi .
Hér á árum áður spilaði veðrið einnig mikilvægt hlutverk meðal sjómanna , stundum upp á líf og dauða .
Undanfarið hafa vonskuveður og stormar verið tíð .
Veðurstofa vill ekki meina að um met sé að ræða en þó hafa lægðir verið í stærri kantinum og ofsaveður yfir meðallagi .
" Ég held að við séum orðin viðkvæmari fyrir vondu veðri .
Ef við skoðum vetur í kringum 1930 eða t.d. 1970 þá eru ekki færri óveður , það eru bara færri á ferðinni , " segir Elín Björk Jónasdóttir , vaktaveðurfræðingur .
Óánægja með slæma veðurspá hefur skinið í gegn hjá landanum og miklar líkur á að það beri á góma í hverju samtali .
Í gegnum tíðina hefur tengslum milli náttúru og mannskepnunnar verið haldið á lofti og margar sögur til um það að fólk hafi fundið það á sér þegar veðurbreytingar voru í aðsigi .
Gigtarsjúklingar hafa gjarnan lýst því hvernig veðrið getur haft áhrif á líkamann og sársauki og stirðleiki aukist til muna rétt áður en breytingar á veðri eiga sér stað .
Sunnudagsblaðið leitaði til tveggja lækna og þjóðfræðings til frekari útskýringa .
Erfitt að sanna á vísindalegan hátt Skiptar skoðanir eru á því hvort tengsl séu á milli veðurfars og verkja í líkamanum .
Fólk með gigt telur sig stundum finna fyrir verri verkjum , stífleika og jafnvel þjáningum þegar veðurbreytingar eru í aðsigi .
Gerðar hafa verið rannsóknir á því erlendis en hér á landi hafa þær þó ekki verið margar .
Árni Jón Geirsson , gigtarlæknir , segir að það sé umdeilt hvort veður hafi áhrif á gigtareinkenni .
" Það hafa verið gerðar rannsóknir á þessu , meðal annars sýndi hollensk rannsókn fram á að það væri ekkert samhengi á milli veðurfars og gigtareinkenna hjá fólki .
Þá var tekið mið af loftþrýstingi , skýjafari , hita , raka og vindi , " segir Árni Jón .
Í umræddri rannsókn , sem er um 20 ára gömul , voru gigtarsjúklingar með ákveðnar tegundir gigtarsjúkdóma látnir skrá niður einkenni sín um árabil .
Einkennin voru síðan borin saman við veðurspá eftir á en niðurstöður sýndu ekki tengsl .
" Nýrri rannsóknir hafa sýnt að liðagigtareinkenni eru betri þegar loftþrýstingur er hærri en raki og vindur hefur ekki mikil áhrif .
Það eru þó flestir gigtarsjúklingar sammála um það að þeim líður miklu betur í þurru og hlýju loftslagi en þegar kalt er og loftþrýstingur lágur .
Erfitt hefur samt reynst að staðreyna þessar niðurstöður hins almenna borgara á vísindalegan hátt .
Það er svo að flestum líður betur í hlýju og björtu veðri , sérstaklega ef það er í sumarfríi erlendis , eins og er yfirleitt hjá Íslendingum sem upplifa slíka veðráttu .
" Enginn vafi á að veður hefur áhrif " Það þekkja flestir þessar gömlu sögur um að bóndinn á bænum fékk alltaf í mjöðmina þegar vont veður var í aðsigi .
Þetta er nokkuð vel þekkt , " segir Helgi Jónsson , gigtarlæknir " Hins vegar hafa verið gerðar á þessu margar rannsóknir og þetta er ekkert einfalt mál .
Vísindagreinar hafa staðfest samband milli veðurs og verkja í líkama en það er ekki hægt að alhæfa um það .
Það er enginn vafi á því að veður hafi áhrif á verki , en það er mismunandi eftir einstaklingum hvers konar veður það er , hvort það er kuldi , loftþrýstingsmunur eða raki .
Margir tengja verki við lágt hitastig eða raka .
" Helgi segir að misjafnt sé hverskonar verki er um að ræða en oft eru þetta bólguverkir eða liðagigt .
Hann segir að hjá þeim sem hafi slitgigt á stórum liðum í baki sé verkurinn tengdur bláæðaþrýstingi .
" Bláæðin er næm fyrir loftþrýstingi og því geta sveiflur í loftþrýstingi orsakað verki og þá erum við aftur komin að mjöðm gamla mannsins á bænum sem gat sagt til um veður .
" Helgi hefur marga sjúklinga á sínum snærum sem eru talsvert veðurháðir .
" Það er mest áberandi á fólki sem er með slæma slitgigt , sérstaklega í mjöðmum .
" Alþýðuþekking ávallt átt undir högg að sækja Eiríkur Valdimarsson , þjóðfræðingur , skrifaði meistararitgerð sína um íslenskar veðurspár og veðurþekkingu þjóðarinnar fyrr og nú .
" Ef marka má sögur úr Íslenzkum þjóðháttum hans Jónasar Jónassonar frá Hrafnagili þá virðist vera að stór hluti af þjáningum fólks sem var með gigt hér áður fyrr hafi verið þegar óveður var í nánd , kuldi og kannski lægðir .
Lýsingar Jónasar eru svakalegar og í einni lýsti hann því ítarlega hvernig gigtin ískraði og ólmaðist í gamalli konu .
Maður finnur í rauninni til við að lesa þetta , " segir Eiríkur .
Hann segir að í þjóðsögum megi finna mörg dæmi um það að dýr breyti um hegðun á undan veðrum og finni eitthvað á sér .
Af hverju ætti manneskjan ekki að geta fundið eitthvað á sér líka .
" Það hafa verið dæmi um það að hestar raði sér í röð á undan veðurbreytingum og svo allt í einu komi vindur eða stormur úr þeirri átt sem afturendinn snýr .
Í minni rannsókn var þetta rosalega skýrt , " segir Eiríkur .
" Forystukindur eru einnig gleggri en aðrar .
Allt í einu hleypur forystukindin heim að bæ og hjörðin á eftir og svo kemur hríð .
" Eiríkur segist hafa efast í fyrstu og lengst af hafi hann haldið að tengsl milli veðurs og gigtarsjúkra væru aðeins mýta .
" Veðurfræðingar segja að loftþrýstingsbreytingar þurfi að vera svo gríðarlega miklar til að þær hafi einhver áhrif á líkama fólks .
Til dæmis nefndi veðurfræðingur við mig að bara það að keyra yfir Hellisheiðina þyrfti að vera mikil þjáning fyrir gigtarsjúkling , því þar er veruleg loftþrýstingsbreyting og gaf þá í skyn að þetta gæti varla staðist .
" Eiríkur sótti síðar fund með ungu fólki hjá Gigtarfélagi Reykjavíkur sem hittist reglulega og deilir reynslusögum og sækir fræðslu .
" Ég var fenginn til að halda smá erindi um niðurstöður úr ritgerðinni minni .
Á fundinum kom í ljós að fólk finnur þetta í líkamanum enn þann dag í dag og það var magnað hvað það var mikill samnefnari á þessum fundi .
Þau deildu svipaðri reynslu af veðurfari og það kom meira að segja til umræðu að það ættu að vera nokkurskonar viðvaranir samhliða veðurfréttum .
Það eru allskonar viðvaranir í sjónvarpinu vegna ferðalaga og fleira en það þyrfti að vera viðvörun fyrir fólk með gigt .
" Búist er við því að morgundagurinn verði einstaklega slæmur og getur nóttin verið mjög alvarleg .
Þið eigið eftir að þjást örlítið en lagast eftir því sem líður á daginn , " eða eitthvað þvíumlíkt , " segir Eiríkur .
Hann segir þetta hreinlega vanta , því sumir geta einfaldlega ekki risið úr rekkju og eiga erfitt með að mæta til vinnu .
" Margir upplifðu sig sem hálfgerða aumingja því þetta er ekki svo viðurkennt af læknum .
Alþýðuþekkingin er alltaf til staðar og mun alltaf eiga undir högg að sækja .
Það er gegnumgangandi þegar maður er að rannsaka hluti frá þjóðfræðilegu sjónarhorni , það á undir högg að sækja , sérstaklega í samtímanum .
" 