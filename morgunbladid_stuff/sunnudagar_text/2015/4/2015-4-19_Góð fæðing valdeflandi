Penny Simkin verður með heilsdagsvinnusmiðju næstkomandi þriðjudag undir titlinum " When Survivors Give Birth " .
Penny fjallar um reynslu kvenna í fæðingu sem þolað hafa kynferðisofbeldi og leiðir til að styðja þær í gegnum meðgöngu , fæðingu og sængurlegu .
Soffía Bæringsdóttir stendur fyrir komu Simkin til landsins en vinnusmiðjan verður í fjölskyldumiðstöðinni Lygnu , Síðumúla 10 , þriðjudaginn 21. apríl næstkomandi .
Meðal þess sem farið er yfir á námskeiðinu er hverjar afleiðingar þess að hafa orðið fyrir kynferðisofbeldi í æsku eru þegar kona er barnshafandi , hvernig ofbeldisreynsla fylgir barnshafandi konu á meðgöngu , í fæðingu og í sængurlegu og á hvaða hátt sé hægt að vinna að góðu sambandi fagfólks og konu .
Simkin kennir leiðir til að takast á við aðstæður þar sem kona segir frá ofbeldisupplifun sinni og segir frá hverjar séu algengar leiðir konu til að takast á við streitu og fer yfir samtalstækni og reynslusögur .
" Ég hef fylgst lengi með Penny og kynntist henni fyrst í gegnum það að hún er frumkvöðull í doulu -starfinu í Bandaríkjunum , " segir Soffía sem er sjálf doula , sem á íslensku mætti þýða sem yfirsetukona Mikilvægi fæðingarminningarinnar " Hún er mjög afkastamikil og virt í Bandaríkjunum og vinnur þar innan háskóla , " segir hún og líkir henni við samferðakonur hennar , baráttukonurnar Sheilu Kitzinger , sem er nýlátin , og Inu May Gaskin .
Simkin á verðugan sess í hópi þessara frumkvöðla þó að hún þyki ekki eins róttæk , segir Soffía .
" Penny og Sheila hafa mikið talað um mikilvægi fæðingarminningarinnar .
Penny hefur verið að rannsaka hvaða áhrif fæðingarminningin hefur á konur , " segir Soffía en niðurstaðan er sú að hún hefur umtalsverð áhrif .
Slæm reynsla lifir með konunni í áratugi .
" Á sama hátt getur góð fæðingarupplifun verið valdeflandi og upplífgandi .
Þegar maður er með konur sem hafa upplifað kynferðisofbeldi , ekki síst í æsku , getur góð fæðingarreynsla verið sérstaklega eflandi .
Oft hafa þessar konur skömm og ógeð á líkama sínum .
Allt í einu fær hann þarna góða virkni , sem er mjög eflandi , " segir hún .
Mikilvægt að vera við stjórn Simkin kynnir í vinnusmiðjunni leiðir og aðferðir sem hægt er að beita í þessum aðstæðum .
" Hún er búin að kafa djúpt ofan í þetta , skoða hvernig konurnar bregðast við á meðgöngu og í barneignarferlinu öllu .
Líka hvernig þær bregðast við í fæðingunni og hverjir séu viðkvæmu punktarnir .
Eitt af því sem skiptir miklu máli fyrir flestar konur sem hafa orðið fyrir kynferðisofbeldi er að hafa vald yfir líkama sínum .
Það að líða eins og maður sé við stjórnvölinn er oft stærsta atriðið , " segir Soffía og bætir við að spítalaumhverfið bjóði ekki alltaf upp á þetta .
Simkin bendir á að til dæmis eigi að forðast óþarfa leggangaskoðanir hjá þessum hópi .
Öll snerting frá heilbrigðisstarfsfólki , sem geti flokkast sem yfirvald , geti haft neikvæð áhrif .
Simkin trúir á mátt orðanna .
" Síðast þegar ég hitti hana ræddi hún um áhrif þess að ræða fæðinguna frekar sem " útrás " heldur en " innrás " .
Það hafi oft breytt öllu að minna konurnar á að barnið væri á leiðinni út .
Ofbeldið sem þær urðu fyrir er svo mikil innrás en barnið er útrás .
Þarna notar hún eitt orð í fæðingu sem einfaldar hana .
" Soffía segir að vinnusmiðjan sé hugsuð fyrir fólk sem vinni með konum í barneignarferlinu öllu .
" Á meðgöngu , fæðingu og sængurlegu .
Þetta eru hjúkrunarfræðingar , ljósmæður , læknar , doulur , jógakennarar og allir sem koma að konu á þessum tíma , " segir hún .
Þekkingu vantar á málefninu Hefur skort þekkingu á þessu málefni á Íslandi ? " Já , en það hefur verið rosaleg vakning .
Til dæmis var nýlega sett inn í mæðraverndina að það eigi að spyrja allar konur um hvort þær hafi orðið fyrir ofbeldi á lífsleiðinni , sem er stórt skref , " segir hún en útskýrir að það vanti eitthvað upp á tenginguna alla leið .
" Hvernig er unnið með þetta í framhaldinu og með hvaða hætti er því skilað af sér í fæðinguna ? " Simkin talar um að allt að ein af hverjum þremur hafi orðið fyrir ofbeldi og margar hafi ekki sagt frá ofbeldinu .
Því sé ljóst að margar konur sem hafi orðið fyrir kynferðisofbeldi komi í mæðravernd og því þurfi ljósmæður og aðrir að vera vakandi fyrir þessum möguleika .
Soffía segir að stundum séu líkamlegu viðbrögðin þau að bæla upplifunina eða segja að ofbeldið hafi ekki haft nein áhrif .
Eitt einkenni er að þessi hópur efist og spyrji mikið og eigi erfitt með að treysta fagfólkinu og séu konurnar því oft flokkaðar sem " erfiðar " .
Þetta eigi þó auðvitað ekki við allar konur sem hafa verið misnotaðar .
Simkin leggur áherslu á að forðast þessa flokkun og hefur eftirfarandi orð að leiðarljósi : " Hún hefur góða ástæðu fyrir að líða svona , haga sér svona , tala svona , trúa þessum hlutum og ég er kannski skotmarkið en ég er ekki ástæðan .
" Nánari upplýsingar um vinnusmiðjuna má finna á hondihond.is .
Hefur hjálpað þúsundum Penny Simkin er sjúkraþjálfari að mennt og hefur sérhæft sig í fæðingartengdum málefnum frá árinu 1968 .
Hún hefur undirbúið meira en 13.000 konur , pör og systkini fyrir fæðingu .
Hún hefur hjálpað hundruðum kvenna og para í fæðingarferlinu í gegnum starf sitt sem doula .
Hún er ein eða með öðrum höfundur margra bóka sem tengjast meðgöngu , fæðingu og sængurlegu .
Þeirra á meðal eru The Labor Progress Handbook ; Pregnancy , Childbirth , and the Newborn : The Complete Guide ; When Survivors Give Birth : Understanding and Healing the Effects of Early Sexual Abuse on Childbearing Women og The Birth Partner : A Complete Guide to Childbirth for Dads , Doulas , and All Other Labor Companions .
Hún stofnaði með öðrum DONA International ( áður Bandarísku doulu -samtökin ) og PATTCh , samtök sem stefna að því að koma í veg fyrir eða vinna með erfiða fæðingarreynslu .
Hún starfar við Bastyr-háskólann í Washington í Bandaríkjunum við miðstöð , sem heitir eftir henni .
Hún ferðast um allan heim til að flytja erindi á ráðstefnum og halda vinnusmiðjur .
