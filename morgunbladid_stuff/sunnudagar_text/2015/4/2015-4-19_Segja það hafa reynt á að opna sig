Viðtal við meðlimi hljómsveitarinnar Of Monsters and Men birtist í vikunni í bandaríska tónlistartímaritinu Billboard en í viðtalinu segjast þau orðin mun persónulegri og á dýpri nótum í sinni annarri breiðskífu , Beneath The Skin , sem kemur út í sumar .
Söngvari og gítarleikari sveitarinnar , Ragnar Þórhallsson , segir frá því að hljómsveitarmeðlimir séu orðnir afar nánir eftir að hafa túrað lengi með lög fyrstu plötu sinnar og kannski lögin þess vegna orðin mun persónulegri .
" Við semjum núna meira um okkur sjálf en um það sem þarna úti , " sagði Ragnar í viðtalinu .
Hann segir jafnframt frá því að þau í hljómsveitinni hefðu aldrei getað ímyndað sér að tónlist fyrstu plötu þeirra yrði svo ótrúlega vinsæl og svona ótrúlega hratt .
Ragnar segir tónlistina þyngri , bæði texta- og tónlistarlega séð og hljómsveitarmeðlimir hafi allir verið samtaka í því að vilja hafa tónlistina þannig á næstu plötu þrátt fyrir að vera ekki einu sinni búin að ræða það sín á milli .
Það hafi komið á óvart .
Það var þó ekki endilega auðvelt ferli fyrir meðlimi hljómsveitarinnar að verða svo náin sem þau eru í dag , samkvæmt viðtalinu í Billboard .
" Að opna okkur svona fyrir hvert öðru og ræða hluti sem eru afar persónulegir var erfitt , en ég held hins vegar að það geri okkur kleift að skrifa betri lagatexta – að vera heiðarleg , " sagði Ragnar í samtali við blaðamann tímaritsins Framundan er stíft tónleikaferðalag sem hefst í Toronto 4. maí en þar til þá dvelja meðlimir Of Monsters and Men hér á landi og slaka á fram að stífri tónleikavinnu en ferðast verður um öll Bandaríkin , Evrópu , Ástralíu og Japan næstu mánuði .
Eins og stendur hafa 1,8 milljónir notenda Youtube horft á myndbandið við lagið Crystals af nýju plötunni með Sigurði Sigurjónssyni leikara í aðalhlutverki .
