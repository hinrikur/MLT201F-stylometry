Eldvarnabandalagið hefur sent frá sér yfirlýsingu hvar fagnað er tillögu stjórnvalda um að í húsaleigulögum verði kveðið á um skyldur leigusala til að tryggja eldvarnir .
Sagt er að ný ákvæði um eldvarnir yrðu mikilvægt skref til þess að auka eldvarnir í leiguhúsnæði .
Vakin er athygli á því að í frumvarpi félags- og húsnæðismálaráðherra um breytingu á lögum eigi ákvæði um eldvarnir að bætast við .
Sé gert ráð fyrir að við afhendingu leiguhúsnæðis verði þar ýmis öryggisbúnaður , að lágmarki reykskynjari og slökkvitæki .
Í yfirlýsingunni segir að rannsóknir sýni að eldvarnir í leiguhúsnæði eru lakari en hjá þeim sem búa í eigin húsnæði .
Gjarnan vanti nauðsynlegan öryggisbúnað .
Því þurfi að bæta eldvarnir í eldra húsnæði , sem ekki er byggt samkvæmt nútímakröfum .
Þær verði þó að byggjast á meðalhófi með tilliti til kostnaðar .
Þrýsta á um úrbætur Eldvarnabandalagið er samstarfsvettvangur um bættar eldvarnir á heimilum og vinnustöðum .
Aðild að bandalaginu eiga Eignarhaldsfélagið Brunabótafélag Íslands , Félag slökkviliðsstjóra , Landssamband slökkviliðs- og sjúkraflutningamanna , Mannvirkjastofnun , Slysavarnafélagið Landsbjörg , Slökkvilið höfuðborgarsvæðisins og öll stóru tryggingafélögin , " Eitt helsta áhersluverkefni Eldvarnabandalagsins á næstu vikum og mánuðum verður að þrýsta á um úrbætur og grípa til aðgerða til að auka eldvarnir í leiguhúsnæði , " segir í tilkynningu .
