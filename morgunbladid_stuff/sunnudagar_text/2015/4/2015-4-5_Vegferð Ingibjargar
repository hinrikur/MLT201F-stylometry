Liðin eru sex ár síðan Ingibjörg Sólrún Gísladóttir kvaddi íslenska pólitík .
Þar með lauk rösklega þriggja áratuga dvöl í eldlínu stjórnmálanna , vegferð sem hófst árið 1977 þegar Ingibjörg varð formaður Stúdentaráðs .
Sem borgarstjóri , alþingismaður og ráðherra átti hún bæði andstæðinga og aðdáendur og í viðtali segir hún að það hafi tekið sinn toll að vera opinber persóna í svona langan tíma .
Hún ræðir um nýja kaflann í lífinu , sem starfsmaður UN Women , dvölina í Kabúl og Istanbúl , andlitsblæjubann , og hvers vegna hún hefur engan hug á að snúa aftur í stjórnmálin .
Ásgeir Ingvarsson ai@mbl.is Í dag býr Ingibjörg Sólrún Gísladóttir í Istanbúl .
Hún og Hjörleifur , maðurinn hennar , leigja huggulega íbúð miðsvæðis í borginni .
Út um stofugluggana má sjá mínarettur Ægisifjar og stöðugan straum skipa upp og niður Bospórussund .
Ingibjörg unir sér vel hjá Tyrkjunum og það má greinilega heyra á henni að hún saknar þess ekki að vera í sviðsljósinu á Íslandi .
Hún kvaddi stjórnmálin í janúar 2009 , þá utanríkisráðherra og leiðtogi Samfylkingarinnar .
Brotthvarf Ingibjargar skrifaðist bæði á það pólitíska fárviðri sem geisaði á landinu í kjölfar hrunsins margumtalaða og alvarleg veikindi en hún hafði einnig greinst með æxli í heila og þurfti að gangast undir erfiðar skurðaðgerðir .
" Fyrsta árið var ég í rauninni bara að safna kröftum og á árunum 2010 og 2011 var ég ósköp lítið annað að gera en að spá og spekúlera .
Það var svo sem ágætur tími en ég þurfti að hafa fyrir salti í grautinn og svo þegar ég sá auglýst starf fulltrúa UN Women í Afganistan sótti ég um og hreppti starfið .
Ég hefði kannski ekki þurft að sækja svona langt en eftir það sem á undan var gengið hafði ég þörf fyrir að láta á það reyna hvers ég væri megnug ein og óstudd .
" Kabúl : Eins og skandinavískt fangelsi Í nóvember 2011 lendir Ingibjörg í Kabúl og stýrði þar starfi UN Women í tvö ár .
Ingibjörg lýsir vistinni þannig að hún hafi hvorki verið auðveld né erfið .
" Allar alþjóðastofnanir og starfsmenn þeirra voru í húsaþyrpingu á víggirtu svæði .
Þetta var eins og herstöð og minnti mig helst á herstöðina í Keflavík meðan hún var og hét .
Þarna býr fólk og starfar og það er séð fyrir flestum hlutum , en ekki í myndinni að fara út fyrir þetta svæði nema í brynvörðum bíl .
Einn ágætur indverskur kunningi minn sagði að hann héldi að svona væri vistin í skandinavísku fangelsi .
Það fór ágætlega um fólk , allir með sínar prívat vistarverur en það fór enginn út fyrir svæðið að tilefnislausu .
" Ingibjörg dvaldi þarna ein , en á sex vikna fresti fékk hún ferðafrí og notaði þá tækifærið til að heimsækja Hjörleif og ferðast .
Hún lét fjarbúðina ekki mikið á sig fá .
" Fólk gerir þetta nú og það er ekkert mál að sætta sig við þetta í ákveðinn tíma .
Mér varð hugsað til íslensku sjómannanna sem þurfa sumir að vera í burtu frá ástvinum sínum í lengri tíma .
Þetta er í raun ekkert öðruvísi þó að aðstæður séu aðrar .
" Ingibjörg ber Afgönum vel söguna .
Hún segir þá yndislegt fólk , gestrisið og hjálplegt .
" Hins vegar er ákveðinn vandi að vinna í svona umhverfi þar sem mjög margir hafa í farteskinu reynslu af stríðsátökum , ýmist sjálfir eða gegnum einhverja sem eru þeim nákomnir .
Þeir sem hafa upplifað svona miklar hörmungar eru yfirleitt með ör á sálinni og það þarf ekki mikið til að rífa upp sárið á ný .
Það er mikilvægt að umgangast slíkt fólk af virðingu og skilningi .
" Hugrakkar konur stíga fram Eins og í svo mörgum öðrum löndum í þessum heimshluta er hlutur afganskra kvenna bágborinn og karlarnir sem ráða .
Ingibjörg segist aldrei hafa fundið fyrir því að afganskir ráðamenn kæmu öðruvísi fram við hana vegna kynferðisins .
" Við konurnar sem störfuðum þarna á vegum alþjóðastofnana vorum svolítið stofnanagerðar í augum heimamanna , fyrst og fremst séðar sem fulltrúar okkar samtaka og varla sem konur .
Afganskar konur eru í mun verri og hættulegri stöðu en við erlendu kvenstarfsmennirnir nokkurn tímann og ég dáðist mjög að hugrekki og þreki afganskra kvenna sem stíga fram og eru boðberar hugmynda kvenfrelsis og jafnréttis .
" Aðspurð hvað standi upp úr frá Kabúl-dvölinni nefnir Ingibjörg þegar hún fékk forseta þingsins á sveif með sér .
" Árið 2009 setti Hamid Kharzai bráðabirgðalög um ofbeldi gegn konum .
Þessi lög höfðu veitt afgönskum konum ákveðna vernd en þau kveða á um skyldur hins opinbera til að taka á málaflokknum og veita konum ákveðna þjónustu og vernd .
Vitaskuld er mikið bil á milli texta laganna og framkvæmdarinnar , en lögin engu að síður mikilvægt tæki , " útskýrir Ingibjörg .
" Auðvitað eiga bráðabirgðalög á endanum að fara inn á þingið til afgreiðslu .
Þegar sá dagur rann upp var hins vegar óljóst hvort lögin yrðu samþykkt eða hreinlega felld úr gildi af íhaldssömum öflum á þinginu .
Ég fór á fund þingforsetans og fór þess á leit við hann að ef hann mæti það svo að líklegt yrði að lögin yrðu felld þá myndi hann draga frumvarpið til baka og senda aftur til þingnefndar .
Sem hann svo gerði þegar á hólminn var komið því þegar málið var tekið til umræðu stóð þar upp hver íhaldsmaðurinn á fætur öðrum og andmælti þessum lögum sem þeir töldu í andstöðu við íslam .
Þarna held ég að það hafi haft tölvuert að segja að ég hafði þennan pólitíska bakgrunn , og gat því nálgast þingforsetann á þeirri forsendu en ekki bara sem starfsmaður SÞ .
" Istanbúl : Hlutverk kvenna í uppbyggingu samfélagsins Ingibjörg hefur verið í Istanbúl í hálft annað ár og eru tvö ár til viðbótar eftir af ráðningarsamningnum .
Þar stýrir hún umdæmisskrifstofu UN Women fyrir Evrópu og Mið-Asíu .
Beinist starfið einkum að hlut kvenna í Mið-Asíulöndum , " stan-löndunum " svokölluðu , Balkanskaganum og svo að Úkraínu , Moldóvu og Georgíu .
Hefur Ingibjörg meðal annars heimsótt Úkraínu tvisvar með það að markmiði að finna leiðir til að styrkja hlut kvenna í þeirri pólitísku þróun og friðarumleitunum sem þar þarf að vinna að .
" Þar sem við erum með starfsemi reynum við að efla þátttöku kvenna í stjórnmálum og auka hlutdeild þeirra í ákvarðanatöku í samfélaginu .
Í öðru lagi erum við að reyna að styrkja efnahagslega stöðu kvenna og vinnum m.a. að því að þeim sé tryggður lagalegur réttur til erfða , eignar og tekna .
Þriðji málaflokkurinn er ofbeldi gegn konum , og felst starfið meðal annars í því að vinna að bættri löggjöf og þjónustu við fórnarlömb ofbeldis sem og breyttu hugarfari karla í stjórnkerfinu , og karla almennt , gagnvart konum sem verða fyrir kynferðislegu ofbeldi .
" UN Women vinnur líka að friðar- og öryggismálum enda hafa rannsóknir sýnt að ef konur taka meiri þátt í uppbyggingu og sáttaumleitunum í kjölfar átaka aukast líkurnar á friði og stöðugleika .
Ingibjörg segir það oft gerast á miklum umbrotatímum að konum sé ýtt til hliðar .
" Þetta sjáum við t.d. gerast í Úkraínu í dag .
Konur höfðu sig í frammi og stóðu við hlið karla í mótmælunum sem urðu til þess að Janúkovitsj hrökklaðist frá völdum , en þegar hið pólitíska ferli hófst sem átti að móta nýtt samfélag var ekkert pláss fyrir konurnar .
Þó að karlarnir hafi í kjölfarið misst tökin á aðstæðum sitja þeir samt einir við borðið og skipta á milli sín völdum og áhrifum .
Það sama gerðist í Egyptalandi , Túnis og Líbíu .
" Fyrir samfélagið sjálft skiptir gríðarmiklu máli , að sögn Ingibjargar , að konur fái að koma að uppbyggingunni og skipulagningu framtíðarinnar .
" Við sáum þetta heppnast vel á Balkanskaganum þar sem konur hafa gert sig gildandi í friðarferlinu milli Kosovo og Serbíu og tala saman þvert á hvers kyns þjóðernislínur .
" Í Úkraínu liggur líka á að vernda innlenda flóttamenn gegn afleiðingum átakanna sem geisa í austurhluta Úkraínu .
" Um ein milljón Úkraínubúa hefur þurft að flýja heimili sín og þar af eru um 70% konur og börn .
Við þær kringumstæður sem ríkja í landinu er mikil hætta á að t.d. kynferðislegt ofbeldi aukist til muna og mikilvægt að bæði sé fylgst vel með og gripið inn eins og þörf krefur .
" Róttækur íslamismi má ekki skjóta rótum Samtalið færist frá Tyrklandi og Afganistan og nær Íslandi .
Undanfarin misseri hefur verið deilt um byggingu mosku í Reykjavík .
Virðast landsmenn skiptast í tvær fylkingar , þar sem annar hópurinn tekur framtakinu fagnandi á meðan hinn hópurinn hefur áhyggjur af að róttæk íslömsk bókstafstrú kunni að skjóta rótum í samfélaginu .
Þar sem Ingibjörg hefur búið í tveimur múslimalöndum er rétt að heyra álit hennar á málinu .
Hún segir enga ástæðu til að hafa áhyggjur af byggingu mosku í Reykjavík .
Á ferðum sínum hefur Ingibjörg ekki kynnst öðru en að þorri múslima sé gott og friðelskandi fólk .
" En eins og hjá öllum samfélagshópum er misjafn sauður í mörgu fé og róttækur íslamismi er vissulega mjög hættulegurog skaðlegur og þarf að reyna að koma í veg fyrir að hann berist til Íslands .
" Þannig segir Ingbjörg það fráleita hugmynd að Sádi-Arabía fái að setja fjármagn í byggingu mosku í Reykjavík .
" Til að reyna að sporna við því að róttækur íslamismi berist til okkar ættum við ekki að heimila að erlendir aðilar fjármagni moskubygginguna .
" Ingibjörg leggur áherslu á rétt fólks til að iðka sína trú .
" Við eigum að virða þann rétt og ekki gera trúariðkun fólks tortryggilega , en við eigum ekki heldur að samþykkja það að fram fari neins konar hatursáróður í nafni trúarinnar , eða að á Íslandi taki sér bólfestu skoðanahópar sem ala á andúð í garð þeirra sem ekki samsinna þeim .
Það á jafnt við um öfgasinnaða kristna þjóðernissinna og öfgasinnaða múslima .
Ég geri þar engan greinarmun á .
" Ingibjörg er líka á þeirri skoðun að setja þurfi í lög eða lögreglusamþykkt ákvæði sem banna fólki að hylja andlit sitt á opinberum vettvangi og megi þá einu gilda hvort það eru íslenskir karlar með lambhúshettur í mótmælaaðgerðum sem vilja ekki þekkjast eða konur í " búrku " sem hylja andlit sitt af trúarlegum ástæðum .
" Í okkar samfélagi , okkar menningarheimi , þá þurfum við að geta séð framan í fólk til að geta áttað okkur á einstaklingnum og lesið í andlitstjáninguna .
Þegar konur hylja andlit sitt á opinberum vettvangi gerist það um leið að þær hætta að vera einstaklingar og eru einungis til sem hluti af fjölskyldu , og hér um bil eign fjölskyldunnar eins og raunin er með margar afganskar konur .
" Ingibjörg gerir sér grein fyrir að margar íslamskar konur hylja andlit sitt af fúsum og frjálsum vilja og finna má íhaldssamar konur , rétt eins og íhaldssama karlmenn , sem vilja halda í andlitsblæjuna .
" Ég hef ekkert á móti því að konur beri slæður af trúarlegum ástæðum ef þær svo kjósa en andlitsblæjan er táknmynd kvennakúgunar sem við getum ekki samþykkt að mínu viti .
Og reglurnar verðum við að setja áður en þessi hefð berst til landsins .
" Ísland : Pólitísk átakamenning sem þarf að laga Ingibjörg segist hafa ákveðið að kúpla sig alveg út úr íslenskum stjórnmálum árið 2009 .
" Ég gekk út af þessum vettvangi og hef aldrei séð eftir því og raunar verið afskaplega fegin að vera fjarri þessum illúðlegu átökum sem mér finnst einkenna stjórnmálaumræðuna .
Það mætti ætla , eins og umræðan á Íslandi er orðin í dag , að margir íslenskir stjórnmálamenn myndu vilja skipta og vera frekar í Afganistan eða Úkraínu , " segir Ingibjörg og hlær .
Virðist Ingibjörg fegin að vera ekki lengur opinber persóna á Íslandi .
" Ég skynja það svo sterkt í dag hvað því fylgir mikill afsláttur af lífsgæðum að vera opinber persóna og hvað ég gaf mikinn afslátt af lífsgæðum mínum þennan langa tíma sem ég tók þátt í stjórnmálunum .
" Það er snúið að orða það nákvæmlega hvað bjátar á í íslenskum stjórnmálum .
Ingibjörg tekur undir að mikil fylgisaukning Pírata upp á síðkastið stafi kannski ekki síst af því að flokkurinn hefur ekki enn látið mótast af íslensku pólitísku átakahefðinni , heldur nær að standa fyrir utan hana .
Ingibjörg heldur því fram að engin " umræða " eigi sér lengur stað um hugmyndir og hugsjónir og flokkarnir hafi ekki nægilega skýra sýn á hvað þeir standa fyrir .
" Þeir sem eru í forystu í íslenskum stjórnmálum – og þá á ég við alla þá sem sitja á Alþingi – ættu að leggja sig fram um að standa fyrir upplýstri pólitískri umræðu og reyna að koma hugsjónum sínum og hugmyndum á framfæri við umbjóðendur sína .
Þeir skulda kjósendum sínum það .
" Hinn gamli flokkur Ingibjargar er ekki undanþeginn gagnrýninni .
Í tengslum við nýafstaðinn landsfund Samfylkingarinnar lét Ingibjörg í ljós þá skoðun sína að framboð Sigríðar Ingibjargar Ingadóttur gegn Árna Páli Árnasyni hefði verið misráðið og kom það ýmsum á óvart .
" Ábending mín , sem var sett fram eftir að kosning hafði farið fram , byggðist á því að flokkurinn hefur mótað sér aðferð um hvernig flokksformaður skuli kosinn lýðræðislega af flokksfólki og framboð Sigríðar Ingibjargar var á skjön við þá aðferð .
Þetta var eiginlega að stytta sér leið að formannsframboði , sem mér finnst ekki til fyrirmyndar .
Ef Sigríður hefði unnið formannskjörið með einu atkvæði , en ekki Árni , hefðu bæði hún sjálf og flokkurinn verið í miklum vanda .
Það er líka mikil einföldun að halda að vandi Samfylkingarinnar liggi í formanninum .
Vandinn er talsvert dýpri og útheimtir heiðarlega greiningu en ekki upphrópanir og aftökur .
" Glötuð tækifæri sátta og sannleiks Kannski landsdómsmálið lýsi vel þeim vanda sem hrjáir íslenska stjórnmálamenningu og hvernig átökin eru með þeim hætti að allir virðast tapa .
Landsdómsmálið setti mark sitt á endalok stjórnmálaferils Ingibjargar og á tímabili var mögulegt að Ingibjörg yrði jafnvel sjálf dregin fyrir dómstóla .
Á endanum var Geir H. Haarde einn ákærður .
Ingibjörg segir það hafa verið alvarleg mistök að kæra forsætisráðherra til Landsdóms .
Það hafi engu skilað en kynt undir pólitískri heift og átökum .
" Ýmsum finnst að ég hefði líka átt að fara fyrir Landsdóm , þrátt fyrir niðurstöðu rannsóknarnefndarinnar um að ég hefði ekki brotið af mér í starfi , en það hefði ekki gert málið neitt betra .
Þessi ákæra var byggð á mjög veikum lagagrunni og þess vegna var þetta dómsmál réttarfarslega og siðferðilega rangt .
Að auki var þetta pólitískt rangt vegna þess að tækifærinu til að gera upp við þá pólitík sem leiddi til hruns var glutrað niður af fólki sem sást ekki fyrir , " segir hún .
" Málið varð að pólitískri aðför að einstaklingi .
Í stað þess að við gerðum upp við hrunið , og þá fjölmörgu aðila sem áttu þátt í að móta þá pólitík og það kerfi sem á endanum hrundi , var allur fókusinn settur á þá einstaklinga sem voru í ríkisstjórn síðustu mánuðina fyrir hrunið .
" Að mati Ingibjargar hefði verið réttast að setja á laggirnar einhvers konar sannleiks- og sáttanefnd .
" Að sækja mál fyrir Landsdómi var til mikilla óheilla og situr eins og fleinn í holdi margra þeirra sem þar áttu hlut að máli .
Þar eru allir meiddir , ekki síður þeir sem stóðu að kærunni en hinir sem voru settir á sakamannabekkinn .
Nú er tækifærið glatað og orðið of seint að gera upp við hrunið á réttan hátt .
" Hugmyndafræði þriggja áratuga Ingibjörg fagnaði á dögunum sextugsafmæli sínu og af því tilefni gaf Samfylkingin út bókina Mín eigin orð .
Þar hefur verið safnað saman úrvali blaðagreina , ritgerða og ræða Ingibjargar frá síðustu tveimur áratugum .
Kannski má líta á bókina sem lokatiltekt , þar sem hún leyfir hugmyndum sínum að birtast eins og þær voru settar fram , án þess að pólitísk samtímamál liti hvernig orð hennar eru túlkuð .
Í bókinni er t.d. Borgarnesræðan fræga endurbirt í heild , en Ingibjörg segir margar einkennilegar sögur hafa verið lengi á kreiki um um hvað ræðan fjallaði í raun .
" Með þessari bók vildi ég reyna að koma á framfæri þeim pólitísku hugmyndum sem ég setti fram um samfélagið á þessum tuttugu árum , greina frá sýn minni á stöðu Íslands í alþjóðasamfélaginu , hvernig við eigum að nota lýðræðið , hvaða máli skiptir að leggja áherslu á jafnrétti kynjanna og standa vörð um jafnaðarstefnuna .
Þetta eru orð mín eins og þau voru á hverjum tíma en ekki eftiráskýringar .
" Bókinni er hins vegar ekki ætlað að greiða leiðina aftur inn í íslenskt stjórnmálalíf .
Ingibjörg segist " búin með sinn skammt " .
Á dögunum fór af stað hópur á Facebook þar sem skorað var á Ingibjörgu að bjóða sig fram til embættis forseta í kosningunum 2016 .
Ingibjörg segir þetta undarlegt uppátæki , segist ekki taka þetta í mál og sig langi ekki til að lifa lífinu aftur sem opinber persóna .
Hún fæst heldur ekki til að nefna möguleg forsetaefni .
" Vandamálið er að við erum með stjórnarskrárferli í upplausn og starfslýsingin liggur ekki skýrt fyrir .
Við eigum marga frambærilega einstaklinga en það er ekki hægt að segja hver hentar best í embættið því að mjög ólíkar hugmyndir eru meðal fólks um hvert eigi að vera hlutverk forseta Íslands .
Ef aðalatriðið er að tala erlend tungumál og koma vel fyrir eru ófáir sem koma til greina , en það hangir meira á spýtunni þó að ekki sé alveg ljóst á þessum tímapunkti hvað það er nákvæmlega .
Ég held að það sé ekki hægt að slá því á frest að ræða inntak forsetaembættisins en því miður virðist engin sátt ríkja um það embætti frekar en aðrar stofnanir samfélagsins .
" 