Stefán Máni segir að ástæðan fyrir því að unglingar lesi ekki meira sé einföld ; þeir hafi hreinlega ekkert nógu skemmtilegt að lesa .
Hann ákvað sjálfur að bæta úr því og var að senda frá sér bókina Nóttin langa , sem er önnur bókin í Úlfshjarta-bókaflokknum og segir frá varúlfunum Alexander og Védísi .
Inga Rún Sigurðardóttir ingarun@mbl.is Rithöfundurinn Stefán Máni var að senda frá sér bókina Nóttin langa en hún er sjálfstætt framhald hinnar vinsælu Úlfshjarta frá 2012 .
Aðalsöguhetjurnar eru Alexander og Védís , sem eru ekki aðeins venjuleg , tæplega tvítug ungmenni heldur líka varúlfar .
Þau lifa í eilítið annarri Reykjavík en við þekkjum þar sem þau hafa helgað líf sitt því að kenna öðru fólki með varúlfagen að hafa hemil á eðli sínu .
Stefán Máni segist hafa gaman af þjóðsögum og ævintýrum en þessi bókaflokkur spretti þó frekar út frá ákveðinni hugmynd sem hann fékk .
Samtökin Werewolves Anonymous byrjuðu sem brandari en urðu kveikjan að Úlfshjarta-bókunum sem Stefán Máni stefnir á að verði þríleikur .
Snúningur á goðsögnina " Ég áttaði mig svo á því að þetta væri miklu meira en brandari , þetta var rosalega töff og lét mig ekki í friði .
En ég vissi strax að ef ég myndi gera þetta yrði þetta ekki svona Stefán Mána-bók heldur eitthvað öðruvísi .
Þá fór ég að pæla meira í þessu , " segir rithöfundurinn , sem er meðal annars þekktur fyrir glæpasögurnar Skipið og Húsið .
Útfrá þeim pælingum kom hugmyndin um að til væri sérstakt varúlfagen , sem skapaði varúlfa í stað þess að bit frá varúlfi smitaði nýjan einstakling .
" Þetta er nýr snúningur á goðsögnina , " segir Stefán Máni .
" Þriðja bókin mun síðan væntanlega snúast um alheimsþing Werewolves Anonymous á Hornströndum .
" Hljómar sannarlega spennandi .
Athugasemdir frá unglingum Þegar grunnhugmyndin var klár ákvað hann að kýla á þetta og miða skrifin við ungmennabókmenntir ( e. young adult ) .
Hann hafði lesið Harry Potter en lagðist yfir Hungurleikana og Twilight-bækurnar .
" Ég fór að tékka á hvað hinir væru að skrifa og hvað fólk væri að lesa , hvað stöngin væri há .
Og svo gerði ég eitt sem var besta hugmyndin mín ; Ég fékk unglinga til að lesa yfir handritin mín .
Ég fékk athugasemdir frá íslenskum unglingum , sem létu mig vita ef ég væri alveg glataður og gátu sagt mér frá einhverju sem ég vissi ekki um .
Það er svo langt síðan ég var unglingur , það var allt annar heimur .
Það er gott að vera með mentora í þessu .
" Þessi flokkur , ungmennabókmenntir , var ekki til þegar Stefán Máni var unglingur en hann er fæddur árið 1970 .
" Ég fór bara beint í að lesa Stephen King .
Ég var að lesa Bob Moran-bækur þegar ég var 11-12 ára .
" Ungmennabækur eru unglingabækur sem fullorðnir lesa líka en staðreyndin er sú að fullorðið fólk er stór hluti lesendahóps Hungurleikanna og Harry Potter .
Hann er hinsvegar ekkert sérstaklega hrifinn af íslenskum unglingabókum .
" Mín skoðun er sú að íslenskar unglingabækur séu bara barnabækur .
" Það er auðvelt að sjá líkindin með unglingum og varúlfum .
" Bæði stelpur og strákar breytast líkamlega á þessum tíma .
Strákarnir eru reyndar með varúlfslegri breytingar , fá skegg og vöðva , " segir hann en þessi umbreyting getur verið ógnvekjandi .
Varúlfum farnast best þegar þeir fara eftir HALT-listanum en HALT stendur fyrir Hungry , Angry , Lonely , Tired en það er áreiðanlega betra fyrir unglinga að fara eftir þessu líka .
Þetta er útskýrt í nýju bókinni á blaðsíðum 33-34 : Óvirkur varúlfur " Um leið og óvirkur varúlfur missir stjórn á skapi sínu eykst hættan á að dýrið innra vakni af djúpsvefninum og taki völdin með ófyrirsjáanlegum afleiðingum .
Þess vegna ef mikilvægt að forðast skapsveiflur og pirring .
Það sem getur valdið pirringi og sjálfsvorkunn eru sakleysisleg fyrirbæri eins og svengd , reiði , einmanaleiki þreyta .
Óvirkur varúlfur getur einfaldlega ekki leyft sér þann munað að ala með sér reiði eða vanrækt mikilvæga þætti daglegs lífs eins og næringu og hvíld .
Saddur úlfur er þægur úlfur en svangur úlfur er grimmdin holdi klædd .
Eins getur einmanaleiki valdið hugarangri og komið róti á tilfinningalífið .
Þá geta kviknað hættulegar hugmyndir .
" Hasar frá upphafi Fyrsta bókin fer vel í þessi atriði og sömuleiðis sálarlíf aðalsöguhetjanna en önnur bókin einkennist af ennþá meiri hasar .
Á Íslandi er sögulega sterk tenging við hið yfirnáttúrulega , eru lesendur hér þá opnari fyrir fantasíu ? " Ég held að Íslendingar séu sérstaklega opnir fyrir draugum en við eigum sterka draugahefð .
Íslenskir lesendur eru ekkert endilega hrifnir af fantasíum , sérstaklega ekki gagnrýnendur og meginstraumurinn .
Fantasíur þykja ekki fínar .
" Hann segist hafa hugsað með sér þegar hann fékk fyrr í mars fréttirnar af andláti rithöfundarins Terrys Pratchett , sem er þekktur fyrir fantasíubókmenntir , að hann hafi verið heppinn að vera ekki Íslendingur .
" Hann hefði bara verið einhver furðufugl á Dalvík , kannski með eitthvert blogg og á bótum .
Það er engin virðing fyrir fantasíunni hérna .
Mér finnst fantasían vera rosalega afskipt og á jaðrinum , " segir Stefán Máni og nefnir bækur Elís Freyssonar og Alexanders Dan Vilhjálmssonar dæmi sínu til stuðnings og segir þetta vera fínar bækur .
Pratchett sagði að fantasía snerist um að sjá veröldina í nýju ljósi og er það sannarlega einn af kostum hennar .
" Þetta þykir ekki fínt hér en úti í heimi er þetta risabransi og Terry Pratchett var heimsfrægur og ríkur .
Það er alltaf þetta snobb hérna , bókmenntir eiga að vera leiðinlegar og helst gerast á einhverjum sveitabæ , " segir hann og vísar í að umræðan í sjónvarpi og blöðum sé til marks um þetta .
Ekki unglingunum að kenna Síðan er verið að kvarta yfir því að unglingar lesi lítið .
" Það er mjög einföld ástæða fyrir því ; þeir hafa bara ekkert skemmtilegt að lesa , sérstaklega ekki á íslensku .
Unglingar sem lesa mikið , þeir lesa á ensku .
Þetta er ekki unglingunum að kenna ; Harry Potter er sönnun þess .
Um leið og það kemur eitthvað sem öllum finnst skemmtilegt þá selst það í milljónum eða tugmilljónum eintaka .
Það þýðir ekkert að skamma unglingana og henda í þá Þorgrími Þráins .
Það er alltaf verið að reyna að troða einhverjum barnabókum í þá , það þýðir ekki neitt .
Krakkar lesa upp fyrir sig , þannig er það bara .
" Lesin í framhaldsskólum Fyrsta bókin í bókaflokknum hefur verið á kjörbókalista í mörgum framhaldsskólum .
Stefán Máni er að vonum ánægður með það og hefur fengið góð viðbrögð frá nemendum og kennurum .
Ennfremur hefur verið unnið kennsluefni í sambandi við bókina , sem margir hafa notað , segir hann .
" Þarna er komin bók sem krökkunum finnst skemmtileg og er mátulega löng .
Þetta skiptir máli , ég er rosalega glaður með þetta .
" Efni af þessu tagi ekki alltaf hlotið þá virðingu sem það ætti skilið , hefur það hjálpað þér að vera þekktur rithöfundur fyrir ? " Þetta hefði kannski annars ekki verið gefið út , eða ég veit það ekki .
Þetta gekk allt að minnsta kosti upp .
" Búið er að selja kvikmyndaréttinn að bókaflokknum .
" Það er á handritsstigi og ekki neitt að frétta af því í bili .
Það væri spennandi ef það yrði af þessu .
" Frekar seinþroska unglingur Sú spurning vaknar að lokum hvernig unglingur Stefán Máni hafi eiginlega verið .
" Ég var frekar rólegur og var algjör nörd og tók ekki út neinn trylling .
Ég var frekar seinþroska , mikið að lesa og smíða rafmagnsbíla .
Ég var mikið heima , ekkert vesen eða rugl .
Ég er eiginlega bara enn þarna , ég held ég hafi ekkert orðið fullorðinn .
Ég er ennþá unglinganörd .
" Er ekki ákveðin list að geta haldið í þessa hlið á sjálfum sér ? " Jú , ég get alveg hugsað mér verri hluti .
Ég er frekar lokaður og er alltaf að lesa .
Mér hefur allavega ekki tekist að verða bæði fullorðinn og leiðinlegur í einu .
" 