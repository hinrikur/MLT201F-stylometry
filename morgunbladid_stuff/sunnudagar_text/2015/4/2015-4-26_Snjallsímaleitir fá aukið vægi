Algóritmi leitarvélar Google er eitt leyndardómsfyllsta og áhrifamesta fyrirbrigði samtímans og óteljandi fyrirtæki treysta á töfra þess þegar kemur að því að auglýsa sig og vera sýnilegur á netinu .
Frá og með næsta þriðjudegi verða breytingar gerðar á algóritmanum og þær hafa í för með sér að vefsíður sem eru snjallsímavænar munu fá aukið vægi og sýnileika í leitarniðurstöðum sem framkallaðar eru á skjá slíkra síma .
Uppfærslan mun því hafa í för með sér að Google mun raða upp leitarniðurstöðum í samræmi við hversu heppilegar þær eru fyrir snjallsíma .
Þetta þýðir að fyrirtæki sem ekki hafa sérstaka síðu fyrir snjallsíma munu þjást , enda verða notendur líklegri til að heimsækja slíkar síður fyrir vikið .
Talið er að breytingarnar muni hafa umtalsverð áhrif á starfsemi leitarvélarinnar , umtalsvert meiri en síðustu tvær uppfærslur , Panda og Penguin , sem höfðu áhrif á 12% og 3% niðurstaðna hvor um sig .
" Við ætlum að nýta síður fyrir snjallsíma betur í mati okkar á því hvaða síður eiga að birtast fyrst .
Þessi breyting mun hafa áhrif á snjallsímaleitir á öllum tungumálum úti um allan heim og mun hafa umtalsverð áhrif á leitarniðurstöður okkar , " sagði Takaki Makinu , Chaesang Jung og Doantam Phan í bloggfærslu fyrir hönd Google .
Ætlunin með breytingunni er auðvitað sú að gera notendum léttara að finna niðurstöður sem henta því tæki sem leitin er framkvæmd á .
Google hefur margoft gert smávægilegar breytingar á leitarforriti sínu en ekki tilkynnt margar þeirra fyrirfram .
Í ljósi þess að fyrirtækið kaus að lýsa þessu sérstaklega yfir áður en breytingin tekur gildi þykir benda til þess að hún muni hafa geysileg áhrif á Google-leitir enda geta þær haft gríðarlega mikið að segja um sýnileika og þar með afkomu fyrirtækja sem treysta á leitarniðurstöður .
