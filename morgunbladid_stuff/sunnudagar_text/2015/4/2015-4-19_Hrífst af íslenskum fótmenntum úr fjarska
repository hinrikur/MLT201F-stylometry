Íslenska karlalandsliðið í knattspyrnu sækir ekki bara fylgi sitt í Hafnarfjörð , Neskaupstað og Voga á Vatnsleysuströnd .
Á Nýja Sjálandi fylgist ríflega fimmtugur maður , Chris Hood , sem aldrei hefur komið til Íslands , með hverjum úrslitum og þráir að sjá liðið skila sér í úrslit á EM 2016 .
Orri Páll Ormarsson orri@mbl.is Sæll herra Steinarsson .
Bókin er mikið þrekvirki og enda þótt ég lesi ekki íslensku hefur tölfræðin skilað mér miklu magni af upplýsingum sem mig hefur vantað frá því ég fékk fyrst áhuga á íslenskri knattspyrnu seint á áttunda áratugnum .
Kærar þakkir fyrir að gera svona góða bók .
Bestu kveðjur , Chris Hood .
" Þannig hljóðar bréf sem Sigmundi Ó. Steinarssyni , höfundi bókarinnar Saga landsliðs karla í knattspyrnu , barst frá fásinninu í Blenheim á Nýja Sjálandi á dögunum .
Ekki er sjálfgefið að menn fylgist grannt með íslenskri knattspyrnu þar um slóðir og fyrir vikið setti Sunnudagsblað Morgunblaðsins sig vitaskuld í samband við bréfritara , Chris Hood , og innti hann eftir þessum áhuga .
" Ég fékk fyrst áhuga á íslenskri knattspyrnu árið 1979 , þegar ég var sautján ára .
Ég er 52 ára núna , " útskýrir Hood en hann starfar sem dómritari við héraðsdóm í Blenheim .
" Ég rakst á grein í tímaritinu World Soccer í mars það ár og heillaðist af þeirri staðreynd að Ísland ætti svo marga leikmenn í öðrum löndum og að þjóðin hefði svo frambærilegu landsliði á að skipa þrátt fyrir fámennið .
" Fylgist minna með Íslandsmótinu Þar með byrjaði hann að fylgjast með íslenska landsliðinu og hefur ekki linnt látum síðan .
" Ég fylgist aðallega með landsliðinu en svolítið með Íslandsmótinu líka .
Ég á mér ekki beinlínis neitt uppáhaldslið en hefur alltaf þótt ÍBV spennandi .
" Áhugi Hoods er bundinn við karlalandsliðið .
Hann fylgist ekki með kvennaknattspyrnu .
Svo sem fram kemur í bréfi Hoods til Sigmundar er hann forfallinn áhugamaður um tölfræði og heldur þeim upplýsingum kappsamlega til haga .
" Ég á fjöldann allan af fótboltabókum hvaðanæva úr heiminum , " segir hann .
Hood hefur hvorki komið til Íslands né séð landsliðið spila með berum augum .
" Eina tenging mín við Ísland er sú að frændi minn var þar um tíma í seinni heimsstyrjöldinni með breska hernum .
Rætur mínar eru í Englandi en ég flutti búferlum til Nýja Sjálands fjögurra ára gamall .
" Auk Íslands hefur Hood að vonum mestar taugar til enska og nýsjálenska landsliðsins en á þessum lista er líka , merkilegt nokk , landslið Grænhöfðaeyja .
" Ég fór að fylgjast sérstaklega með því liði fyrir um fimmtán árum og það er svo merkilegt að því hefur nú tekist að komast í tvígang í úrslit Afríkumótsins .
" Minnstu munaði að Hood fengi draumariðil á heimsmeistaramótinu í Brasilíu í fyrra .
Hefðu undanriðlarnir spilast eins og þeir áttu að gera hefði Brasilía verið í riðli með Nýja Sjálandi ( í stað Mexíkó ) , Íslandi ( í stað Króatíu ) og Grænhöfðaeyjum ( í stað Kamerún ) .
Það verður ef til vill síðar .
Hood kveðst því miður hafa sárafá tækifæri til að sjá íslenska landsliðið leika í sjónvarpi .
Það komi þó fyrir að ESPN-stöðvarnar , sem hann hefur aðgang að , sýni leiki liðsins .
" Ég held ég hafi séð einn leik á síðasta ári .
" Ásgeir í mestu uppáhaldi Spurður um uppáhaldsleikmenn nefnir Hood strax Ásgeir Sigurvinsson .
" Sérstaklega vegna þess að hann heillaði ekki Rangers í Skotlandi þegar hann æfði þar sem unglingur en varð svo afburðamaður í bæði Belgíu og Þýskalandi .
Ef minnið svíkur mig ekki var hann leikmaður ársins í Vestur-Þýskalandi árið 1984 .
" Mikið rétt .
" Arnór Guðjohnsen er í næstmestu uppáhaldi hjá mér en hann varð atvinnumaður kornungur .
Ég hef oft velt því fyrir mér hvers vegna nafnið hans endar á sen en ekki son .
" Hann er upplýstur um það .
Íslenska landsliðið er sem stendur í öðru sæti í sínum riðli í undankeppni Evrópumótsins , sem fram fer í Frakklandi sumarið 2016 .
Hood hefur að vonum fylgst grannt með gangi mála í riðlinum og vonar innilega að liðið skili sér í fyrsta skipti á stórmót .
" Í því sambandi held ég að allt muni velta á heimaleiknum gegn Tékkum og útileiknum gegn Hollendingum .
" Spurður hvort hann telji núverandi lið það besta sem Ísland hefur átt um dagana svarar Hood játandi .
" Það er naumlega komið fram úr liðinu sem rétt missti af sæti í úrslitum EM 2000 .
" Lengi langað í liðsmynd Hood ber mikið lof á bók Sigmundar um landsliðið .
Hún sé í einu orði sagt frábær .
" Ég skil auðvitað ekki orð í íslensku en tölfræðin í bókinni er ómetanleg og nöfn allra leikmanna við ljósmyndirnar .
Það skiptir miklu máli .
Mig hefur lengi langað í ljósmynd af íslenska landsliðinu .
Mér hafa áskotnast nokkrar leikskrár frá landsleikjum gegnum tíðina en í engri þeirra hefur verið liðsmynd , " segir hann .
Hood á einnig bæði bindi Sigmundar um 100 ára sögu Íslandsmótsins í knattspyrnu og nokkur bindi af Íslenskri knattspyrnu eftir Víði Sigurðsson frá níunda áratugnum .
" Ég keypti bindin tvö um Íslandsmótið beint af Sigmundi sjálfum og ætlaði að kaupa landsliðsbókina af honum líka en þegar ég fékk ekkert svar setti ég mig í samband við bókabúð í Reykjavík .
Seinna kom í ljós að Sigmundur hafði verið í fríi í útlöndum og þess vegna hafði dregist að svara mér .
Þegar hann gerði það var ég þegar kominn með bókina í hendur .
Sigmundur hefur verið afar hjálplegur og leyft mér að fylgjast vel með útgáfumálum sínum .
" Já , þær rata víða , bækurnar um íslenskar fótmenntir .
Margir áhugamenn í Evrópu Sigmundur Ó. Steinarsson segir sjaldgæft að menn utan Evrópu óski eftir bókum um íslenska knattspyrnu , eins og Chris Hood , en á hinn bóginn veit hann um stóran hóp manna sem safna upplýsingum um íslenska knattspyrnu víðs vegar um Evrópu .
" Margir höfðu samband eftir að þeir lásu um útkomu 100 ára sögu Íslandsmótsins í fréttablaði UEFA .
Sendar hafa verið bækur til " Íslandsvina " í Grikklandi , Ítalíu , Þýskalandi , Frakklandi , Spáni , Austurríki , Danmörku , Noregi , Tékklandi , Hollandi , Belgíu , Skotlandi og Englandi , " segir hann .
Sigmundur segir marga hafa haft samband og óskað eftir hinum ýmsu upplýsingum .
Einn Frakki hafi til dæmis óskað eftir að fá markaskorara og dómara í öllum leikjum í efstu deild karla frá tímabilinu 1954 til 1982 .
