Ævintýragjörn fjölskylda tók síðasta jólafrí óvenjulegum tökum og eyddi því bæði kafandi með skrautfiskum við strendur Taílands , skíðandi á púðursnjó í Japan og við að rækta í sér heimsborgarann í Tókýó .
" Hugmyndin að ferðinni kviknaði eftir að við höfðum prófað að fara í svokallaða þyrluskíðaferð undir leiðsögn Jökuls Bergmanns en hjá honum fréttum við af ferðum sem hann hafði lengi verið að fara með litla hópa á eyjuna Hokkaido í Japan til að skíða í púðursnjó eins og hann gerist bestur , " segir Ólafur Már Björnsson augnlæknir en hann , eiginkona hans , Þóra Þórisdóttir , og börn þeirra fjögur fóru öll í ferðina .
Hokkaido er þekkt fyrir stanslausa snjókomu allan veturinn , frá október fram í apríl , en landið liggur þannig að snjórinn sem fellur er mjög léttur og í öllum þessum létta snjó er afar gaman að skíða , að sögn Ólafs , og þar sem fjöllin eru ekki mjög há er landslagið fjölbreytt og mikið skíðað í skógi .
" Þessar ferðir eru jafnan farnar í janúar en fjölskyldunni fannst engin ástæða til að hanga heima með hendur í skauti yfir jólahátíðina svo við ákváðum að nýta tímann þar til skíðað yrði með því að eyða jólunum í Taílandi en þangað höfðum við aldrei komið áður .
" Yngsti ferðalangurinn , Tómas Andri Ólafsson , 11 ára , hefur ferðast um víða veröld með foreldrum sínum , til 18 landa , og segir að aðfangadagur í Taílandi hafi verið skemmtilega öðruvísi .
" Sá dagur er afar eftirminnilegur því þá settist öll fjölskyldan á stærðarinnar fíl og fór í um klukkustundar ferðalag á baki fílsins .
En það var ekki allt , því eftir ferðalagið fórum við með fílunum ofan í vatn og syntum með þeim og skrúbbuðum þá ! " segir Tómas og bætir við að sem betur fer hafi þetta verið rólyndisfíll og örlítil hræðsla við að verða undir honum hafi verið ástæðulaus .
Eftir að hafa sleikt sólina á eyjunni Koh Chang , kafað innan um litríka fiska sem heilluðu fjölskylduna og borðað góðan mat var komið að því að eiga nokkurra daga stopp í Tókýó áður en haldið yrði til Hokkaido .
Elsti sonur Ólafs , Björn Már , segir að fyrir sér hafi Tókýóferðin að mörgu leyti staðið upp úr í ferðinni .
" Sá hluti ferðarinnar átti að vera hálfgert millistopp en varð síðan það eftirminnilegasta og ég varð alveg heillaður af borginni en ekki síður mannlífinu , sem ég vissi svo sem lítið um .
Þannig var gaman að sjá hvað Japanir taka áhugamálin sín alla leið ; þeir virðast svolítið ýktir í öllu sem þeir taka sér fyrir hendur .
Þeir vinna til dæmis gríðarlega mikið , gera allt hundrað prósent og fara ekki heim fyrr en yfirmaðurinn er farinn .
Þá eiga þeir fáa frídaga og skipuleggja því kannski sumarfríin sín afar vel , vilja nýta hverja einustu mínútu og láta ekkert fara til spillis .
" Tókýó er mjög snyrtileg borg að sögn feðganna , ekkert rusl á götum .
" Og það þrátt fyrir að á götunum væru engar ruslafötur , en þær voru einhvern tímann fjarlægðar af öryggisástæðum vegna fundar erlendra þjóðhöfðingja þar í landi .
Maður þurfti bara að geyma ruslið í vasanum og henda því heima hjá sér , " segir Björn Már .
Áramótunum eyddi fjölskyldan með íslensku sendiherrafjölskyldunni sem þau voru kunnug og dvöldu á heimili þeirra í borginni .
Áramótin í Japan eru mikil fjölskylduhátíð sem hefst með því að fjölskyldan hittist 28. desember og eldar þá mat sem á að endast marga daga svo enginn þurfi að eyða frídögunum sem framundan eru í að elda , en hápunktur hátíðarinnar er nýársdagur þegar allir safnast saman í hofum til að biðja fyrir nýja árinu .
" 2. janúar flugum við áfram til Hokkaido og lentum í aðalbænum þar , Sapporo , þar sem Ólympíuleikarnir hafa verið haldnir , og fararstjórarnir tóku þar á móti okkur .
Næstu sjö dögum eyddum við svo í fjöllunum en við vorum ekki bara á einu skíðasvæði heldur var keyrt á milli gistiheimila , " segir Ólafur .
Sá yngsti , Tómas , segir að skíðaferðin í Japan hafi verið toppurinn á ferðinni .
" Púðursnjórinn var oft fimm metra djúpur og því eru skíðin breiðari .
Við gengum upp brekkurnar á fjallaskíðum því þarna voru engar skíðalyftur .
Undir skíðunum voru skinn sem við tókum svo af þegar upp var komið .
Yfirleitt vöknuðum við um klukkan sjö , vorum farin að skíða klukkan átta og komum svo til baka á gistihúsið um fjögurleytið eftir hádegi og slökuðum þá á .
" Japan er eldfjallaland og á gistiheimilunum voru því gjarnan hlaðnar heitar útilaugar sem hægt var að slaka á í og að sjálfsögðu klæddust allir kímónó fyrir kvöldmatinn sem borðaður var á gólfinu en mikið var lagt í matinn .
Á nóttunni voru lúin bein hvíld á mottum á gólfinu en það fór þó síður en svo illa um fjölskylduna í þeim aðstæðum .
Tómas er mikill útivistargarpur og er til dæmis yngstur til að ganga á Hvannadalshnjúk fyrr og síðar .
Hann hefur klifið fleiri fjöll og skíðað mikið , bæði þar sem hann bjó í Noregi og svo í skíðaferðum í Evrópu en segir þessa hafa verið þá skemmtilegustu og undir það taka faðir hans og bróðir .
" Eftirminnilegast var að ganga á Mount Yotei , sem er 1898 metra hátt eldfjall eins og í ævintýrunum .
Við toppuðum fjallið í sól sem er frekar sjaldgæft enda linnulaus snjókoma .
Það var mjög gaman að sjá krakkana takast á við þessi verkefni í fjöllunum en heildarhækkun þessa vikuna var á við þrjá Hvannadalshnjúka .
Þessi tegund skíðamennsku kemur manni á staði sem ellegar verða ekki heimsóttir með lyftum en við vorum öll á einu máli um að það væri jafnvel enn skemmtilegra en að skíða í troðnum brekkum .
Einar Ísfeld fararstjórinn okkar hjá Bergmenn Mountain Guides og Hirofumi frá Hokkaido eiga líka alveg sérstakt hrós skilið , því það var afskaplega vel að þessari ferð staðið , " segir fjölskyldufaðirinn .
