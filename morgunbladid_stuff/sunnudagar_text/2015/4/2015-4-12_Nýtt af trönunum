Listasafn Reykjavíkur , Kjarvalsstaðir .
Til 7. júní 2015 .
Opið alla daga kl. 10-17 .
Aðgangur 1.400 kr. , námsmenn 25 ára og yngri : 800 kr. , hópar 10+ : 800 kr. , öryrkjar , eldri borgarar ( 70+ ) og börn 18 ára og yngri : ókeypis .
Árskort 3.300 kr. Sýningarstjórar : Hafþór Yngvason og Kristján Steingrímur Jónsson .
Sýningin Nýmálað 2 á Kjarvalsstöðum er seinni hluti stórrar samsýningar þar sem leitast er við að sýna þverskurð af því sem misþekktir listamenn eru að fást við í samtímamálverki .
Sýningin er í báðum sölum safnsins , í Vestursal og Kjarvalssal – að auki er í millirýminu austan megin áhugaverð sýning á verkum Kjarvals sjálfs .
Í Vestursalnum blasa við fígúratíf verk í anda raunsæis og ljósmyndaraunsæis eftir Stefán Boulter , Erlu S. Haraldsdóttur , Hlaðgerði Írisi Björnsdóttur , Hallgrím Helgason og Aron Reyr Sverrisson .
Verk Jóns Axels Björnssonar hafa raunsæislega þætti en ganga út á annars konar táknræna frásögn .
Hægra megin taka við málverk af landslagi eða mannverum með annarlegum eða fantasíukenndum undirtónum – verk eftir Birgi Snæbjörn Birgisson , Helga Þorgils Friðjónsson , Daða Guðbjörnsson , Arngunni Ýri Gylfadóttur , Þorbjörgu Pálsdóttur , Gabríelu Friðriksdóttur og Þórdísi Aðalsteinsdóttur .
Í " krika " L-laga skilrúms getur áfram að líta frásagnarkennd verk undir áhrifum frá popplist eftir Snorra Ásmundsson og Erró – sem sýnir þarna við hlið Braga Ásgeirssonar , þótt verk hins síðarnefnda teljist ekki til popplistar .
Þegar gengið er áfram á bak við stóran millivegg , sem skiptir salnum í tvo meginhluta , tekur við rými þar sem getur að líta verk sem ganga út á formrænan leik , litastúdíur eða tvívíða eiginleika málverksins í verkum Steingríms Eyfjörð , Söru Riel , Ragnars Jónassonar og Hafsteins Austmann , auk þess sem verk eftir Einar Hákonarson , Björgu Örvar og Björgu Þorsteinsdóttur fela í sér , hvert með sínum hætti , samspil forma og lita sem skapa persónulega frásögn .
Í rýminu innst ( vinstra megin í salnum ) má svo sjá margs konar verk sem eiga sameiginlega draumkennda náttúrutúlkun : súrrealískt landslag Eyjólfs Einarssonar , " turneríska " móðu Kristbergs Ó. Péturssonar , ljóðrænt andrúmsloft Guðbjargar Lindar , Þórðar Hall og Þorra Hringssonar , ólgu óhlutbundinna forma í verkum Mörtu Maríu Jónsdóttur og dramatískan veðurham Hrafnhildar Ingu Sigurðardóttur .
Í rými þar inn af tekur við óræður , mynsturkenndur leikur í verkum Sigurðar Örlygssonar , Helga Más Kristinssonar , Valgarðs Gunnarssonar og Guðbjargar Ringsted .
Bernsk stíliseríngin í verkum Guðmundar Thoroddsen og Þorvalds Jónssonar á vel við í þessu samhengi .
Í þrískiptum Kjarvalssal ræður óhlutbundið málverk ríkjum að mestu .
Í miðrýminu svífur arfleifð afstrakt-expressjónismans og Kóbra yfir vötnum .
Þarna eru stór , tilþrifamikil og gjarnan " gestúral " verk ( sem einkennast af ríkri tilfinningu fyrir snertingu málarans ) eftir Sigurbjörn Jónsson , Katrínu Friðriks , Bjarna Sigurbjörnsson , Önnu Jóelsdóttur , Jóhönnu Bogadóttur , Hauk Dór og Eggert Pétursson í sínum " maleríska " ham .
Í rýminu vinstra megin er lögð áhersla á málverk sem lýsa öguðum vinnubrögðum , vissri íhugun og naumhugulli afstöðu til miðilsins .
Verkin eru öll fremur stór , mynsturkennd og sum með ríkri efnisáferð .
Endurtekningin er stef í verkum Sigurðar Árna Sigurðssonar , Höddu Fjólu Reykdal , Kristínar Geirsdóttur , Halldórs Ragnarssonar og Erlu Þórarinsdóttur .
Kristján Steingrímur Jónsson og Guðrún Einarsdóttir fást við efnislega eiginleika verka sinna í anda vissrar naumhyggju í lita- og efnisnotkun og Hulda Stefánsdóttir er einnig á slóðum naumhyggjunnar og íhugunar um eðli málverksins í verkum sínum .
Ýmis verk í rými hægra megin í salnum hefðu einnig sómt sér vel í " naumhyggjurýminu " en svo virðist sem landslags- og náttúrutengsl verkanna hafi skipað þeim saman .
Þarna eru verk sem byggjast á úthugsaðri tækni og aðferðum og afmörkuðum viðfangsefnum eins og sést í verkum Hörpu Árnadóttur , Sigtryggs Bjarna Baldvinssonar , Ásdísar Spanó , Þuríðar Sigurðardóttur , Guðrúnar Kristjánsdóttur og Björns Birnis .
Aðalheiður Valgeirsdóttir byggir ljóðræn verk sín á stýrðu flæði litarins og því einnig á hinu tilviljunarkennda eins og Harpa gerir ( sem og Guðrún , Kristján Steingrímur og Kristín í rýminu vinstra megin ) með því að koma af stað ákveðnu efnaferli .
Tilviljun sem tengist hinu ósjálfráða mótar svo ýmis önnur verk í Kjarvalssal .
Húbert Nói og Kristinn G. Harðarson fást báðir við landslagspælingar og velta fyrir sér eðli og möguleikum myndrænnar tjáningar , og jafnframt tengslum náttúru og samfélags .
Þótt verkin á Nýmálað 2 séu misgóð er þetta skemmtileg og fjölbreytt sýning þar sem allir geta fundið eitthvað við sitt hæfi – og um leið öðlast innsýn í þá margvíslegu tjáningu og þær ólíku aðferðir sem móta málverkið í samtímanum .
Sýningargestir myndu þó án efa þiggja leiðarvísi í formi skýringartexta hér og þar sem varpað geta ljósi á stærra samhengi verkanna .
Verkin njóta sín vel í sölum Kjarvalsstaða og þótt hér séu á ferðinni ólíkir listamenn gengur samskipan verka almennt vel upp .
Sýningin í heild varpar ljósi á það hvað hér starfa margir frambærilegir málarar – eins og sjá má af nafnatali í þessum pistli – og hún er kærkominn samræðuvettvangur eldri og yngri kynslóða listamanna .
Gildi hennar er þannig ekki síst fólgið í eiginleikum hennar sem skapandi kveikju milli listamannanna sjálfra .
Anna Jóa 