Búi Bjarmar Aðalsteinsson náði aldeilis athygli fjölmiðla erlendis á síðasta ári þegar hann komust í fréttirnar ytra , meðal annars í Daily Mail , fyrir vélrænt skordýrabú sem átti að ala lirfur í matargerð .
Búið var lokaverkefni vöruhönnuðarins frá Listaháskóla Íslands en í gær komst hann og samstarfsfélagi hans , Stefán Atli Thoroddsen alþjóðamarkaðsfræðingur , aftur í helstu fréttir Daily Mail en orkustangir þar sem uppistaðan er krybbuhveiti eru orðnar að veruleika .
Þróun orkustanganna hlaut tvo styrki í desember síðastliðnum , annars vegar frá Nýsköpunarsjóði og hins vegar frá RANNÍS , sem var frumherjastyrkur .
Búi sagði á sínum tíma að hugmyndin hefði meðal annars kviknað þegar hann las sér til um landrými í Evrópu sem yrði uppurið eftir þrjátíu ár og þá yrði ómögulegt að framleiða mikið af kjöti .
Nýir prótíngjafar yrðu því að finnast og skordýr gætu komið þar sterk inn .
Daily Mail vitnar í frétt Icenews um skordýraorkustangirnar sem nefnast Jungle Bar en þær eru komnar í sölu á Kickstarter .
Í frétt Daily Mail segir að við fyrstu sýn virðist stangirnar vera ofurvenjuleg orkusúkkulaðistykki en utan krybbuhveitisins eru innihaldsefnin nokkuð hefðbundin ; döðlur , súkkulaði og fræ en vandlega er fjallað um að lirfurnar séu ræktaðar þannig að þær séu sérstaklega hentug fæða fyrir menn og öll framleiðslan lífræn .
Stangirnar innihalda vítamín og steinefni og eru meinhollar .
Þegar fréttirnar um fyrirhugaða framleiðslu birtust á síðasta ári flugu tíðindin um allan heim , á fréttasíður í Asíu og vestanhafs og væntanlega má búast við því sama núna en það er sprotafyrirtæki þeirra félaga , Crowbar Protein , sem framleiðir vöruna .
Þá hefur Hinrik Carl Ellertsson kokkur aðstoðað við að búa stangirnar til .
Í viðtali sem birtist í Morgunblaðinu við þá Búa Bjarmar og Stefán síðasta sumar þegar þróun framleiðslunnar var í gangi sagði Stefán að í lokaafurðinni væru engar lappir , vængi eða fálmara að finna heldur aðeins fínmalað og næringarríkt hveiti .
Samskonar stangir mætti finna í takmörkuðum mæli í Bandaríkjunum en í Evrópu væru þeir væntanlega fyrstir til að framleiða orkustykki úr skordýrum og þeir ætli sér að viðhalda forskotinu á þeim markaði .
