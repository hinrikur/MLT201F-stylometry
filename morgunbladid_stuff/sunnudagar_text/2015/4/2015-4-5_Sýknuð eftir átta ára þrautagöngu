Amanda Knox var dæmd í fangelsi ásamt kærasta sínum fyrir að hafa myrt sambýliskonu sína .
Saksóknari lagði fram kenningar um djöfladýrkun og afbrigðilegar athafnir , sem voru bergmál frá rannsókn hans á raðmorðum Skrímslisins frá Flórens á liðinni öld og voru meira í ætt við skáldskap en veruleika .
Karl Blöndal kbl@mbl.is Amanda Knox hefur í tvígang verið sakfelld fyrir morðið á Meredith Kercher .
Nú hefur hún einnig verið sýknuð í tvígang .
Fyrir viku komst æðsti dómstóll Ítalíu , Corte Suprema di Cassazione , að þeirri niðurstöðu að Knox hefði ekki myrt breska námsmanninn í Perugia árið 2007 .
Dómstóllinn skar einnig úr um það að þáverandi kærasti hennar , Raffaele Sollecito , væri saklaus af öllum ákærum á hendur sér .
Knox lýsti yfir því að ákvörðun dómstólsins væri henni " mikill léttir " og hún væri þakklát .
" Meredith var vinur minn , hún átti svo mikið skilið í lífinu , " sagði hún við blaðamenn í Seattle , þar sem hún býr nú .
" Ég er sú heppna .
" Úrskurðurinn kom mörgum á óvart .
Meðal þeirra var Luciano Girgha , einn af lögmönnum Knox .
" Úrskurðurinn lýsir hugrekki , hann hefur endurnýjað trú mína á kerfið , " sagði hann .
Knox er nú 27 ára gömul .
Hún var tvítug þegar morðið var framið .
Kercher var 21 árs .
Þær leigðu saman lítið hús ásamt tveimur Ítölum í Perugia þar sem þær voru í námi .
Morðið á Kercher var sérlega óhugnanlegt .
Hún var skorin á háls og stungin 47 sinnum .
Hálfnakið lík hennar fannst í blóðpolli í herbergi hennar í húsinu .
" Kvendjöfull með ásjónu engils " Ódæðisverkið vakti mikla athygli og fjölmiðlar veltu sér upp úr málinu .
Athygli þeirra beindist ekki síst að Knox , bandaríska skiptinemanum , sem notaði gælunafnið " Foxy Knoxy " á síðu sinni á félagsvefnum Myspace .
Fjölmiðlar settu viðurnefnið í samhengi við kynlíf , en hún sagðist hafa fengið það fyrir útsjónarsemi sína á knattspyrnuvellinum .
Hún var kölluð " kvendjöfull með ásjónu engils " í gulu pressunni , en naut meiri samúðar í bandarískum fjölmiðlum og í The New York Times birtist leiðari undir yfirskriftinni " Sakleysingi í útlöndum " .
Knox var fyrst á vettvang eftir morðið .
Hún sagði að hún hefði um nóttina verið hjá kærasta sínum sem hún hafði verið með í tvær vikur .
Fjórum dögum síðar var hún handtekin og eftir strangar yfirheyrslur voru lagðar fram tvær yfirlýsingar , sem hún hafði undirritað .
Þar viðurkenndi hún að hafa verið í húsinu þegar Kercher var myrt .
Kærasti hennar , Sollecito , sem hún hafði aðeins verið með í tvær vikur , var einnig handtekinn ásamt 23 ára gömlum bareiganda og tónlistarmanni frá Kongó , Patrick Lumumba .
Yfirvöld sögðu að þau þrjú hefðu myrt Kercher .
Flækingur og innbrotsþjófur Nokkrum vikum síðar var Lumumba látinn laus vegna þess að hann hafði fjarvistarsönnun og annar maður handtekinn , einnig af afrískum uppruna .
Rudy Guede er lýst sem flakkara .
Hann fæddist á Fílabeinsströndinni og kom til Ítalíu fimm ára með föður sínum .
Þegar hann var táningur hitti hann jafnaldra sinn af einni af ríkustu fjölskyldum Perugia á körfuboltavelli .
Jafnaldrinn fékk föður sinn til að taka hann að sér og í nokkur ár lifði hann lífi hinna ríku .
2007 vísaði fjölskyldan honum hins vegar á dyr .
Sagt er að Guede hafi átt við sálræn vandamál að stríða .
Áður en morðið var framið hafði Guede brotist þrisvar inn á tveimur mánuðum .
Viku fyrir morðið var hann handtekinn og látinn laus aftur .
Guede hefur aldrei neitað að hafa verið í herbergi Kercher og kveðst hafa horft á þegar henni blæddi út .
Hann segir að hún hafi boðið sér inn og hann hafi verið á baðinu þegar hann heyrði hana öskra .
Erfðaefni úr Guede fannst í saur í klósetti .
Fingraför hans voru á tómu veski í rúmi hennar og erfðaefni hans fannst í leggöngum hennar , þó ekki sæði .
Í samtali , sem Guede átti á samskiptavefnum Skype og lögregla fylgdist með , sagði hann að Amanda Knox hefði " ekkert komið nálægt þessu " .
Það voru fyrstu ummælin , sem vitað er að hann hafi látið falla um málið .
Saga Guedes átti eftir að breytast .
Hann var dæmdur í 30 ára fangelsi fyrir morðið 2008 .
2009 bar hann vitni fyrir áfrýjunardómstól og sagði að hann hefði heyrt Knox rífast við Kercher um peninga kvöldið sem morðið var framið .
" Hún skipulagði þetta allt saman fyrir kynlíf , " sagði lögmaður Guedes og átti við Knox .
Knox var dæmd í 26 ára fangelsi og Sollecito í 25 ára fangelsi .
Þeim var gefið að sök að hafa stungið og skorið Kercher á meðan Guede hélt henni fastri.Þremur vikum síðar var dómurinn yfir Guede styttur úr 30 árum í 26 auk þess sem fangelsisvistin var stytt um þriðjung vegna þess að hann samþykkt að réttarhöldunum yrði hraðað .
Áfrýjunardómstóll hnekkti dóminum yfir Knox og Sollecito í október 2011 og þau voru frjáls ferða sinna .
Þá hafði Knox setið inni í fjögur ár .
Æðsti dómstóll Ítalíu komst að þeirri niðurstöðu 2013 að meinbugir hefðu verið á þeim úrskurði og fyrirskipaði að réttað yrði að nýju í málinu í Flórens .
Þar var sakfellingin staðfest og dómurinn yfir Knox þyngdur í 28 og hálft ár .
Þeirri niðurstöðu var síðan hnekkt 27. mars .
Engin lífsýni Rannsókn málsins virðist hafa verið í ýmsu ábótavant .
Játning Knox var ekki nothæf fyrir rétti .
Hún var yfirheyrð daglega fyrstu dagana eftir morðið og kaus ekki að fara að ráði Ítalanna , sem bjuggu með henni , og hafa lögmann sér við hlið .
Fjórða daginn stóðu yfirheyrslurnar yfir nótt og eftir það lagði lögreglan játningu hennar fram .
Yfirheyrslan fór fram í herbergi þar sem hægt er að taka upp hljóð og mynd , en engar upptökur voru lagðar fram .
Þess vegna mátti ekki nota játninguna fyrir rétti .
Þess utan leit játningin ekki út eins og játning þegar hún var lesin í heild sinni .
Knox sagði síðar að lögregla hefði hótað henni 30 ára fangelsi þessa nótt .
Fullyrt hefði verið að hún hefði verið inni í húsinu og hún hefði verið löðrunguð til að segja að hún hefði verið þar með Lumumba .
( Lögregla neitaði að hafa beitt Knox harðræði .
) Ástæðan fyrir því að lögð var áhersla á Lumumba var að hann var sá síðasti , sem Knox hafði sent smáskilaboð um kvöldið .
Í þeim stóð " sjáumst síðar " og taldi lögreglan að það þýddi að þau hefðu ætlað að hittast síðar um kvöldið til að myrða Kercher .
Knox sagði einnig að túlkur , sem henni var fenginn , hefði sagt að fólk í losti ætti erfitt með að muna hluti og því væri henni fyrir bestu að játa .
Þótt ekki hafi mátt nota játninguna segja sérfræðingar að slíkar játningar hafi ávallt áhrif á réttarhöld , jafnvel þótt þær hafi verið þvingaðar .
Ákæruvaldið gerði harða atlögu að mannorði Knox , sagði að hún væri " lostafull og hirðulaus " .
Hún hefði neytt eiturlyfja og reglulega komið með ókunnuga menn á herbergið hjá sér til að stunda kynlíf og skilið hjálpartæki ástarlífsins og eggjandi nærföt eftir á glámbekk sambýlingum sínum til mikillar armæðu .
Sögðu saksóknararnir að Kercher hefði verið myrt eftir að hún neitaði að taka þátt í kynlífsleik þar sem eiturlyf voru höfð um hönd með Knox , Sollecito og Guede .
Hins vegar var ekki mikið af beinhörðum sönnunum í málinu .
Ekkert kom fram , sem benti til þess að Knox og Sollecito hefðu verið í herberginu þar sem morðið var framið .
Þeir sem rannsökuðu vettvanginn reyndu að útskýra það með því að þau hefðu þurrkað fingraförin út , en með ótrúlegum hætti tekist að skilja fingraför Guedes eftir .
Lífrænt efni úr kartöflu Lögreglan tók eldhúshníf úr skúffu til að rannsaka .
Í sex daga var hnífurinn í skókassa heima hjá einum lögregluforingjanna .
Nokkrum vikum síðar lýstu sérfræðingar lögreglunnar yfir því að erfðaefni úr fórnarlambinu hefði fundist á hnífnum .
Óháðir sérfræðingar komust að þeirri niðustöðu síðar að lífræna efnið á hnífnum væri úr kartöflu .
Saksóknarinn í málinu , Giuliano Mignini , var með ýmsar kenningar – rán , afbrýðisemi kvenna eða úrkynjað kynlíf og sá margvísleg teikn á vettvangi .
Miklar sögur spunnust um morðið .
Ítalskir fjölmiðlar tengdu það við frímúrararegluna , sem á sér margra alda sögu í Perugia og hafði mikil völd .
Hreyfing Musterisriddaranna var öflug í Perugia var á 15. öld .
Páfagarður réðst gegn hreyfingunni og félagar í henni voru teknir af lífi .
Aðrir fóru í felur og störfuðu á laun .
Frímúrarareglan á rætur sínar að rekja til Musterisriddaranna og nú eru fleiri frímúrarar í Perugia miðað við höfðatölu en í nokkurri annarri borg á Ítalíu .
Mignini er frá Perugia og sagnabrunnur heimaslóðanna á greinilega ítök í honum .
Á morðvettvangnum sá hann myrk tákn um að afbrigðilegur trúarsöfnuður hefði verið að verki .
Hann sagðist hafa séð frá upphafi að sökudólgurinn væri nánast örugglega útlendingur og grunaði að á vettvangi hefði verið einhver einstaklingur , sem aldrei hefði náðst .
Hann hefði stjórnað verknaðinum af illsku og slægð líkt og hann væri að stýra athöfn .
Mignini var sannfærður um að það væri engin tilviljun að morðið hefði verið framið á allraheilagramessu , 1. nóvember .
Saksóknarinn og djöfladýrkendurnir Mignini komst fyrst í sviðsljósið vegna framgöngu sinnar í morðmáli , sem var í heimsfréttum og urðu þættir úr því Robert Harris efniviður í eina af bókum hans um mannætuna Hannibal Lecter .
Milli 1968 og 1985 voru framin sextán morð í Flórens .
Í öllum tilfellum var um að ræða pör , nánar tiltekið elskendur í bílum .
Lík kvennanna voru hræðilega útleikin og yfirleitt með svipuðum hætti .
Mikil leit fór fram að morðingjanum , sem fékk viðurnefnið Skrímslið frá Flórens .
Nokkrir voru dæmdir í málinu , en dómarnir þóttu ekki trúverðugir og það er mál manna að morðinginn hafi aldrei náðst .
Mignini kom að málinu á seinni stigum og gekk hann út frá þeirri kenningu að morðin hefðu verið framin til að nota mætti líkamshluta úr konunum í athafnir djöfladýrkenda .
Hann og lögregluforinginn Michele Giuttari gáfu sér að skuggalegur hópur auðugra , valdamikilla og virtra einstaklinga hefði ráðið einstaklinga úr lægri stigum samfélagsins til þess að drepa pörin til þess að ná í kynfæri stúlkunanna , sem ætti að nota sem djöfullega " oblátu " í svörtum messum þeirra .
Allt kapp var síðan lagt á að færa sönnur á þessa kenningu og urðu tilraunirnar til þess æ langsóttari .
Vísbendingar um annað voru hunsaðar .
Um leið var ráðist að þeim , sem gagnrýndu kenningarnar .
Ítalski blaðamaðurinn Mario Spezi , sem fylgdist með málinu frá upphafi var settur í gæsluvarðhald og var gengið svo langt að segja að hann væri grunaður um morðin .
Líkt og í máli Amöndu Knox virtist lykilatriði í rannsókninni að ganga út frá því að ekki væri allt sem sýndist .
Fyrirbærið dietrologia Í bók Douglas Prestons og Marios Spezis um morðin og rannsóknina á þeim , The Monster of Florence , lýsir Preston samtali sínu við ítalskan aðalsmann , Niccolo Capponi greifa , sem segir að til þess að átta sig á rannsókninni á Skrímslinu frá Flórens þurfi aðeins að skilja eitt orð : Dietrologia .
Dietro þýðir fyrir aftan og logia fræði ; fræði þess sem býr að baki , er dulið .
" Dietrologia er sú hugmynd að það augljósa geti ekki verið sannleikurinn , " segir aðalsmaðurinn .
" Það er alltaf eitthvað falið að baki , dietro .
" Hann segir að dietrologia sé þjóðaríþrótt á Ítalíu .
Allir vilji vera sérfræðingar og vita hvað sé að gerast í raun .
Það sýni vald þeirra að þeir séu með á nótunum og tengist rannsókninni þannig að rannsakendurnir verði að finna eitthvað , sem sé að baki því sem virðist vera : " Það getur ekki ekki verið eitthvað .
Hvers vegna ? vegna þess að það er ekki mögulegt að það sem þú sjáir sé sannleikurinn .
Ekkert er einfalt , ekkert er eins og það virðist .
" Þar við bætist að þegar menn eru einu sinni farnir af stað er ekki hægt að láta staðar numið , segir greifinn .
Þar spilar stoltið inn í , óttinn við að missa andlitið .
Ósnertanlegur saksóknari Mignini virðist hafa verið svo upptekinn af kenningum um djöfladýrkun og afbrigðilegar athafnir að hann var tilbúinn að laga þá glæpi , sem hann rannsakaði að kenningum sínum í stað þess að rekja fyrirliggjandi vísbendingar .
Hann leitaði hiklaust til sjáanda og tók kenningar hans orðréttar upp .
Þegar Mignini var kominn af stað gat fátt stöðvað hann .
Á Ítalíu hefur saksóknari afar sérstaka stöðu .
Þeir hafa stöðu dómara og hluti af dómskerfinu .
Þeir eru ráðnir ævilangt og hafa algert sjálfdæmi .
Mignini var ákærður fyrir að misnota embætti sitt 2006 meðal annars með því að hlera og hefja ólöglega rannsókn á lögreglu og blaðamönnum , sem höfðu gagnrýnt rannsóknir hans .
2010 var hann sekur fundinn og dæmdur í 16 mánaða fangelsi , en hann áfrýjaði málinu og 2011 var dóminum hnekkt .
Meðan á þessu stóð rak hann rannsóknina á morðinu á Meredith Kercher og hélt þegar upp var staðið embættinu .
Þegar mál Amöndu Knox var tekið fyrir í hæstarétti Ítalíu 25. mars sagði saksóknarinn í málinu , Mario Pinelli , að framsetning málsins á dómstiginu á undan hefði verið " gallalaus " .
" Sú lýsing , sem dómararnir í Flórens settu fram er yfir gagnrýni hafin , " sagði Pinelli .
Dómurinn komst hins vegar að þeirri niðurstöðu að ekki dygði til sakfellingar að fabúlera um djöfladýrkun og dulrænar athafnir án þess að leggja fram áþreifanlegar sannanir .
