Í bókabálkinum um Þriggja heima sögu er sagt frá glímu Ragnars , Sirju og Breka við ill öfl .
Höfundarnir , Kjartan Yngvi Björnsson og Snæbjörn Brynjarsson , eru komnir langleiðina með söguna , tvær bækur þó eftir að minnsta kosti , en segja þó að upphaflega hafi þeir hugsað sér að þær yrðu þrjár .
" Þegar við lögðum línurnar með hvernig serían yrði voru bækurnar sem urðu Hrafnsauga og Draumsverð ein bók , " segir Kjartan og Snæbjörn bætir við að það megi í raun sjá á Hrafnsauga því hún hætti nánast í miðjum klíðum , " en Forlagið hefði aldrei fengist til að gefa út níu hundruð blaðsíðna bók " .
" Svo unnum við óvart Íslensku barnabókaverðlaunin 2012 fyrir hálfklárað handrit , " segir Kjartan og þeir kíma en segja svo af meiri alvöru að Ormstunga sé þeirra besta verk hingað til .
" Ég skammast mín ekkert fyrir að segja það en það er pínulítill byrjendabragur á Hrafnsauga , " segir Snæbjörn og Kjartan skýtur inn í : " Sem er ekkert skrýtið því hún er byrjendaverk .
" Bækurnar skrifa þeir í sameiningu , koma sér fyrir á góðum stað þar sem þeir fá frið til að vinna samfellt í tvo til þrjá mánuði og skipta með sér köflunum .
Áður en vinnan hefst eru þeir þó búnir að ákveða í sameiningu hvert skal stefna , ráða örlögum hverrar persónu og atburðarás .
Að þeirra sögn er mikilvægt að hafa tíma saman , þeir treysta sér ekki til að vinna að skrifunum hvor í sínu lagi .
" Það er miklu frjórri vinna þegar við erum saman og einbeitum okkur að skrifunum , " segir Kjartan , " þá náum við að sökkva okkur niður í verkið og mann fer að dreyma Þriggja heima sögu , hún yfirtekur líf manns algerlega " .
Heimurinn sem þeir félagar skapa tekur líka að gera sínar kröfur eftir því sem hann tekur á sig skýrari mynd og Snæbjörn segir að það hafi til að mynda komið vel i ljós þegar þeir voru að skrifa Draumsverð og landafræðin krafðist langrar bókar til að hægt væri að skrifa um ferðalagið langa sem söguhetjurnar leggja upp í .
" Um leið var það svo allt of freistandi að segja frekar frá staðháttum og menningu og því um líku að það var ekki hægt að sleppa því þegar við vorum komnir af stað þó að það hafi ekki verið ráðlagt þegar við skipulögðum bókina .
Þó að við leggjum upp með ákveðið skipulag og kaflaskiptingu þegar við erum að skipuleggja bók er að vissu leyti ófyrirsjáanlegt hvað gerist í hverju kafla , hvort kafli eitt verður kannski kafli eitt til þrjú , en svo kemur það líka stundum fyrir að tveir kaflar verði einn , en það er sjaldgæfara , " segir Snæbjörn .
" Það er ekki bara heimurinn sem tekur völdin , heldur fer sagan sjálf af stað og persónurnar taka líka völdin , " bætir Kjartan við , " þetta er fljótandi ferli " .
Furðusagnaformið , fantasíur eða ævintýrasögur , eftir því hvaða nafngift menn vilja nota , er nokkuð skýrt mótað ytra , þó ekki hafi mikið farið fyrir slíkum bókum hér á landi í gegnum árin .
Þeir taka undir það að það sé ákveðinn kostur að vera að skrifa inn í slíkt form sem sé með skýran svip , en eru ekki á því að það sé ókostur , þeim finnst það ekki takmarka sig við skrifin .
" Formið hefur náttúrlega ekki verið mikið notað á íslensku og við erum því að ryðja nýjar brautir að einhverju leyti , " segir Kjartan og Snæbjörn heldur áfram : " Það stóð aldrei til að skrifa sögu sem væri ótrúlega frumleg , heldur að hafa hana mjög hefðbundna í ljósi þess að við værum að skrifa fyrstu íslensku háfantasíuna .
" " Við vildum því einbeita okkur að því að gera formið vel og reyna að finna lausnir á ákveðnum skorti á fantasíutungumáli á íslensku , " segir Kjartan og Snæbjörn heldur áfram : " Svo er það líka þannig að fantasíuklisjur eru ekki orðnar að klisjum á íslensku .
" Að þessu sögðu þá hefur verið mikil vakning í skrifum á furðusögum eða fantasíum og útgáfa á slíkum bókum á íslensku hefur aukist til muna .
Þeir segjast skrifa það á það að sú kynslóð sem ólst upp við að lesa slíkar bækur á ensku vilji nú segja sínar sögur .
" Ég er mjög spenntur fyrir því hvernig næsta skref verður , hvernig næsta kynslóð muni skrifa og þá fara menn sennilega meira í það að brjóta upp formið og gera tilraunir , " segir Snæbjörn og Kjartan tekur í sama streng : " Það væri magnað að sjá höfunda sem hafa kannski lesið bækurnar okkar koma fram á sjónarsviðið og sprengja upp formið .
" – Hrafnsauga kom út fyrir 2012 , Draumsverð 2013 og nú kemur Ormstunga 2015 .
Hvenær koma sögulok ? Snæbjörn svarar spurningunni svo að þeir séu búnir að læra það af ferlinu að það taki þá hálft annað ár að skrifa hverja bók og Kjartan segir að það sé því ljóst að næsta bók komi út á næsta ári .
" Ef allt gengur eftir þá ætti síðasta bókin að koma út árið þar á eftir , 2017 , eða kannski 2018 , " segir Kjartan en bætir við að þó þeir sjái ekki fyrir annað en að það gæti gengið þá sé nú einu sinni aldrei að vita , vissulega gæti það gerst að þeir þyrftu lengri tíma eða fleiri bækur til að klára söguna , en það komi þá í ljós , lykilatriði sé að sagan fái að njóta sín .
" Við höfum líka rætt að skrifa smásagnasafn sem gæti þá komið eins og einskonar bónus þegar bækurnar eru allar komnar út , " segir Snæbjörn og Kjartan jánkar því og bætir við að þeir hafi þegar skrifað nokkrar smásögur um persónur úr heiminum og til þess að kynna staði sem þeim þyki forvitnilegir .
