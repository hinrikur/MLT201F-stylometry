Kvenfélagasamband Íslands hlaut Bjartsýnisverðlaun Framsóknarflokksins 2015 sem afhent voru á flokksþingi nýlega .
Varaformaður Framsóknarflokksins , Sigurður Ingi Jóhannsson , afhenti Unu Maríu Óskarsdóttur , forseta KFÍ , verðlaunin góðu .
Í rökstuðningi segir að Kvenfélagasamband Íslands sé fjölmennasta kvennahreyfing landsins .
Innan vébanda hennar eru meira en 5.000 konur í 170 félögum .
Hið elsta er orðið 146 ára , það er Kvenfélag Rípurhrepps í Skagafirði .
Þá segir að kvenfélögin hafi gegnt mikilvægu samfélagsstarfi , sinnt líknar- og mannúðarstarfi , safnað fé til tækjakaupa fyrir sjúkrahús , efnt til fræðslu- og námskeiðahalds , staðið fyrir menningarsamkomum og svo mætti áfram telja .
Vilja áfram húsmæðraorlof " Sambandið hefur einnig sett sig upp á móti afnámi orlofs húsmæðra , m.a. á grundvelli þess að konur hafa enn þann dag í dag lægri laun en karlar og hafa ekki notið þeirra réttinda sem karlar njóta , " segir í tilkynningu frá Kvenfélagasambandinu , en áður hafa Slysavarnafélagið Landsbjörg , Kvenfélagið Hringurinn , Hagsmunasamtök heimilanna og fleiri fengið þessi verðlaun .
sbs@mbl.is 