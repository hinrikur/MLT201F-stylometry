Kóramótið hófst á föstudagskvöldi með móttöku hjá Sendiráði Íslands þar sem Þórður Ægir Óskarsson sendiherra ávarpaði söngfólkið og kvað verkefni sem þessi , sem og almennt starf íslenskra kóra á erlendri grundu , skipta miklu máli við kynningu á íslenskri menningu og söngvahefð .
Enda kom á daginn að gestir á tónleikunum voru af ýmsum þjóðernum og á öllum aldri .
Til gamans má geta þess að daginn eftir tónleikana hafði Dame Filomena Shipman , fyrrverandi friðardómari , samband við sendiráðið til að láta í ljósi hrifningu sína og koma á framfæri þökkum til aðstandenda og bað um að vera endilega látin vita þegar svipaður viðburður yrði haldinn næst .
Mótsdagurinn var langur og strangur fyrir kórfélagana og enn strangari fyrir skipuleggjendurna í Lundúnakórnum , með Helga Rafn Ingvarsson kórstjóra og Ingu Lísu Middleton kórformann , í eldlínunni .
Allt gekk þó eins og vel smurð vél og þegar gestir höfðu haldið til síns heima á mánudaginn gátu þau Inga og Helgi andað léttar og gefið sér tíma til að spjalla við blaðamann .
Tveggja ára undirbúningur " Þetta byrjaði með því að kórar í Noregi , Danmörku og Svíþjóð tóku sig til og ákváðu að hittast og syngja saman .
Ég er ekki alveg viss um hvenær það var en ég veit að Lundúnakórinn var stofnaður árið 1984 af sr. Jóni Aðalsteini Baldvinssyni , þáverandi sendiráðspresti , og var fljótlega boðin þátttaka í mótinu , " segir Inga Lísa spurð um sögu kóramótsins .
" Það hefur síðan vaxið og orðið fjölmennara í hvert skipti .
" Þegar kóramótið 2013 var haldið , í Lundi í Svíþjóð , var Helgi Rafn nýtekinn við Íslenska kórnum í Lundúnum .
" Ég var stoltur af gengi okkar þar en það hefur mikið vatn runnið til sjávar síðan og kórinn orðinn mun þéttari núna .
" En í þetta sinn hafði Helgi í mun fleiri horn að líta þar sem Lundúnakórinn bar hitann og þungann af kóramótinu .
" Undirbúningsvinnan tók tvö ár , til dæmis var kirkjan bókuð strax eftir síðasta mót .
Sjálf framkvæmdin var þó svo gríðarleg að við hefðum ekki getað þetta án okkar traustu undirnefnda sem allar voru skipaðar fólki úr kórnum hér í London .
Anna Baldursdóttir og Eva Gunnarsdóttir sáu um að setja upp æfingaplanið fyrir daginn , en það voru stanslausar æfingar og fundir frá hálfníu á laugardagsmorgun fram að tónleikunum klukkan fimm ; Guðrún Jensen hjálpaði okkur við að finna styrktaraðila ; Vera Júlíusdóttir sá um að skipuleggja glæsilegan þriggja rétta kvöldverð eftir tónleikana og Andrea Ösp Kristinsdóttir hélt utan um skemmtun og dansiballið á kvöldskemmtuninni .
Það voru margir fleiri sem lögðu hönd á plóg og við erum þeim endalaust þakklát .
Inga Lísa hafði yfirumsjón og var yfir nefndunum en ég , sem listrænn stjórnandi , bar ábyrgð á því að tónleikarnir gengju vel .
" Ólýsanleg upplifun En þótt dagurinn hafi byrjað snemma lét söngfólkið það ekki aftra sér við að fagna vel heppnuðum tónleikum fram eftir kvöldi .
" Þar var náttúrlega haldið áfram að syngja , flestir kórarnir komu með skemmtiatriði , kórstjórar og kórformenn voru látnir keppa í nokkurskonar " Actionary " og úrslitin í nafnspjaldakeppninni kynnt , en Oslóarkórinn vann farandbikarinn í annað sinn með snilldarútfærslu á Ópinu eftir Munch .
Og síðan var dansað fram á nótt .
Þetta var sirka 20 klukkustunda prógramm allt í allt , " segir Inga Lísa og hlær .
Og kórstjórinn var að vonum kátur að helginni liðinni .
" Tilfinningin að sjá þetta allt smella á laugardaginn gerði þessa margra mánaða vinnu , alla þessa fundi og öll e-mailin , þess virði og meira en það .
Að sjá öll brosin , heyra allan sönginn og fá að vinna með og stjórna Stórkór íslenskra kóra í Norður-Evrópu var ólýsanleg upplifun .
Þar að auki er svona vinna gífurlega mikils virði fyrir einhvern eins og mig sem er að vinna að því að byggja upp feril sem tónlistarmaður .
Reynslan af því að framleiða verkefni á þessum skala skilar sér í þekkingu sem mun nýtast í minni vinnu í framtíðinni .
" Kóramótið í London var það fimmta sem Inga Lísa hefur tekið þátt í .
" Ég verð að segja að svona kóramót eru með því skemmtilegasta sem maður upplifir .
Maður er kannski ekki alveg jafnafslappaður þegar maður er ekki bara þátttakandi en að sjá þetta allt smella saman var alveg frábær tilfinning .
Það gerast einhverjir töfrar þegar svona margir Íslendingar sem búa erlendis koma og syngja saman .
Sambland af þjóðernisstolti , heimþrá og gleði yfir því að vera saman .
Að syngja þjóðsönginn í svona stórum hóp er líka alveg einstakt .
Ég held að ég sé ennþá með gæsahúð ! " Árið 2017 verður kóramótið haldið í Kaupmannahöfn , í boði tveggja kóra sem þar eru starfræktir .
" Það eru kórar með mikla reynslu og frábæra kórstjóra svo ég efast ekki um að það verði glæsilegt hjá þeim , " segir Helgi Rafn og er greinilega strax farinn að hlakka til næsta móts .
Kynna íslenska tónlist í Danmörku Á tónleikunum í St .
Mary Abbots-kirkju fluttu sjö kóranna brot af fjölbreyttu lagaúrvali sínu og fengu tónleikagestir því að hlýða á sálma og ættjarðarljóð í bland við barnagælur og dægurtónlist , allt frá Jónasi og Hallgrími til Megasar og Magnúsar Eiríkssonar .
Í lokin sameinuðust svo allir kórarnir í Stórkór íslenskra kóra í Norður-Evrópu og skiptust kórstjórarnir á að stýra rúmlega 150 manna kórnum .
Hljómburðurinn í kirkjunni er með eindæmum góður og lauk dagskránni með þjóðsöngnum sem hljómaði stórfenglega í fallegri kirkjunni og lét vafalítið engan tónleikagesta ósnortinn .
Eftir tvö ár verður kóramótið haldið í Danmörku , þar sem Íslenski kvennakórinn í Kaupmannahöfn , undir stjórn Sigríðar Eyþórsdóttur , og Staka , kór undir stjórn Stefáns Arasonar , munu sinna gestgjafahlutverkinu í sameiningu .
Stefán hefur stjórnað Stöku frá árinu 2006 en kórinn fagnaði tíu ára afmæli sínu í fyrra og mætir reglulega á kóramót Íslendingakóranna í Norður-Evrópu .
" Þetta er samt ekki Íslendingakór , það eru nokkrir Danir í honum og einnig hafa verið þar Færeyingar og allra þjóða kvikindi .
Æfingarnar eru allar á dönsku og þetta átti bara að vera góður kammerkór , " segir Stefán , en helsta markmið kórsins er að kynna íslenska tónlist í Danmörku .
" Við erum með þrjá Dani með okkur hérna á mótinu og þeir skilja ekki neitt sko , " bætir hann við og hlær .
Hann lætur þá þó hiklaust syngja á íslensku og segir Danina mjög ánægða með að vera ekki í venjulegum , dönskum kór .
Að sögn Stefáns heldur Staka býsna marga tónleika í Danmörku , fyrir utan þessa hefðbundnu jóla- , páska- og vortónleika en segir kúltúrinn í Danmörku öðruvísi að því leyti að kirkjurnar borgi kórum fyrir að koma og halda tónleika og Staka fái nokkuð margar beiðnir um það .
Kórinn sé því vel undirbúinn fyrir svona kóramót og hafi notað tækifærið og haldið sína eigin tónleika í London á föstudag .
En stærsta áskorunin sé að stjórna Stórkórnum svokallaða .
" Það er rosalega stór munur á að stjórna Stöku , sem er lítill hópur sem þekkir mig vel , og svo nokkrum kórum sem eru hver með sinn stjórnanda .
Það er til dæmis hver stjórnandi með sína aðferð við að byrja lag og getur verið svolítil kúnst fyrir söngvarana að þekkja það .
Það er þó nokkuð alheimslegt merki um að ef stjórnandinn dregur greinilega inn andann , þá er hann að fara að bresta í söng .
" 