Því lengur sem við lifum þeim mun meiri líkur á elliglöpum .
Af aragrúa kvilla sem fylgja háum aldri óttast margir elliglöpin mest .
Rannsóknir sýna að einn af hverjum sex glímir við þennan kvilla eftir áttrætt , það er skerðingu á starfsemi heilans , oftast minnistap .
Nýlegar bandarískar rannsóknir benda til þess að vísindamenn hafi mögulega fundið ástæðu elliglapa en lækning er eigi að síður ekki í sjónmáli .
Fyrirhyggja er því ennþá besta leiðin .
En í hverju felst hún ? Ný rannsókn sem hið virta læknatímarit Lancet birti fyrr í þessum mánuði bendir til þess að offita verji fólk fyrir elliglöpum .
Það er þvert á fyrri rannsóknir sem bent hafa til þess að fólk sem glímir við offitu sé líklegra til að þjást af sykursýki , háum blóðþrýstingi og hafa hátt kólesterólmagn í blóðinu .
Allt hefur þetta verið talið auka líkurnar á elliglöpum .
Lancet kynnti sér gögn tveggja milljóna manna í áratug og skoðaði samhengi milli líkamsþyngdar og elliglapa .
Niðurstöðurnar komu á óvart .
" Það að vera of léttur á miðjum aldri og í ellinni eykur líkurnar á elliglöpum yfir tvo áratugi .
Niðurstöður okkar eru á skjön við kenninguna um að offita á miðjum aldri auki hættuna á elliglöpum á efri árum , " segir í skýrslunni .
Niðurstöðurnar hafa vakið mikla athygli og umtal í fræðasamfélaginu .
Og verið gagnrýndar .
Þannig segir bandarískur vísindamaður , Deborah Gustafson , samhengið milli líkamsþyngdar og elliglapa mjög flókið .
" Það að vera of þungur á miðjum aldri ( 30 til 60 ára ) eykur líklega hættuna á elliglöpum seinna á lífsleiðinni .
Þegar elliglöpin byrja léttist fólk á hinn bóginn gjarnan , " hefur breska dagblaðið The Guardian eftir henni .
Það má því kannski segja að það borgi sig að vera hvorki of léttur né of þungur á miðjum aldri .
Dr. Doug Brown , yfirmaður rannsókna og þróunar hjá Alzheimers-samfélaginu , segir þessa nýju rannsókn ekki breyta neinu varðandi sínar áherslur .
Áfram verði mælt með fernu til að draga úr hættunni á elliglöpum : Hreyfingu , reykleysi , hollu mataræði og að hugsa vel um hjartað .
Rannsókn , sem náði til þrjú þúsund manna , 35 ára og eldri , bendi til þess að regluleg hreyfing sé langlíklegust til að draga úr hættunni .
Þá erum við að tala um gönguferðir í þrjátíu mínútur á dag , fimm daga vikunnar , eða sambærilega æfingu .
