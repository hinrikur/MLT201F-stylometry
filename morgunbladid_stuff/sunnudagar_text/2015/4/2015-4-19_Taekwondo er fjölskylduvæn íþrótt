Ingibjörg Erla Grétarsdóttir , margfaldur taikwondo-meistari , er kempa vikunnar .
Hún keppir næst á Austrian Open í Austurríki í maí .
Hvenær byrjaðir þú að æfa taekwondo ? Ég byrjaði að æfa árið 2002 eða þegar ég var 8 ára .
Hversu oft æfir þú í viku ? Það er misjafnt , á keppnistímabilinu æfi ég um átta til tíu sinnum í viku en á sumrin æfi ég um fimm sinnum í viku .
Hentar taekwondo öllum ? Já , ég held að taekwondo henti körlum og konum á öllum aldri .
Taekwondo er mjög fjölskylduvæn íþrótt og það er ekki algengt að heilu fjölskyldurnar æfi saman .
Hvað er það besta við taekwondo ? Það sem mér finnst eitt af besta við taekwondo er að ég hef ferðast mikið til útlanda vegna æfinga- og keppnisferða og kynnst fólki frá hinum ýmsu löndum .
Taekwondo er líka mjög góð hreyfing og maður fær mikla útrás á æfingum .
Einnig er mikill agi og fólk öðlast meira sjálfstraust .
Hver er lykillinn að góðum árangri ? Fólk þarf að hafa áhuga og metnað fyrir því sem það er að gera .
Það verður einnig að hafa trú á sjálfu sér og vera tilbúið í að leggja allt í sölurnar til þess að ná góðum árangri .
Það er líka mikilvægt að vera með gott fólk í kringum sig , meðal annars fjölskyldu og vini sem styðja mann í því sem maður er að gera , góða þjálfara og æfingafélaga .
Hvernig heldurðu þér í formi þegar þú ferð í frí ? Á sumrin tek ég um það bil einn og hálfan mánuð í frí frá taekwondo .
Þá fer ég í ræktina um fimm sinnum í viku og geri alls konar líkamlegar æfingar til að byggja mig upp fyrir næsta keppnistímabil .
Ertu almennt meðvituð um mataræðið ? Já , í taekwondo er keppt í þyngdarflokkum þannig maður þarf að passa vel upp á mataræðið .
Svo skiptir það líka miklu máli ef maður er að æfa mikið að næra sig vel .
Hvaða óhollusta freistar þín ? Súkkulaði ! Hvaða gildi hefur hreyfing fyrir þig ? Hreyfing er stór partur af lífi mínu þar sem ég eyði miklum tíma í æfingar .
Þannig að það má nánast segja að líf mitt snúist um hreyfingu .
Hver eru algeng mistök hjá fólki við æfingar ? Æfa of mikið og gleyma að huga að æfingum sem fyrirbyggja meiðsli .
Hverjar eru fyrirmyndir þínar ? Fyrirmyndin mín í taekwondo er sænska taekwondo-konan Elin Johannsson , en hún er efst á heimslistanum í sínum þyngdarflokki .
Ég hef verið mjög heppin að fá að æfa með henni nokkrum sinnum á ári bæði í hennar félagi , Soo Shim og í Team Nordic sem er blandað lið af Norðurlöndum sem ég hef fengið að vera hluti af síðliðin tvö ár .
Hver eru helstu íþróttaafrek þín ? Margfaldur Íslandsmeistari og fimmfaldur Norðurlandameistari .
Einnig hef ég tvisvar verið í 5. sæti á EM unglinga , 17. sæti á HM unglinga og unnið til fjölda annarra verðlauna bæði hér á landi og erlendis .
Hvaða mót eða æfingabúðir eru næst á dagskránni hjá þér ? Það er lítið um mót og æfingabúðir núna á næstu vikum vegna lokaprófa í skólanum .
En næsta mót hjá mér er Austrian Open í maí .
