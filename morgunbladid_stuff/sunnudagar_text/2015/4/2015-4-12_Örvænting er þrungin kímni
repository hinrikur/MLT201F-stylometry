Breski rithöfundurinn David Nicholls er heimsþekktur metsöluhöfundur og þótti því fréttnæmt þegar ný bók hans , Við , var tilnefnd til Booker-verðlaunanna bresku .
Hann segir að það hafi verið sér mikils virði að komast á tilnefningalistann þótt hann hafi vissulega verið mjög langur .
Árni Matthíasson arnim@mbl.is Þótt breski rithöfundurinn David Nicholls hafi notið velgengni með verk sína heimafyrir sló hann í gegn um heim allan með þriðju bók sinni , One Day , sem seldist metsölu um allan heim , ekki síst eftir að gerð var eftir henni vinsæl kvikmynd samnefnd .
Það vakti svo aftur athygli á Nicholls þegar óútkomin bók hans , Us , var tilnefnd til bresku Booker-verðlaunanna , sem eru helstu bókmenntaverðlaun Bretlands , enda þykir það saga til næsta bæjar þegar metsöluhöfundur kemst á lista með mörgum af helstu rithöfundum enskrar tungu .
One Day kom út á íslensku undir heitinu Einn dagur á sínum tíma og fyrir stuttu gaf bókaútgáfan Bjartur Us út og kallast Við í íslenskri þýðingu .
Í viðtali við David Nicholls fyrir stuttu nefndi ég við hann að ég hefði orðið hissa þegar ég sá að Við hafði verið tilnefnd til Booker-verðlaunanna , þótt ég sé á því eftir lestur bókarinnar að hún hafi vissulega átt heima á langlistanum .
Hann svarar því svo að vissulega hafi það komið honum á óvart og ekki bara honum .
" Almennt lítur fólk svo á að sé maður að skrifa skemmtilegar bækur , bækur sem fjalla aðallega um samskipti fólks , ást , hjónaband , fjölskyldu , þá sé maður ekki að skrifa nógu alvarlegar bækur .
Ég er ekkert reiður vegna þessa eða beiskur – það er erfitt að skrifa ástarsögu , til að mynda , án þess að verða væminn og það er erfitt að skrifa um hversdagslíf án þess að verða hversdagslegur – en ég varð hissa og himinlifandi í senn .
Það er mikill heiður að komast í þennan félagsskap og ég var einmitt að reyna að skrifa bók sem væri öðruvísi og betri en ég hafði áður gert .
Ég er mjög stoltur af Okkur og það er mér mikils virði að hafa komist á listann þótt hann hafi vissulega verið mjög langur .
" Harmræn hetja Aðalpersóna bókarinnar Við er Douglas Petersen , harmræn hetja sem á mjög erfitt með mannleg samskipti og þá sérstaklega við fólkið sem hann elskar eftir að hann áttar sig á því að það elskar hann ekki .
Nicholls segir aðalvanda Petersens ótta hans við að vera einn , enda elski hann konu sína , þótt hjónabandið hafi eiginlega leyst upp í leiðindi og leti , og son sinn , en sú ást birtist ekki sem stuðningur , hvatning og kærleikur , heldur sem stjórnlyndi , kvíði og gremja .
" Þegar hann stendur síðan frammi fyrir því að missa þau bæði sama sumarið ákveður hann að kippa öllu í liðinn og bókin spyr : Er það um seinan ? Getur maður breytt sjálfum sér í grundvallaratriðum ? " – Bókin er fyndin og í raun skemmtilesning , þó með dapurlegu ívafi .
Lagðir þú upp með gamansögu , eða gripu persónurnar til eigin ráða ? " Ég ætlaði að hafa bókina eins fyndna og mér væri frekast unnt og líka mjög dapurlega , því þetta tvennt fer oft einkar vel saman að mínu mati .
Örvænting er þrungin kímni þegar við stöndum frammi fyrir því að hlutir fara ekki eins og við ætluðum .
Douglas er líka þannig persóna að hann gerir gys að sjálfum sér , er meðvitaður um galla sína , og það og löngun hans til að breyta rétt er það sem gerir hann að viðkunnanlegri sögupersónu .
Svo vildi líka þannig til á meðan ég var að skrifa bókina að faðir minn lést og ég held að eitthvað af þeirri sorg og eftirsjá sem ég upplifði hafi skilað sér í söguna .
" Upphaf , ekki endir Þeir sem lásu Einn dag eða sáu kvikmyndina muna eflaust eftir áhrifamiklu atviki undir lok hennar sem er eitt af lykilatriðum bókar og myndar .
Það varð meira að segja til þess að fólk greip andann á lofti í kvikmyndahúsum , en er fyrir vikið líka nánast það eina sem margir muna eftir sem ég hef rætt við um bókina og myndina .
Ég rek þetta fyrir Nicholls , en bendi honum á að fyrir mér séu Einn dagur og Við áþekkar að því leyti að þær eru ekki bækur um endalok heldur bækur um nýtt upphaf .
Hann lýsir ánægju sinni með þessa hraðsoðnu greiningu þótt hann segist ekki vilja gefa of mikið upp um Okkur , " en svo vill til að ég er ekki mjög klár í að skrifa hamingjurík sögulok , en að því sögðu þá skrifa ég ekki sorgleg sögulok að mínu viti .
Ég reyni að haga málum svo að lesandanum finnist sem það sé eitthvert framhald , að lífið haldi áfram ...
" Júpíter springur David Nicholl hóf rithöfundarferil sinn sem handritshöfundur og segir að það hafi eðlilega haft ákveðin áhrif á sig þegar hann tók að skrifa skáldsögur .
Það sé miklu flóknara að skrifa handrit fyrir sjónvarpsþátt en að skrifa skáldsögu og kalli á mun meiri skipulagningu og mun meiri nákvæmni í vinnubrögðum og þegar unnið er upp úr skáldverki , eins og hann hefur oft gert , þá kalli það á niðurskurð á textanum án þess þó að glata einkennum sögunnar .
" Það gefur miklu meira frelsi að skrifa skáldsögu enda get ég skrifað " flaug geimveranna springur og sprengir Júpíter " og það er bara svört tákn á blaði – enginn spyr hvort það sé nauðsynlegt að sprengja Júpíter .
Í skáldsögu hefur maður líka beinan aðgang að tilfinningum og hugsunum .
Í handriti er setningin " hún fann til sorgar sem lituð var eftirsjá og vonarneista " gagnslaus – maður þarf að finna leið til að sýna þessar tilfinningar .
" Sinn eigin tannlæknir Í ljósi þess að Nicholls skrifaði sjálfur handritið að kvikmyndinni Einn dagur kviknar sú spurning hvort það hafi ekki reynst honum erfitt að skera svo niður í bókinni að hentaði fyrir kvikmynd og hann jánkar því , það hafi verið afskaplega snúið .
" Hver mínúta í kvikmynd er dýr og þar sem maður greiðir ekki kostnaðinn sjálfur þarf handritshöfundur að hlusta á aðra sem er fínt en líka svekkjandi .
Það tók miklu lengri tíma að skrifa þau um það bil þrjátíu uppköst að handritinu en það tók að skrifa bókina sjálfa .
Þar við bætist að rithöfundar hafa ekki þá hlutlægni og þá fjarlægð sem þarf til að geta skorið miskunnarlaust niður .
Þetta er í raun áþekkt því og að reyna að vera sinn eigin tannlæknir ; maður sér ekki almennilega hvað maður er að gera og reynir um leið að forðast sársaukann .
Vissulega eru á því undantekningar , en almennt er rétt , að mínu mati , að rétta öðrum skáldsöguna og halda sér til hlés .
" Fullorðinslegri og betur skrifuð en jafnhjartnæm Þegar hér er komið í spjallinu átta ég mig á því að fullmikill tími hefur farið í Einn dag , þegar spjallið átti að snúast um Okkur .
Þegar ég er búinn að biða Nicholls afsökunar á því að pína hann til að svara svo mörgum spurningum um Einn dag spyr ég hann hvort það hafi ekki verið erfitt að þurfa sífellt að vera að hugsa um Einn dag í fjögur eða fimm ár samfleytt – að skrifa bókina og tala um hana í viðtölum þegar hún kom út og síðan skrifa handrit að kvikmyndinni og tala um hana í viðtölum eftir að hún kom út .
" Það tók vissulega á og var einkar erfitt að byrja á nýrri bók .
Á endanum strækaði ég á að tala meira um Einn dag , hreinsaði öll eintök út af skrifstofu minni og settist við nýja bók .
Næsta árið fór síðan í að skrifa bók sem ég gafst upp á vegna þess að alltaf þegar ég las hana yfir heyrði ég raddir sem sögðu " hún er ekki eins góð og Einn dagur " .
Mig langaði nefnilega ekki að skrifa daufa eftirhermu af Dexter og Em [ söguhetjunum í Einum degi ] , mig langaði til að skrifa eitthvað allt annað án þess þó að fæla frá lesendur .
Svo langaði mig til að skrifa betri bók , enda er lítið vit í að skrifa ef manni finnst maður ekki vera að bæta sig .
Þetta tók því allt sinn tíma .
Ég er sáttur við það að ég verði alltaf þekktur fyrir það að hafa skrifað Einn dag , það er hið besta mál , en ég er mjög stoltur af nýju bókinni minni .
Mér finnst hún fullorðinslegri og betur skrifuð en jafnhjartnæm .
Mér þætti það frábært ef ég yrði framvegis þekktur fyrir það að vera höfundur Eins dags og Okkar .
" 