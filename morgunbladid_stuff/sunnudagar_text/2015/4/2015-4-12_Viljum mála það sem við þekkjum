Í vinnustofu Louise Harris , við heimili þeirra Stephens Williams Lárusar Stephens og barna þeirra þriggja í austurbæ Reykjavíkur , hanga flennistórar vatnslitamyndir hennar af ásjónum ungra kvenna .
Þessi fjölmenntaða breska myndlistarkona og kennari , sem hefur búið hér á landi undanfarinn áratug , opnar í dag , laugardag , klukkan 15 sína fyrstu einkasýningu hér á landi .
Sýninguna , sem er í Studio Stafni við Ingólfsstræti , kallar hún " Útlensk kona málar vatnslitamyndir " og á henni gefur að líta nokkur slík verka hennar .
Louise Harris lagði stund á myndlistarnám við háskóla í Oxford og lauk síðar meistaragráðu við hinn virta Goldsmiths-listaháskóla í London .
Hún var þá mjög virk við sýningahald á Englandi en segir að skiljanlega hafi dregið úr sýningahaldi hennar um skeið , meðan börnin eru lítil , en þau ganga öll í Laugarnesskóla .
Louise kennir á leikskóla á morgnana og hefur einnig verið að kenna við Listaháskóla Íslands , Myndlistarskólann í Reykjavík og Myndlistarskóla Kópavogs .
" Ég hef alltaf unnið og kennt samhliða því að vinna að myndlistinni , " segir hún .
" Mér finnst það bæði gefandi og gaman .
" Þetta er fyrsta einkasýning Louise hér á landi .
" Hvers vegna ég hef ekki sýnt hér fyrr ? " svarar hún spurningu blaðamanns .
" Ætli það hafi ekki verið forgangsmál hjá mér að finna mér fyrst stað í samfélaginu hér .
Við eignuðumst tvíbura eftir að við fluttum hingað og ég var heima með þeim í tvö ár .
Þá fór ég að kenna í leikskóla og vildi ná tökum á grunnþáttum íslenskunnar .
Ég hef tekið þátt í ýmsum samsýningum hér og þar , á Englandi og í Kanada , var með í einni lítilli í Hoffmannsgalleríi í Reykjavíkurakademíunni , en vildi bíða með fyrstu einkasýninguna mína hér þar til ég gæti staðið sómasamlega að henni , " segir hún , brosir og bætir við : " Svo hef ég bara verið afskaplega upptekin með börnunum mínum .
Það hafa komið stutt tímabil þar sem ég hef ekki unnið að myndlistinni en að mestu leyti hef ég samt unnið reglulega að henni .
Það kann að hljóma eins og rómantísk klisja en ég nýt þess að fást við listina .
" Tvö barna Louise og Stephens , sem einnig er myndlistarmaður og hefur einbeitt sér að mannamyndum , eru einhverf .
Móðir Stephens er Karólína Lárusdóttir myndlistarmaður og faðir Louise er einnig myndlistarmaður ; listafólkið er því allt um kring .
Komin til Íslands til að vera " Kennslan er mjög mikilvægur þáttur í mínu lífi , " segir hún .
" Í London vann ég samhliða myndlist minni í fullu starfi að listkennslu og var yfir myndlistarkennsludeildinni í stórum skóla .
Ég er afar áhugasöm um listkennslu og listmenntun í samfélaginu yfir höfuð .
Sá áhugi dvínar aldrei .
Ég trúi því að listin og listmenntun sé afar mikilvæg fyrir heilbrigt samfélag og vil stuðla að góðri menntun á því sviði .
Fyrir utan að ég yrði brjáluð ef ég eyddi öllum mínum dögum alein í vinnustofunni ! " Hún hlær .
" Ég þarfnast þess að vera í samfélagi við annað fólk .
Ég fékk afar íhaldssama kaþólska menntun , þar sem afstaðan til listar var hálfbrengluð , síðan var ég í Goldsmiths þar sem endalaust var hægt að ræða um það í hvaða hæð ætti að hengja verk og með hvernig nagla ; mér þótti það dásamlegt en get ekki bara verið í þeim heimi .
" Louise hugsar sig um , bætir svo brosandi við : " Það er kannski ekki mikil hógværð í að segja það , en ég er býsna góður kennari ...
Fyrsta kennslustarfið mitt á Englandi var með börnum sem höfðu alist upp við mikinn skort og ég gat strax séð hvað ég gat haft mikil og jákvæð áhrif í kennslunni .
Það er afskaplega gefandi .
" Louise kennir á öllum skólastigum og segir ekki mikinn mun á því hvort nemendur eru leikskólabörn eða verðandi listmenntakennarar .
" Kennsla er kennsla og snýst um að skapa tengsl við nemendur og skilning .
Nemendurnir þurfa að geta treyst þér .
" Louise segist hafa komið sér upp ágætum kennsluorðaforða á íslenku .
Hún hafi stefnt á að fara í háskólanám í málinu þegar kæmi að því að hún fengi ekki vinnu hér en vinnuna hefur bara ekki vantað .
" En ég stefni á að sækja um ríkisborgararétt hér í ár .
Ég er komin til Íslands til að vera , ég hef ekki hug á að snúa aftur til Englands .
Því finnst mér að ég eigi að gerast borgari , verða eins nálægt því að vera Íslendingur og ég get .
" Varð að eiga líf utan listarinnar Louise segir að vissulega hafi hún haft miklu meiri tíma til að vinna að listinni meðan hún bjó á Englandi og áður en börnin fæddust , en nú sé hún smám saman farin að hafa aukinn tíma að nýju .
" Um tíma fannst mér ég nánast búa á Greiningarstöðinni , þegar verið var að greina drengina mína og setja upp stuðningskerfið fyrir þá .
Þeir þurfa vissulega meiri stuðning en börn sem hafa ekki slíka greiningu , þeir geta ekki verið einir , en vissulega hef ég smám saman meiri tíma að nýju .
Hér áður fór ég alltaf í vinnustofuna mína á leið heim úr launavinnunni og eyddi nokkrum tímum þar .
Ég starfaði með góðu galleríi í Austur-London , MOT , og kom að því að setja upp ýmiskonar sýningar , vann að verkefnum með öðrum listamönnum og var vitaskuld lánsöm að vera í Goldsmiths þar sem var gríðarlegur kraftur í fólki .
Það var gaman að taka þátt í veröld sem virtist búa yfir endalausum möguleikum .
En þessi listheimur í London krefst hundrað pósent einbeitingar að honum og engu öðru .
Ég var sú eina í mínum vinahópi sem var í vinnu utan listsköpunar .
Hinir bjuggu allir í vinnustofunum sínum , áttu ekki íbúð , bíl eða voru í sambandi , en ég var alltaf með vinnu .
Mér fannst ég verða að eiga líf utan listarinnar .
Og það varð óhugsandi að ég gæti virkað í þessum heimi , með vinnu og barn að auki , þótt ég hafi haldið því áfram í nokkur ár .
Kennslan í London var tólf tíma vinna á dag , sem er allt í lagi ef þú átt ekki fjölskyldu .
Mér fannst það frábær vinna og átti í frábæru samstarfi við manninn sem rak listkennsludeildina með mér .
En börn eru fyrir fólki í London .
Þegar við Stephen giftumst kallaði yfirmaður minn mig inn á skrifstofu til sín , óskaði mér til hamingju en greip svo í mig og sagði : Louise , þú skalt aldrei eignast börn ! Það myndi rústa ferlinum þínum .
Það er furðulegt að segja slíkt við ungan undirmann sinn .
Ég vildi ekki líta svo á að börnin mín væru fyrir mér á einhvern hátt , " segir hún .
Þau Stephen byrjuðu saman ung , átján ára .
" Við höfum verið saman í nærri þrjátíu ár .
Við vorum saman í námi í Oxford , bjuggum og unnum saman , og vorum líka í Goldsmiths á sama tíma .
Við reyndum að halda sambandi okkar leyndu þar um tíma , " segir Louise brosandi .
" Við höfum lært að einbeita okkur að listinni meðan hitt sér um heimilið .
" Gott samfélag fyrir konur Louise segist hafa komið fyrst til Íslands þegar þau Stephen útskrifuðust árið 1989 .
Hann er fæddur og uppalinn á Englandi en var hér á sumrin sem unglingur og í góðu sambandi við ættingja hér .
" Hann hefur aldrei átt breskt vegabréf , hefur alltaf verið íslenskur ríkisborgari , " segir hún .
" Og þegar hann var hálfþrítugur fór hann að koma hingað til Íslands að vinna að portrettverkefnum .
Ég féll strax fyrir landinu og sagði við móður mína eftir fyrstu heimsóknina hingað að einn góðan veðurdag ætti ég eftir að setjast að á Íslandi ...
Ég skynjaði strax hvað þetta er gott samfélag fyrir konur .
Þegar konur í London hafa eignast börn hætta þær margar að vinna , jafnvel þótt þær séu afar vel menntaðar .
Það er ömurleg sóun fyrir samfélög að þrælmenntað fólk sitji bara heima .
Ég þurfti alltaf að vera að berjast þar fyrir mínu en hér þarf ekki að standa í slíkri baráttu .
" Fannst olíumálverkið staðnað Þetta tal um konur leiðir samræðurnar að stórum myndverkunum í kringum okkur ; hvers vegna málar Louise myndir af konum ? " Í upphafi ferils míns sem listamaður á níunda áratugnum vann ég með olíuliti .
Ég var í málaradeild listaháskólans , eina konan í deildinni , og tók frjálslega á hlutunum .
Þaðan lá leiðin til Oxford og myndlistarnemarnir á þriðja ári , sem við á fyrsta árinu litum upp til , voru þá að gera gríðarstór málverk , sem þeir gátu örugglega ekki tekið úr vinnustofunum ! En útskriftarsýningin mín þar samanstóð af 36 agnarsmáum málverkum á viðarplötur í innsetningu sem ég gerði , sem var einskonar skopstæling á afar kvenlegu boudoir .
Allnokkru síðan fór ég í Goldsmiths og fór að vinna að hljóðinnsetningum og gekk vel með þær .
Dæmi um það er hér , " segir hún , gengur að einum veggnum þar sem hangir svört handtaska , stingur hendinni niður í hana og kveikir á segulbandstæki með dægurlagi frá þeim tíma .
" Mér fannst áhugavert að vinna með tónlist frá þeim tíma þegar við vorum að vaxa úr grasi , tónlist sem var hluti af sjálfsmynd okkar .
Ég gerði þessar töskur , með segulböndum í , og sýndi þær í eins konar stillönsum með diskóljósum .
" Hún slekkur á laginu sem hefur glumið í vinnustofunni .
" Ég var líka að gera húsgögn sem virkuðu ekki , þess háttar verk , en byrjaði loks að mála að nýju .
Ég var þá í fullri vinnu við kennslu og vann að verkunum mínum á kvöldin , af miklu kappi , og það endaði með því að ég ofkeyrði mig .
Féll bara niður og nágranni minn hringdi á sjúkrabíl .
Þegar verið var að aka mér á sjúkrahúsið , og búið að setja súrefnisgrímu yfir vit mér , þá heyrði ég sjúkraflutningamennina segja : Þetta er listnemi og hún hefur tekið inn of mikið af eiturlyfjum ! Ég reyndi að taka af mér grímuna og útskýra fyrir þeim að ég hefði verið að kenna allan daginn .
" Louise hlær .
" En þarna ákvað ég að hvíla mig á kröfum og hefðum olíumálverksins og færði mig yfir í vatnslitinn .
Mér fannst olíumálverkið vera staðnað og ég að auki leggja alltof mikla áherslu á ferlið .
Það var ekki áhugavert fyrir mig lengur .
Of mikil saga .
Ég gekk inn í myndlistarverslun , sá þennan stóra vatnslitapappír , rúllaði nokkrum örkum upp , fór með þær í vinnustofuna og sá að með þessu gæti málverk orðið lifandi fyrir mér að nýju .
" Finnur andlit í tímaritum Samhliða því að vinna að þessum stóru vatnslitaverkum á síðustu árum hefur Louise unnið að klippiverkum , sem hún hefur aðeins sýnt í London , og áhugaverðum filtverkum sem sum eru viðbrögð við íslenskri náttúru .
Hún segist hafa sýnt talsvert af þeim og það séu tímafrek verk .
" Vatnslitamyndirnar eru hins vegar ekki tímafrekar en byggjast á galdri augnabliksins , " segir hún .
Byggir hún myndirnar á ákveðnum andlitum , á fyrirmyndum ? " Mér hefur ekki tekist að flýja ritúal sköpunarferlisins .
Ég vildi losna undan ferli olíumálverksins en nú er ferlið þannig að ég sit hér á vinnustofunni um tíma og kem mér í réttu stemninguma – í London las ég alltaf sögu um Sherlock Holmes í svona hálftíma áður en ég byrjaði að mála .
En nú þarf ég að vinna hraðar og fletti gegnum Vogue-tímarit .
" Hún brosir .
Þaðan koma andlitin .
" Já , ég finn andlit í tímaritunum .
Þau eru aldrei eins , þótt þau séu það í grunninn , þetta eru ákveðnar ímyndir og þegar ég skapa málverkin koma stemningin í þeim og tilfinningarnar til mín .
Ég er spennt að sjá hvað ég kemst langt með þessa svipi og tjáninguna sem birtist í þeim .
Pappírsarkirnar liggja á gólfinu og ég nota þessa stóru pensla sem þú sérð hér – þótt það hljómi eflaust furðulega þá eru bestu penslarnir í þetta grillpenslar .
Ég hef keypt marga dýra pensla í myndlistarverslunum en grillpenslarnir standa fyrir sínu .
Ég er með stóra vatnsdalla hjá mér og það er í raun heilmikill performans þegar ég geri þessar myndir .
En enginn hefur fengið að sjá mig mála þær .
Ég myndi aldrei koma með síma hingað inn og það má ekki trufla mig þegar ég vinn að þessum myndum , þá eru þær ónýtar .
Þetta eru því sjálfselskt ferli en mikilvægt fyrir mig .
" Louise segir að sum verk máli hún hratt , önnur taka lengri tíma en ólíkt olíuverkum , sem hægt er að byggja upp á löngum tíma , eru vatnslitir list augnabliksins .
" Ég horfi á andlitin í tímaritunum en er alls ekki að reyna að skapa portrett .
Ég hef ekki áhuga á því .
Ég er að horfa á draumsýn eða tjáningu .
" En hvers vegna bara konur ? Í leikskólanum var ég að sýna börnunum verk eftir Louisu Matthíasdóttur og þau voru að gera verk í hennar anda og þau sáu að hún málar oft myndir af konum .
Stelpunum fannst það eðlilegt því hún væri kona ! Þær sögðust líka vilja gera myndir af öðrum stelpum .
Þannig er það , við viljum mála það sem við þekkjum .
Ég hef aldrei málað myndir af mönnum , " segir hún og hlær .
