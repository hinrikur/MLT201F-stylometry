Norræni leikhópurinn Spindrift Theatre setur upp sýninguna Carroll : Berserkur í Tjarnarbíói í apríl og er hún fyrsta sýning hópsins í fullri lengd .
Leikhópurinn hefur verið starfandi síðan árið 2013 og er ætlunin að skapa gagnvirkt þátttökuleikhús um hinar ólíku hliðar mannsins í gegnum kynjaverur Undralands Lewis Carrol .
Davíð Már Stefánsson davidmar@mbl.is Þetta er gagnvirkt þátttökuleikhús um hinar ólíku hliðar mannsins í gegnum kynjaverur Undralands Lewis Carrol , " segir Sólveig Eva Magnúsdóttir , einn meðlima norræna leikhópsins Spindrift Theatre sem sýnir verkið Carroll : Berserkur í Tjarnarbíói í apríl .
Frumsýningin verður 9. apríl og verða aðeins átta sýningar sýndar á tveimur vikum .
" Við erum að vinna með mismunandi tabú í samfélaginu og notum persónur úr Lísu í Undralandi til að tjá þau á skemmtilegan hátt , " segir hún en þetta er fyrsta sýning hópsins í fullri lengd .
Tuttugu og þrír til aðstoðar Leikhópurinn hefur verið starfandi síðan árið 2013 en meðlimir hópsins lærðu og útskrifuðust úr breska leikhússkólanum Rose Bruford College sama ár .
Hópinn skipa fjórar ungar konur , Bergdís Júlía Jóhannsdóttir og Sólveig Eva Magnúsdóttir sem báðar eru íslenskar auk hinnar norsku Henriette Kristensen og Finnans Önnu Korolainen .
" Við erum fjórar sem stöndum fyrir sýningunni en það vinna tuttugu og þrír einstaklingar með okkur að sýningunni .
Við erum til að mynda með búningahönnuði , sviðshönnuði og svo erum við með tíu leikara og þrjá aukaleikara , hugsanlega fleiri , " segir Sólveig Eva .
Meðal þeirra sem koma að sýningunni er Jófríður Ákadóttir sem þekkt er fyrir að vera meðlimur sveitarinnar Samaris sem sigraði í Músíktilraunum á sínum tíma .
" Hún er að búa til hljóðmyndir fyrir herbergin , svo erum við líka með finnskan kompóser , Pekka Koivisto , sem gerir aðaltónlistina okkar .
Svo kemur Margrét Arnardóttir líka til með að spila á harmóniku á sviðinu .
Við erum því með þrjá tónlistarmenn með okkur í þessu , " segir hún .
Samstarf ungra listamanna " Sýningin er búin að vera í vinnslu í eitt og hálft ár .
Við vorum með prufusýningu í London í sumar og hún gekk vel .
Við fengum styrk frá Evrópu unga fólksins og Reykjavíkurborg til þess að setja hana upp hér og í tveimur öðrum löndum þegar við erum búin hér .
Þetta eru allt Íslendingar sem við réðum með okkur .
Tilgangurinn með styrknum sem við fengum var að búa til ákveðið samstarf fyrir unga listamenn , " segir hún en þess skal getið að sýningin verður á íslensku þó ein senan verði á ensku .
" Sýningin er líka svolítið spes þar sem áhorfendum verður skipt upp í þrjá hópa og þeir fara allir mismunandi leiðir í gegnum sýninguna .
Hún er sett upp í einskonar innsetningum , svið þar sem við getum öll verið í mismunandi herbergjum og komið síðan saman í stórar senur á aðalsviðinu , " segir Sólveig Eva .
Vangaveltur um sjálfið " Þetta eru svo litríkar persónur .
Við erum líkamlegur leikhópur og getum nýtt okkur það við túlkun á svona stórum og litríkum persónum .
Það eru líka ákveðin þemu í verkinu , sterkar kvenpersónur og vangaveltur um sjálfið , hvernig við stækkum , breytumst og myndumst .
Við veltum því fyrir okkur hvað það er sem barn sem er að vaxa úr grasi ákveður að halda og hvað það er sem það felur .
Það er í raun aðalþemað í sýningunni , það er að segja hvað það er sem við ákveðum að fela og hvað við ákveðum að sýna í daglegu lífi og af hverju .
Hvert einasta herbergi verður þannig innblásið af tabúum , sem kemur meðal annars fram í sviðshönnuninni , " segir hún .
" Næst er það bara að fara með þessa sýningu á tvær evrópskar hátíðir .
Svo er Anna komin með hugmynd að sýningu sem við munum einbeita okkur að þegar þessum sýningum lýkur .
Það er þó bara á frumstigi , " segir Sólveig Eva og segir að lokum að hópurinn muni minnka þegar haldið verði utan og að markmiðið sé að mynda nýtt samstarf erlendis .
