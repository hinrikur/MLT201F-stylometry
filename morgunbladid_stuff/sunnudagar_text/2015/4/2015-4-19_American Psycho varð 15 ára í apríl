Margir töldu að ferill leikarans Christian Bale færi í vaskinn tæki hann við hlutverki siðblinda raðmorðingjans Patrick Bateman í kvikmyndinni American Psycho .
Hinn 14. apríl síðastliðinn voru nákvæmlega 15 ár liðin frá því myndin , sem gerð var eftir umdeildri skáldsögu Bret Easton Ellis frá 1991 , rataði á hvíta tjaldið .
Bale virðist síður en svo hafa gert mistök með því að taka við hlutverkinu því í kjölfar þess hefur stjarna hans risið og hann meðal annars tekist á við að leika sjálfan Batman .
American Psycho var ekki alls staðar vel tekið á sínum tíma .
Hún var sýnd á Sundance- hátíðinni á sínum tíma og málsmetandi gagnrýnendur sögðu hana draga hátíðina niður .
Kvenréttindahreyfingin í Bandaríkjunum brást hart við og taldi myndina upphefja kvenfyrirlitningu og ofbeldi gegn konum .
Ein af talskonum þess viðhorfs var kvenréttindafrömuðurinn Gloria Steinem , en það er nokkuð skondin tilviljun að sama ár og myndin kom út giftist hún David Bale , föður Christian Bale , aðalleikara myndarinnar .
Einn af þeim sem var sagt að boðið hefði verið hlutverk Bateman en hafnað því á sínum tíma var stórstjarnan Leonardo DiCaprio , en talið var að Steinem hefði verið ein af þeim sem fengu DiCaprio ofan af því að taka við hlutverki í þessari umdeildu mynd .
Leikstjórinn Mary Harron sagði síðar að hún hefði aldrei viljað DiCaprio í hlutverkið , hann væri of strákslegur í útliti .
Myndin hlaut betri viðtökur hjá áhorfendum en gagnrýnendum og Bale hlaut víða lof fyrir frammistöðu sína .
Höfundur bókarinnar hefur þó alltaf haldið því fram að sagan hafi virkað betur sem skáldsaga en kvikmynd .
