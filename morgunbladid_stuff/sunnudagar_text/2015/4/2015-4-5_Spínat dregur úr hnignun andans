Stjáni blái hámaði sem kunnugt er í sig spínat til að örva krafta sína og styrk .
Mögulega hefur kappinn skerpt á andlegu atgervi sínu í leiðinni en ný bandarísk rannsókn bendir til þess að dulítill skammtur af þessu græna góðgæti geti haft góð áhrif á heilastarfsemina .
Vísindamenn við háskólann í Chicago hafa komist að því að fólk sem borðar lítið eitt af spínati eða káli einu sinni eða tvisvar á dag heldur fullum vitsmunum lengur en þeir sem gera þetta ekki .
Aðrir þættir eins og menntun , hreyfing og sjúkrasaga fjölskyldunnar hafa engin áhrif í þessu sambandi .
Niðurstöðurnar voru kynntar á mikilli líffræðiráðstefnu í Boston á dögunum og tóku 950 manns þátt í rannsókninni .
Meðalaldur þátttakenda var 81 ár og undirgengust þeir hvorki fleiri né færri en nítján ólík próf .
Meðalútkoman var sú að þátttakendur sem borðuðu spínat eða kál einu sinni eða tvisvar á dag hægðu á andlegri hnignun sinni um ellefu ár .
Það munar um minna .
Martha Clare Morris , sem fór fyrir rannsókninni , segir K-vítamínið í spínatinu að öllum líkindum ráða mestu um árangurinn .
Sem kunnugt er hverfist Alzheimers-sjúkdómurinn um rýrnun vitsmuna og Morris veltir fyrir sér hvort spínatið geti komið þar að gagni .
" Einföld og ódýr leið án íhlutunar sem getur verndað í okkur heilann , " segir hún .
Það skyldi þá ekki vera ? Alltént fékk Stjáni blái ekki Alzheimers .
Eða hvað ? Mcmorgunverður allan sólarhringinn Fólk fer á fætur á ýmsum tímum sólarhringsins .
Þess vegna hefur það um langan aldur verið brot á mannréttindum margra að geta ekki pantað sér morgunverð hjá skyndibitakeðjunni McDonald ' s eftir klukkan 10:30 á morgnana .
Nú er þetta vandamál úr sögunni .
Frá og með þessum mánuði mun keðjan bjóða upp á morgunverð allan sólarhringinn .
Byrjað verður á McDonald ' s í San Diego í Bandaríkjunum en að öllum líkindum víðar fljótlega .
Vilji maður pönnukökur , Mcmúffur eða hvaðeina síðdegis eða á kvöldin verður það sjálfsagt mál .
Í yfirlýsingu frá McDonald ' s kemur fram að þetta sé gert til að bregðast við eindregnum vilja viðskiptavina keðjunnar .
Ekki verður þó sagt að McDonald ' s hafi brugðist fljótt við en eins og áhugamenn um kvikmyndir muna var það 10:30 -lokunin sem varð til þess að persóna Michaels Douglas í Falling Down gekk af göflunum – og sú ágæta ræma er frá árinu 1993 .
Raunar hefur forsvarsmönnum McDonald ' s snúist mjög hratt hugur en í febrúar síðastliðnum var upplýst á samskiptamiðlinum Twitter að grillin á útsölustöðunum rúmuðu hreinlega ekki morgunverð og hádegisverð á sama tíma .
Mögulega hefur þetta eitthvað með versnandi afkomu risans að gera .
Talsmaður McDonald ' s sagði í vikunni að grannt verði fylgst með tilrauninni í San Diego og gefist hún vel sé ekkert því til fyrirstöðu að bjóða upp á þessa þjónustu á heimsvísu fljótlega .
Hefur smakkað 350 þúsund víntegundir Robert Parker , einn virtasti vínsmakkari heims , upplýsir í viðtali við breska blaðið The Independent að hann hafi smakkað um 350 þúsund víntegundir um dagana – að lágmarki .
" Ég stend enn uppréttur og lifrin virkar ljómandi vel , " segir hann léttur í bragði .
" Ég tek mjólkurþistil út af lifrinni og reyni líka að drekka þrisvar sinnum meira vatn en vín .
Hafi ég verið að smakka drekk ég yfirleitt ekki vín um kvöldið .
" Spurður hvort hann muni eftir öllum vínunum sem hann hafi smakkað um dagana svarar Parker því til að svo sé ekki , hann gleymi öllum sem séu í meðallagi .
Í samtalinu kemur einnig fram að Parker heldur sig fjarri öllum vínframleiðendum til að draga ekki úr trúverðugleika sínum .
Hann viðurkennir þó að þekkjast einstaka matarboð lærdómsgildisins vegna .
Því hefur verið haldið fram að sumir vínframleiðendur hafi lagað vín sín að smekk Parkers til að fá hærri einkunn .
Sjálfur á hann bágt með að trúa þessu .
" Það væri að selja sál sína , ég hef engar vísbendingar um þetta .
Smekkur minn er alls ekki eins svarthvítur og sumir vilja vera láta .
" Þurfa að eldast vel Parker er mest gefinn fyrir vín sem eldast vel og segir það taka áratugi fyrir merki að sanna sig .
Mörg yngri vín geti bragðast vel en gæðin verði þó aldrei dæmd fyrr en fram líða stundir .
Að lokum blæs Parker á vangaveltur þess efnis að hann sé farinn að huga að því að setjast í helgan stein .
Hann hefur að vísu þurft að hægja aðeins á sér undanfarið vegna bakveiki , þurfti meira að segja að gangast undir aðgerð , en fullyrðir að ástríðan fyrir vínsmökkuninni sé enn sú sama .
" Ekki er hægt að hugsa sér neitt verra en að missa bragð- og lyktarskynið og geta ekki lengur neytt áfengis .
" 