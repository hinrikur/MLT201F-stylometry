Daniel Radcliffe , Harry Potter-leikarinn geðþekki , hefur nú tekið að sér hlutverk í sjónvarpsmynd um tölvuleikinn Grand Theft Auto og sögu hans .
Radcliffe mun fara með hlutverk Sam Houser , mannsins sem þekktur er sem listrænn arkitekt leiksins og verður myndin í fullri lengd .
Myndin verður frumsýnd á BBC 2 og er ætlunin með henni að segja söguna af því hvernig leikurinn varð til , ferli sem stundum hefur verið kallað " best heppnaða breska forritunarsagan " .
Myndin mun nefnast Game Changers og í henni munu áhorfendur kynnast hópi breskra tölvusnillinga þegar þeir útskrifast úr skóla og hefja að þróa tölvuleik sem endar á því að verða einn af þekktustu tölvuleikjum sögunnar .
Haustið 2013 skilaði nýjasta afurðin í leikjaseríunni , GTA : V , einum milljarði bandaríkjadala á þremur dögum , og var þannig sá tölvuleikur sem selst hefur hraðast frá því mælingar hófust .
Bill Paxton mun fara með hlutverk Jack Thompson , lögmanns sem er staðráðinn í að verja öllum kröftum sínum í að koma í veg fyrir að Grand Theft Auto öðlist vinsældir .
Forsvarsmenn BBC staðfestu að myndin færi í framleiðslu á næstunni .
Tekið var fram að í myndinni yrðu umdeildir þættir leiksins teknir fyrir , en hann er ekki síst þekktur fyrir að gera spilurum kleift að haga sér eins og frjálsir glæpamenn , stela bílum , myrða óvini og lögreglu og ferðast djúpt ofan í ímyndaða glæpaveröld Bandaríkjanna .
" Myndin mun sýna sögu leiksins í smáatriðum og jafnframt taka til umfjöllunar þau djúpstæðu áhrif sem hann hafði á menningarlegt landslag okkar .
" 