Fiðluleikarinn Sif Margrét Tulinius frumflytur verkið Praesentia eftir Huga Guðmundsson í Salnum í Kópavogi á þriðjudagskvöldið .
Á tónleikunum , sem hefjast kl. 19.30 , munu Sif og píanóleikarinn Anna Guðný Guðmundsdóttir einnig flytja Sónötu í Es-dúr opus 12 no. 3 og Sónötu í A-dúr opus 30 no. 1 eftir Ludwig Van Beethoven .
Hugi segir verkið , Praesentia , upphaflega hafa átt að vera með töluverðri elektróník sem undirleik og var sá partur unninn úr Beethoven-fiðlusónötunum .
Þegar leið á ferlið hafi elektróníkin vikið að fullu til að búa til meira pláss fyrir fiðluna .
Þá hafi hann neyðst til að horfast í augu við ævilanga hræðslu sína fyrir því að skrifa fyrir einleikshljóðfæri .
Verkið er samið sérstaklega fyrir Sif Margréti .
Í upphafi tónleikanna fjallar Árni Heimir Ingólfsson um verk Beethovens sem og nýja verkið sem frumflutt er á tónleikunum .
Tónleikarnir eru hluti af tónleikaröð Sifjar og Önnu Guðnýjar sem ber yfirskriftina Tveir + einn .
Á fimm tónleikum munu þær stöllur taka fyrir fiðlusónötur Beethovens auk þess sem Sif frumflytur verk fyrir einleiksfiðlu eftir íslenskt tónskáld .
