Loftslagið er milt , sjórinn hlýr og á sumrin minnir svæðið helst á Cannes , Nice og fleiri ferðamannastaði Frakklands og annarra Miðjarðarhafslanda .
Krímskaginn í Svartahafi er þekktur fyrir einstaka og tígulega náttúru , skóga , fjöll , háa hamra sem ganga í sjó fram .
Og rómantík og sögulega viðburði , Jaltaráðstefnuna 1945 , Krímstríðið um miðja 19. öld , Florence Nightingale , " Konuna með lampann " .
Krím er oft vettvangur í frægum bókmenntum Rússa , skaginn á sér að sögn fróðra manna tryggan stað í hjarta margra þjóðernissinnaðra Rússa og þeir verja því innlimunina í fyrra .
Þeir tengjast Krím tilfinningaböndum .
Og þar er líka ein af stærstu flotastöðvum Rússa , Sevastopol .
Margar þjóðir hafa búið á Krím , Grikkir , Armenar , Mongólar , svo að nokkrar séu nefndar , auk að sjálfsögðu Rússa og Úkraínumanna .
Og Tatarar , sem eru múslímar og tala mál af tyrkneskum stofni .
Þeir hafa átt þar rætur síðan á 15. öld þegar þeir voru hluti af miklu veldi á þessum slóðum , svonefndu Khanati .
Tatarar voru reyndar alræmdir fyrir að ræna Rússum og selja þá í þrældóm í Tyrkjaveldi .
Ef einhver þjóð " á " Krím hljóta það að vera þeir .
En nú eru þeir lítill minnihluti sem á slæmar minningar .
Stalín lét í stríðinu flytja alla þjóðina , 225 þúsund manns , í útlegð til Mið-Asíu vegna þess að sumir Tatarar höfðu gengið til liðs við Þjóðverja .
Hið sama höfðu reyndar hundruð þúsunda Rússa einnig gert en sjaldan er minnst á það .
Gjöfin mikla 1954 Rússar lögðu Krím ekki undir sig fyrr en seint á 18. öld .
Árið 1954 ákváðu sovéskir ráðamenn að minnast þess að 300 ár voru frá því að Úkraína varð eign Rússakeisara .
Þeir gáfu Úkraínu Krím – ef til vill var ástæðan sú að eina landtenging Krím er við Úkraínu og skaginn er mjög háður Úkraínu um vatn og fleira .
Uppbygging eftir heimsstyrjöldina gekk afar hægt og brýnt að bæta ástandið á skaganum með aðstoð Úkraínumanna .
Í síðastliðnum mánuði var þess minnst með gleði í Rússlandi en sorg í Úkraínu að ár var liðið síðan Krím hætti að vera hluti Úkraínu .
Loforð Rússa 1994 um að landamæri Úkraínu yrðu óbreytt gegn því að landsmenn afsöluðu sér kjarnorkuvopnum sínum reyndist haldlaust .
Eins og Vladímír Pútín forseti hefur nýlega viðurkennt sendi hann rússneska hermenn , í ómerktum búningum , til skagans í fyrra .
Þeim var falið að tryggja að engin mótspyrna yrði af hálfu þeirra sem vildu áfram vera úkraínskir þegar hann innlimaði Krím .
Andófsmenn hverfa Nær 60% Krímverja eru rússneskumælandi og þorri þeirra vildi sameiningu , flestir eru sammála um það .
En um hina , úkraínskumælandi fólk og Tatara , er minna vitað .
Þekktasta leiðtoga Tataranna , Mustafa Dzhemilov , hefur verið meinað að koma til Krím frá Úkraínu .
Eiginkona hans , Safinar , þrjóskast við og býr enn á Krím en er orðin vondauf .
" Þótt það sé engin skothríð þýðir það ekki að allt sé í lagi .
Það er ill þögn hér , " segir hún og líkir Krím við fangelsi .
Nokkrir mótmæla Rússum en sumir andófsmennirnir hafa horfið sporlaust , nokkrir verið myrtir af óþekktum morðingjum .
Lögreglan segist ekki finna hrottana jafnvel þótt fórnarlömbunum hafi verið rænt um hábjartan dag , segir í grein í Newsweek .
Aðrir hafa fengið fangelsisdóma fyrir að draga fána Úkraínu að húni .
Þrír menn fengu í fyrra fangelsisdóma fyrir að minnast 200 ára afmælis úkraínska þjóðskáldsins Taras Sévsénko .
Athæfinu var líkt við hryðjuverk .
Enn aðrir eru reknir úr starfi , taldir óáreiðanlegir .
Rússar og leiguþý þeirra hafa að sögn heimildarmanna gengið hart fram í að sölsa undir sig fyrirtæki á skaganum eftir innlimunina .
Í sumum tilfellum hafa þeir hreinlega stolið eigum einstaklinga .
Efnahagur Krím var í rúst þegar skaginn var innlimaður í fyrra en hvernig er ástandið núna ? Opinberir starfsmenn fagna því að fá nú laun í rúblum en vöruverð hefur hækkað mikið vegna verðbólgu og sumir stuðningsmanna Pútíns eru vonsviknir .
Umfang ferðaþjónustu , einnar helstu tekjulindarinnar áður fyrr , hefur minnkað um 30% .
Margt veldur erfiðleikum .
Ekki er hægt að nota krítarkort Visa og Mastercard vegna viðskiptarefsinga Vesturveldanna og stórir rússneskir bankar þora ekki að stunda viðskipti á Krím af ótta við að lenda á svörtum lista vestrænna ríkja .
Raunasaga gamla þrætueplisins er ekki á enda .
Nafnið Krím er talið vera tyrkneskt og merkja virki .
Grikkir sem réðu yfir skaganum fyrir meira en 2000 árum kölluðu svæðið Táris .
Fyrir um 1500 árum mun hópur Austur-Gota hafa sest þar að .
Þeir töluðu germanska tungu sem minnti talsvert á forníslensku , hús var á þeirra máli hus , hönd var handa og syngja singhen .
Mál þeirra dó sennilega út á 18. öld .
Nasistar lögðu Krím undir sig í seinna stríði , ekki síst vegna flotahafnarinnar Sevastopol .
Hitler nefndi svæðið Gotengau ( Gotahérað ) til heiðurs Gotunum og þar átti að verða eins konar rívíera gamalla nasistahermanna .
Alþjóðamál Kristján Jónsson kjon@mbl.is Grafir rússneskra hermanna , sem með hugrekki sínu færðu rússneska heimsveldinu Krím , eru líka á Krím .
Vladímír Pútín Rússlandsforseti .
