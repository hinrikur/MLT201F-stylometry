Samningaviðræður neitunarvaldsríkjanna í Öryggisráði SÞ ( auk Þýskalands ) við Íran um tilraunir landsins til að koma sér upp kjarnorkuvopnum hafa staðið í 15 mánuði .
Persar halda striki Meðan á viðræðunum stóð hélt Íran áfram að auðga sitt úran , en tilgangur þess getur naumast verið annar en að framleiða kjarnorkuvopn .
Síðustu árin hefur Íran jafnframt þróað eldflaugar sem borið geta slík vopn sífellt lengra og sem sett hafa ugg að mönnum .
Umfangsmiklar efnahagsþvinganir gegn Íran hafa verið í gildi lengi .
Obama forseti Bandaríkjanna telur að þær þvinganir hafi að lokum dregið stjórnina í Teheran að samningaborðinu .
En þær hafi á hinn bóginn ekki dugað til að koma í veg fyrir að Íran fikraði sig sífellt nær því marki að ljúka við fyrstu sprengjugerðina .
Og það er dálítið óþægilegt að forsetinn var mjög tregur til að beita Íran hörðum efnahagsþvingunum og dró lappirnar á meðan Bandaríkjaþing hafði forystu í þeim efnum .
Skoðanakannanir sýna að Bandaríkjamenn treysta forseta sínum illa til samningaviðræðna við Íran .
Hann þykir fremur veikgeðja og óþarflega eftirlátssamur við þá andstæðinga sem hann þarf að eiga við .
Mikillar tortryggni gætir í garð forsetans í þinghúsinu og nær hún inn í raðir demókrata , samflokksmanna Obama .
Forsetinn telur þó , að þegar samherjar hans standi loks frammi fyrir samkomulagi verði tiltölulega auðvelt að ná þeim flestum heim í hús .
Það er líklega rétt mat .
Rósir hafa þyrna Obama forseti kynnti samningagerðina með yfirlýsingum í Rósagarði Hvíta hússins .
Forsetinn var hinn brattasti .
Sagði að um væri að ræða stórkostlegan sögulegan atburð og tók því næst dæmi af Richard Nixon og Ronald Reagan , fyrirrennurum sínum úr hópi andstæðingana , sem sýnt hefðu framsýni og hugrekki og markað söguleg þáttaskil með tímamóta samningum við helsta andstæðinga Bandaríkjanna , Sovétríkin , sem hefðu verið mun hættulegri andstæðingur en Íran .
Sá andstæðingur hefði ekki aðeins getað hótað að leggja Bandaríkin í auðn , heldur hefði einnig haft getu til að standa við þær hótanir .
Þótt forsetinn haldi því fram , að mikil þáttaskil hafi orðið með sögulegum samningum í Lausanne í Sviss , þá er ekki allt sem sýnist .
Það fyrsta er að enginn samningur liggur fyrir .
Viðsemjendurnir hafa ekki undirritað eitt né neitt , eftir því sem best er vitað .
Þeir hafa hins vegar náð saman um rammaáætlun og hún á að verða grundvöllur samkomulags á milli ríkjahópsins og Íran , sem staðfesta á í júnímánuði .
Íran fullyrðir að strax í kjölfar þess verði efnahagsþvinganir gagnvart Íran lagðar af .
Þessum síðasta þætti lýsti Bandaríkjaforseti með þokukenndari hætti í garðsfundinum .
Spunahljóð spillir Aðeins fáeinum klukkustundum eftir að Bandaríkjaforseti hafði fagnað samningagerðinni á sinni sögulegu sigurstund og fært fram nokkur atriði sem hann taldi renna stoðum undir ágæti hennar bárust óvænt andmæli .
Þau komu frá lykilmanninum hinum megin borðsins , Javad Zarif , utanríkisráðherra Írans .
Hann sagði Obama forseta vera að afvegaleiða eigin þjóð með lýsingu á samningagerðinni : " Niðurstaðan er nægjanlega góð , eins og hún stendur .
Það er því óþarft að hefja spuna svo brátt og nota " staðreynda plögg " til þess .
" Þegar fréttamaður CNN innti Kerry , utanríkisráðherra Bandaríkjanna , eftir viðbrögðum við athugasemdum Zarif kollega hans , svaraði Kerry að eðlilegt væri að aðilar túlkuðu samningagerðina hver með sínum hætti .
Það er nú svo .
En þarna var gengið lengra .
Utanríkisráðherra Íran taldi að Bandaríkjaforseti væri að leiða landa sín í villu um eðli samningagerðarinnar .
En auðvitað eiga spunameistarar auðveldari leik , þegar engin undirrituð skjöl liggja frammi .
En Obama forseti gerði meira en að skreyta sína útgáfu á rammaáætluninni .
Hann setti upp stöðuna heima fyrir og stillti upp jafnt andstæðingum sínum repúblikönum og muldrandi demókrötum .
Forsetinn sagði að sínir menn hefðu náð góðum samningum við Íran .
Vildu repúblikanar halda öðru fram bæri þeim að bjóða fram annan kost .
Málið væri einfalt , Kostirnir í boði væru aðeins þrír .
Gera ekkert nema að halda efnahagsþvingunum áfram .
Gera þá rammaáætlun um samning sem hann hefði gert .
Eða gera loftárás á kjarnorkuver Írana .
Mat Obama sjálfs á kostunum var eftirfarandi : Þrátt fyrir áralangar afgerandi efnahagsþvinganir væri staðan nú sú , að Íran gæti komið sér upp fyrstu kjarnorkusprengju sinni á 2-3 mánuðum .
Fyrsti kosturinn væri því alls ekki raunhæfur lengur .
Seinasti kosturinn , loftárásir á Íran , gætu hugsanlega stefnt heimsfriði í hættu og myndu örugglega bæta mikilli olíu á ófriðarbálið sem logaði nú þegar í þessum heimshluta .
Þess utan myndu loftárásirnar ekki duga til annars en að seinka því um fáein ár að Íran framleiddi kjarnorkusprengjur .
Kosturinn sem forsetinn hefði staðið að væri því augljóslega vænlegastur þeirra þriggja .
Með honum væri tryggt að Íran myndi ekki koma sér upp kjarnorkusprengjum fyrr en í fyrsta lagi eftir 10 ár og jafnvel 15 ár , héldu þeir samninginn .
Ef þeir færu á bak við samningsákvæðin þá myndi það samt taka þá heilt ár að fullgera sprengju , en ekki tvo til þrjá mánuði eins og staðan væri nú .
Kostirnir sem meirihluti repúblikana í þinginu stendur frammi fyrir eru því ljósir og nú þurfa þeir að velja , sagði Obama .
Tvíeggjaðar röksemdir ráðamanns Við fyrstu sýn virðist forsetinn hafa vænlega stöðu miðað við þessa uppsetningu .
En augljós galli hennar blasir ekki aðeins við .
Hann er hrópandi .
Íranir þekktu þetta stöðumat Obama .
Þeir vissu að hann ætti ekki pólitíska innstæðu til að horfa aðgerðalaus upp á að Íranir kæmi sér upp kjarnorkusprengju eftir 2-3 mánuði .
Forsetinn hefur tapað trúverðugleika vegna veiklaðrar utanríkisstefnu og kjarnorkusprengjur Írana myndu reka síðustu naglana í kistu þeirrar stefnu .
Íranir vissu líka að forsetinn myndi aldrei senda sprengjuflugvélar eða flugskeyti til Íran .
Hvoru tveggja stangaðist á við stefnu hans og pólitíska sannfæringu og gengi þvert á framgöngu hans til þessa .
Obama er ekki Bush og telur þá staðreynd ekki síst gylla sitt orðsor .
Íranir vissu því að Obama taldi sig aðeins eiga einn kost .
Þann að semja við þá , næstum því sama hvað slíkur samningur myndi kosta .
Þeir vissu því , að samningstaða viðsemjandans gat ekki veikari verið .
Á meðan Barack Obama varð að hefja frásögn sína af rammaáætluninni við Íran með því að spinna lopa um rammaáætlun sem enginn fékk að sjá og ögra andstæðingum sínum sem hafa meirihluta í þinghúsinu í Washington var heimkoman önnur í höfuðborg Persaríkis .
Zarif utanríkisráðherra var fagnað sem þjóðhetju og ekið með hann í opnum bíl um götur Teheran og fólkið , sem fyllti strætin , fagnaði honum ákaft með sigurmerki Churchills gamla á lofti .
Svo er það eftirleikurinn Enginn hefur fengið að sjá rammaáætlunina , aðeins fengið að heyra túlkun aðalleikaranna á henni .
Íranir meta það svo , að Obama sé búinn að leggja allt undir heima fyrir og geti ekki hrokkið frá samningagerðinni .
Þeir eru því líklegri en ella til að vera ósveigjanlegir og jafnvel ósvífnir þegar koma þarf loftkenndu samkomulaginu í útfærðan texta .
Leiðtogar og almenningur í Ísrael óttast þetta mjög .
Það vakti athygli að Obama forseti hafði símsamband við konung Sádi-Arabíu nokkrum klukkutímum áður en hann herti upp hugann og hringdi í Netanyahu forsætisráðherra Ísraels .
Sádi-Arabar þurfa ekki að gera neinum grein fyrir því sem þeir segja í slíkum samtölum .
En vitað er að þeirra áhyggjur eru miklar og þeir bíða ekki boðanna við að koma sér upp kjarnorkuvopnabúri .
Kvennabúrin duga þeim ekki lengur .
Forsætisráðherra Ísrael dró hins vegar ekkert undan í samtalinu við Obama er hann lýsti vonbrigðum sínum og þungum áhyggjum vegna málsins .
Netanyahu er umdeildur stjórnmálamaður í Ísrael .
En lítill sem enginn munur er þó á afstöðu stjórnmálaforingja landsins til samningsgerðar Obama við klerkastjórnina í Teheran .
Allir helstu flokkar landsins hafa fordæmt hana .
Stöðumat þeirra flestra er þetta : Hvernig sem spunnið er liggur einn þáttur nú hreinn fyrir .
Íran munu ná að framleiða kjarnorkusprengjur .
Verði engir samningar gerðir og engin loftárás gerð ná þeir því marki á 2-3 mánuðum .
Gangi samkomulagið eftir en Íran fer í kringum það , eins og Ísraelar eru sannfærðir um , nær Íran að framleiða sprengjur innan árs .
Geri þeir samkomulag og móti allri reynslu og öllum líkum haldi það til fulls , geta þeir komið sér upp kjarnorkusprengjum , sem hafa alþjóðlega löggildingu innan aðeins 10 ára .
Loftárásir á kjarnorkuverksmiðjur við þær aðstæður myndu þá flokkast sem alþjóðlegur stríðsglæpur .
Kannski er Ísraelsmönnum verst við þennan kost af öllum þessum vondu kostum .
Þeir vita , af biturri reynslu , að 10 ár eru undrafljótt að líða .
