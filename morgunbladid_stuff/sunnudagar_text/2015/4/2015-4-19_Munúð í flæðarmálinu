Kynþokki hennar skall á heimsbyggðinni eins og flóðbylgja .
Árið var 1991 og tilefnið tónlistarmyndband sem hún lék í – við lagið Wicked Game með bandaríska hjartaknúsaranum Chris Isaac .
Myndband sem MTV-stöðin valdi síðar það kynþokkafyllsta í tónlistarsögunni .
Munúðin verður varla meiri í flæðarmálinu .
" What a wicked thing to do , to let me dream of you ! " stundi aumingja Isaac og kallaði yfir sig hluttekningu manna um heim allan .
Eða ekki .
Frægð hennar var ekki lítil fyrir en eftir þetta var danska fyrirsætan Helena Christensen á allra vörum .
Alltént vildu allir hafa hana á sínum vörum , í það minnsta karlpeningurinn .
Helena Christensen fæddist í Kaupmannahöfn á jóladag 1968 .
Faðirinn danskur en móðirin frá Perú .
Banvæn blanda .
Hjónin réðust heldur ekki á garðinn þar sem hann er lægstur , nefndu hnyðruna eftir fegurstu konu allra tíma , Helenu af Tróju .
" Fegurð þeirrar ágætu konu leiddi til styrjaldar .
Ekki eins og það væri nein pressa , " sagði Christensen í viðtali löngu síðar .
Létt í bragði .
Fegurðin lét ekki á sér standa .
Christensen var kjörin ungfrú Danmörk 1986 og var í framhaldinu fulltrúi þjóðar sinnar í keppninni Ungfrú heimur .
Svíki minnið ekki hefur hún þar glímt við Gígju Birgisdóttur frá Akureyri .
Og fleiri þokkafull sprund .
Sló í gegn í Frakklandi Eftir það ævintýri pakkaði Christensen kjólum sínum og gerðist fyrirsæta í París .
Stóra breikið var breiðsíða í frönsku útgáfunni af Elle 1989 sem skilaði Christensen á forsíðu breska Vogue .
Allar götur síðan hefur hún verið skilgreind sem ofurmódel .
Ekki svo að skilja að það sé henni endilega að skapi .
" Það er í raun og veru mjög vandræðalegt að vera kölluð ofurmódel .
Það á ekki að vera ofurmannlegt að vera módel , " sagði hún einhverju sinni í viðtali .
Skyndilega var Christensen alls staðar , í öllum helstu tískublöðum , á sýningarpöllunum , á risaspjöldum á Times Square og auðvitað á MTV .
Lífið virtist leika við hana – og þó .
" Ég höndlaði þetta ekki , " upplýsti hún síðar .
" Allur glamúrinn : brjóstahaldarar sem lyftu brjóstunum , gerviaugnhár , haugur af farða og rosalegt hár .
Pressan sakaði okkur um að vera svona en við vorum það ekki .
Ég var bara látin líta svona út .
Satt best að segja naut ég þess bara vegna þess að þetta var ekki ég .
Ég var bara að þykjast .
Í hjarta mínu var ég alltaf hippastelpa .
" Ekki var einkalífið til þess fallið að draga úr athyglinni , alltént ekki meðan hún bjó með Michael Hutchence , söngvara INXS , í byrjun tíunda áratugarins .
Hann féll síðar frá með sviplegum hætti .
Síðar bjó Christensen með leikaranum Norman Reedus og á með honum soninn Mingus Lucien Reedus sem er fimmtán ára í dag .
Hennar eina barn .
Undanfarin ár hefur Christensen verið í sambandi með Paul Banks , söngvara Interpol .
Christensen dró sig að mestu út úr fyrirsætabransanum um aldamótin en tekur ennþá að sér eitt og eitt verkefni .
Í seinni tíð hefur hún haslað sér völl sem ljósmyndari , auk þess að sinna mannúðarmálum af kappi .
Helena Christensen býr í New York en á einnig íbúð í Kaupmannahöfn .
Ekki fylgir sögunni hvort hún skellir sér ennþá á ströndina .
