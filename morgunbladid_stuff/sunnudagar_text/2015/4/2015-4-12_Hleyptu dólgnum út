martamaria@mbl.is Í nýjasta myndbandi Madonnu , Ghosttown , vekur athygli að söngkonan er eins og smástelpa .
Andlitið er rennislétt og liðaða hárið afslappað og stelpulegt .
Búkurinn er vel þjálfaður og ef maður vissi ekki betur myndi maður halda að hún væri um það bil 25 árum yngri en raunverulegur lífaldur hennar segir til um .
Augnhárin eru hnausþykk eins og er svo móðins núna og öll umgjörð myndbandsins , bæði klæðnaður og leikmynd , eru " spot on " eins og þeir myndu segja í Ameríkunni .
Með tölvutækninni er búið að laga allt til þannig að það verði slétt og fellt á yfirborðinu .
Það er dálítið verið að vinna með retro-goth-lúkkið í myndbandinu .
Þótt það sé dálítið langt í goth-arann hjá undirritaðri þá er eitthvað við þetta útlit sem heillar .
Það er eitthvað við leðurgrifflur , klofhá stígvél , pípuhatt og talnabönd sem er svo sjarmerandi .
Svo glittir örlítið í berar axlir , sem er bara svolítið kitlandi , án þess að það sé verið að glenna nakinn búk upp í andlitið á áhorfandanum .
Þessi stíll er ekkert út úr kortinu fyrir Madonnu því þarna sameinast element sem hún hefur kerfisbundið unnið með síðan á níunda áratugnum og hafa þessi tákn komið fram í myndböndum hennar í gegnum tíðina .
Það er pínulítill Like A Prayer-bragur yfir þessu .
Þær sem voru 12 ára 1989 tengja óvenjuvel við þennan stíl .
Um þessar mundir eru svartar gallabuxur með rifnum hnjám áberandi í götutískunni en spariguggur landsins eru svolítið að vinna með þær og klæðast gjarnan svörtum leðurjökkum við .
Undir jakkanum er það svo stuttermabolur eða síð skyrta .
Þessar svörtu gallabuxur með rifnu hnjánum eru óneitanlega svolítið Madonnu-legar .
Þótt mér finnist svartar gallabuxur með rifnum hnjám ógurlega lekkerar veit ég að amma mín myndi taka andköf ef hún sæi mig í einum slíkum .
Svona virðulegar ömmur vilja hafa barnabörnin sín sómasamleg til fara , í jökkum með gulltölum og svona og í kjólum úr góðum efnum ...
Sumt breytist ekki , jafnvel þótt barnabarnið sé 38 ára gamalt og sé að yfirgefa miðbæinn til að flytja í úthverfi .
Þær sem ætla að rístarta sér fyrir sumarið ættu að gefa gallabuxum með rifnum hnjám séns .
Það væri glórulaust að ætla að mæla með því að kaupa buxurnar með rifunni á hnjánum – þessi fílingur er eiginlega bara fenginn með því að taka upp skærin og láta vaða .
Ef þið eigið hinsvegar engar þröngar svartar gallabuxur í skápnum þá fást þær hjá Andreu í Hafnarfirði .
Fullorðnar konur mega ekki gleyma því að vera með dólg og það að taka upp skærin og klippa gat á buxurnar sínar er merki um að konan hafi ennþá kjark og þor og sé huguð .
Það er undir okkur sjálfum komið hversu gamlar við erum og aldur hefur ekkert með kennitölu að gera .
Við sem eigum ekki svona góða fótósjoppara að eins og Madonna verðum bara að bera á okkur farða – hann fótósjoppar okkur á staðnum ...
martamaria@mbl.is 