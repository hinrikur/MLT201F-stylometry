Evrópusambandið kærði í vikunni alþjóðlega stórfyrirtækið Google fyrir brot á evrópskum samkeppnislögum .
Yfirmaður samkeppnismála innan Evrópusambandsins , Margarethe Vestager , tilkynnti á miðvikudag að fyrirtækinu hefðu verið sendar ýmiss konar aðfinnslur að því er varðaði auglýsingar Google á eigin verslunarþjónustu á leitarsíðu fyrirtækisins .
Google er gefið að sök að hafa hampað sínum eigin tenglum og verslunarþjónustu á kostnað annarra og nýtt yfirburði sína á sviði netleitar til þess að ryðja öðrum samkeppnisaðilum úr vegi .
Forsvarsmenn Google gáfu um hæl út tilkynningu þess efnis að fyrirtækið væri " verulega ósammála " þeim ásökunum sem yfirmenn samkeppnismála í Evrópu hafa gefið út á hendur Google .
Þá var jafnframt tekið fram að fyrirtækið hlakkaði til þess að bregðast við ásökununum .
Andmælaréttur Google varir í 10 vikur eftir að kæran var gefin út .
Þá tók Vestager jafnframt fram að rannsókn væri hafin á því hvort uppröðun Google á smáforritum og ýmsum þjónustum fyrir Android-stýrikerfið færi jafnframt í bága við lög .
Þá sagði hún jafnframt að Evrópusambandið myndi halda áfram að fylgjast með atferli Google í samræmi við þær kvartanir sem keppinautar fyrirtækisins hefðu lagt fram .
Þessar ásakanir , sem nú eru lagðar fram gegn Google , eru afrakstur fimm ára rannsóknar á málefnum fyrirtækisins og marka upphaf lögfræðilegs ferlis sem gæti leitt til sekta upp á marga milljarða evra .
Um 90% allra leita á netinu innan Evrópusambandsins eru framkvæmd af Google .
Microsoft , Tripadvisor , Streetmap og fleiri síður lögðu upphaflega fram kvartanir árið 2010 á þeim forsendum að Google sæi til þess auglýsingar fyrirtækisins birtust á undan öðrum auglýsingum í leitarvélinni frægu .
