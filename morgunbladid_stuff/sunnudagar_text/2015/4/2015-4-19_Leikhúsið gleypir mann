Mín afstaða sem leikmyndahönnuður er alltaf að gera leikmyndir sem eru áhugaverðar bæði sjónrænt og uppsetningarlega séð .
Þær þurfa auðvitað að passa inn í þá dramatúrgíu sem er verið að vinna með hverju sinni , en samtímis vil ég að þær séu nógu opnar til þess að bæði leikstjóri , leikarar og áhorfendur geti farið víða í túlkun sinni .
Ég hef mjög lítinn áhuga á því að leikmyndin mín sé eitthvað ákveðið eitt , " segir Anna Rún Tryggvadóttir sem hannar leikmynd og búninga fyrir uppfærslu Borgarleikhússins á Peggy Pickit sér andlit guðs eftir Roland Schimmelpfennig í leikstjórn Vignis Rafns Valþórssonar sem frumsýnd verður á Litla sviðinu nk. miðvikudag .
Anna Rún er myndlistarmaður að mennt , en hún útskrifaðist frá Listaháskóla Íslands árið 2004 og lauk meistaranámi í myndlist frá Concordia-háskólann í Montreal í Kanada í fyrra .
Fyrsta verkefni sitt fyrir leikhúsið vann hún fyrir sextán árum þegar hún gerði búninga fyrir Náttúruóperuna eftir Andra Snæ Magnason sem Leikfélag MH frumsýndi í ársbyrjun 1999 .
Frá árinu 2009 hefur hún að jafnaði unnið að einni leikhúsuppfærslu á ári samhliða því að starfa sem myndlistarmaður .
Hún gerði búninga fyrir 4:48 Geðtruflun eftir Söruh Kane í borgarleikhúsinu í Karlsruhe árið 2009 og Samninga kaupmannsins eftir Elfriede Jelinek í borgarleikhúsinu í St .
Gallen 2011 .
Hún gerði leikmynd og búninga í samstarfi við Jósef Halldórsson fyrir Óþelló í borgarleikhúsinu í St .
Gallen í Sviss 2012 .
Anna Rún vann leikmynd og búninga fyrir Karma fyrir fugla í Þjóðleikhúsinu 2013 og fyrir Ys og þys út af engu eftir William Shakespeare á útileikhúshátíð í Wettingen í Sviss á síðasta ári .
Sprengdi í mér heilann Spurð um Peggy Pickit sér andlit guðs segist Anna Rún ekki hafa þekkt leikritið fyrir þegar hún var beðin að taka að sér að hanna leikmynd og búninga .
" Ég heillaðist hins vegar strax af leikritinu við fyrsta lestur því það hefur svo ótrúlega athyglisverða framsögn með stöðugum uppbrotum .
Þannig býr verkið yfir áhugaverðum og formföstum takti .
Þess utan er umfjöllunarefnið sjálft einstaklega spennandi .
" Leikritið Peggy Pickit sér andlit guðs samdi Schimmelpfennig að beiðni Volcano-leikhússins í Toronto í Kanada þar sem það var frumsýnt árið 2010 .
Verkið er tileinkað hinu flókna sambandi Afríku og hins vestræna heims , en Schimmelpfennig mun vera mest leikna þýska samtímaskáldið í heiminum í dag .
" Schimmelpfennig var beðinn að skrifa um Afríku og valdi þá leið að gera það út frá tveimur ólíkum sjónarhornum .
Leikritið fjallar um tvö pör sem voru saman í læknanámi .
Þau voru bestu vinir og gerðu allt saman .
En svo skildi leiðir .
Lísa varð heimavinnandi húsmóðir og Frank fékk góða stöðu sem yfirlæknir .
Þau hafa komið sér vel fyrir í stórri íbúð með litlu dóttur sinni .
Katrín og Marteinn fóru aftur á móti til Afríku til að vinna við hjálparstarf .
Verkið gerist nokkrum árum eftir útskrift þegar pörin tvö hittast í fyrsta skiptið eftir heimkomu Katrínar og Marteins frá Afríku .
Í þessu verki endurspeglast mikið af mýtum , klisjum og fávisku okkar Vesturlandabúa um Afríku sem teflt er upp andspænis reynslu parsins sem unnið hefur úti í sex ár .
Þetta er mikilvægur þráður verksins , en stóra viðfangsefnið er mannleg samskipti og breyskleiki .
Ólík reynsla paranna tveggja og veruleiki þeirra er þess eðlis að þau eiga erfitt með að brúa bilið og setja sig í spor hvort annars , " segir Anna Rún .
Með hlutverk Lísu og Franks fara Þóra Kristín Haraldsdóttur og Hjörtur Jóhann Jónsson meðan Maríanna Clara Lúthersdóttir og Valur Freyr Einarsson leika Katrínu og Martein .
" Verkið gerist heima hjá hjónunum sem urðu eftir .
Þau eru búin að koma sér mjög vel fyrir og eiga nóg af peningum , en eru frekar óhamingjusöm .
Eiginkonan hefur verið heimavinnandi síðustu ár og því haft nógan tíma til að innrétta heimilið .
Verkið er skrifað inn í heimili Lísu og Franks og ég ákvað að nota það , en engu að síður að brjóta upp raunsæið , " segir Anna Rún við undirritaða þar sem við sitjum í áhorfendarýminu á Litla sviðinu og virðum leikmyndina fyrir okkur .
Leikrýmið hefur verið minnkað með rimlavegg sem þakinn er miklum gróðri , en á gólfinu blasir við brennisteinsgult gólfteppi með áberandi bungu fyrir miðju sviði .
" Það er opið til túlkunar hvort gróðurveggurinn vísi til Afríku eða sé ofurstíliseraður veggur húsfrúarinnar .
Það má lesast á hvaða hátt sem er .
Bungan á gólfinu þjónar margvíslegum tilgangi .
Hún þjónar sviðslegum tilgangi til upphækkunar , en þetta er líka súrrealísk eða ofurstíliseruð mubla inni á heimilinu þar sem hægt er að sitja á henni eða liggja uppi við hana .
Hugmyndin að bungunni kom upp í samtali við Vigga leikstjóra .
Við vorum að leita að elementi á sviðinu sem þjónaði okkur sem mubla og upphækkun fyrir leikarana .
Hugmyndin að bungunni sprengdi alveg í mér heilann því mér fannst hún svo skrýtin .
Ég hef mjög gaman af því sem ég skil ekki til fulls þegar það sem ég er að vinna að kemur mér á óvart .
Á sama tíma þjónar bungan sjónrænt og uppsetningarlega öllu því sem við þörfnuðumst .
" Spurð um gula litinn á gólfteppinu segir Anna Rún margt hafa ráðið valinu .
" Þessi litur er súlfurgulur sem mér finnst viðeigandi inn í þau eldfimu samskipti sem eiga sér stað á sviðinu , en þess utan þá býður hann upp á frábæra möguleika í lýsingu og er mjög grípandi fyrir augað í dimmu leikrýminu , " segir Anna Rún .
Vil fá að vera með í ferðalaginu " Markmið mitt með bakveggnum var að breyta upplifun áhorfenda af salnum og skapa tilfinningu fyrir innilokun og aukinni nánd milli leikara og áhorfenda , " segir Anna Rún og bendir síðan á að fyrsta sætisröðin sitji bókstaflega inni í leikmyndinni .
" Mér finnst mjög áhugavert að afmá skilin milli leikrýmis og áhorfendapalla – helst hefði ég viljað láta teppaleggja alla áhorfendapallana , en það var af praktískum ástæðum ekki hægt .
Mér finnst áhugavert að upplifa leikrýmið sem heildræna upplifun en ekki eitthvert afmarkað á tilteknu sviðsrými , " segir Anna Rún og viðurkennir að hér tali hún sem myndlistarmaður .
" En ólíkt myndlistinni er maður í leikhúsinu bundin afmörkuðu rými sem er yfirleitt ekki ætlað fyrir áhorfendur .
Það er alveg hægt að afmá þessi mörk en mismikið eftir aðstæðum og verkefnum .
Nándin á litlum sviðum getur verið svo mögnuð ef vel tekst til .
Ég vinn innsetningar sem myndlistarmaður og er því mjög meðvituð um hvernig maður upplifir rýmið og sjálfan sig þegar gengið er inn í það í fyrsta skipti .
Meðvitað og ómeðvitað hefur rýmið gríðarlega mikil áhrif á mann líkamlega , " segir Anna Rún og tekur fram að myndlistarbakgrunnur hennar geri það að verkum að hún þurfi sífellt að vera í snertingu við efnin sem hún er að vinna með til að geta tekið næstu ákvarðanir .
" Hér var öll meginhugmyndavinnan tilbúin fyrirfram þegar æfingar hófust , en það er mjög mikið af ákvörðunum um endanlega útfærslu smáatriða sem ég get ekki tekið fyrr en ég er kominn inn í rýmið .
Lokaákvarðanirnar verða að vera í samtali við efnið og rýmið .
Að þessu leyti er ég " óþægur " leikmyndahönnuður .
Leikhúsið er svo lifandi ferli .
Það er ekkert til í byrjun nema einhver tilfinning og metnaður í hjörtum þeirra sem eru að fara af stað í sköpunarferðalagið .
Ég vil sem leikmynda- og búningahönnuður fá að taka virkan þátt í þessu ferðalagi .
Mér finnst ósanngjarnt að þurfa að standa skil á endanlegri útfærslu áður en ferðalagið byrjar .
Ég hef því ávallt leyft mér að halda ákveðnum hlutum opnum inn í æfingatímabilið .
" Eitt skýrasta dæmið um samruna leik- og áhorfendarýmis í leikmyndahönnun Önnu Rúnar birtist , að hennar sögn , í uppfærslunni á Ys og þys út af engu í leikstjórn Þorleifs Arnar Arnarssonar á útilistarhátíð í Wettingen á síðasta ári .
" Verkið var sett upp í 300 fm húsagarði í elsta klaustrinu í Evrópu .
Þar fékk ég tækifæri til að smíða leikhúsið og áhorfendapallana frá a til ö og hafði algjört frelsi .
Ég vissi strax að ég vildi vinna verkið sem heildræna upplifun og umbreyta þessum " heilaga " klausturgarði í viðsnúinn " síkólógískan " eldrauðan leikhúsheim .
Allir klausturveggir , utan eins sem fyrir var yfirnáttúrlega fagur með bogadregnum gluggum og 400 ára gömlu klifurtré , voru klæddir með blóðrauðum leikhústjöldum og áhorfendabekkir og gólfið var einnig djúprautt .
Áhorfendapallar voru smíðaðir í arena-stíl á langvegginn meðfram veggjunum sem vísuðu hvor á móti öðrum .
Leikrýmið var því einnig á langveginn meðfram áhorfendapöllunum og á tveimur sviðum í sitthvorum endanum .
Í þessum shakespeare-íska heimi blekkingar , kómedíu og tragedíu neyddust áhorfendur því viðstöðulaust til að spegla viðbrögð sín í fullum sal áhorfenda , sem blöstu við handan leiksviðsins .
Þorleifur Örn leikstjóri brá meira segja á það ráð í miðri sýningu að skipa í áhorfendapalla eftir kyni .
Það var mjög sterk upplifun að horfa á niðurlægingu og " dauða " Hero með fullan sal af karlmönnum í bakgrunni .
" Vinnur leikmynd fyrir nýja óperu Í ljósi þess að Anna Rún vinnur jöfnum höndum sem myndlistarmaður og leikmyndahönnuður liggur beint við að spyrja hvort þetta fari vel saman .
" Já , það fer gríðarlega vel saman .
Ég vinn ein þegar ég vinn að myndlist minni , sem er bæði gefandi og skemmtilegt .
En því fylgir annars konar frelsi að starfa í leikhúsinu og komast inn á milli í góðan listrænan díalóg um sameiginlegt verkefni .
Og nú er það svo að leikhúsið er orðið stór áhrifavaldur í allri minni listsköpun .
Að því sögðu þá finnst mér mjög passlegt að vinna bara eitt leikhúsverkefni á ári meðfram myndlistinni , því leikhúsið gleypir mann með húð og hári .
" Anna Rún hefur í gegnum tíðina unnið mikið með eiginmanni sínum , Þorleifi Erni leikstjóra , en næsta verkefni þeirra saman er kammeróperan Ur eftir Önnu Þorvaldsdóttur sem frumsýnd verður í Trier í Þýskalandi í september nk. og í framhaldinu sýnd í Óperunni í Osló og í Hörpu hérlendis .
" Ég er að vinna leikmynd sem ég kýs að líta á sem innsetningu þar sem samstarfið býður upp á það .
Í samtali okkar listrænu stjórnenda fengust ákveðnar forsendur sem eru mun opnari en venjulegt leikverk byði upp á .
Þess vegna get ég nálgast þetta meira sem flæði og ástand heldur en eitthvað sem þarf að þjóna línulegri frásögn , " segir Anna Rún að lokum .
Stjórn og stjórnleysi ( Inn ) byrðis nefnist fyrsta einkasýning Önnu Rúnar á Íslandi sem opnuð var í Arinstofu og Gryfju í Listasafni ASÍ um síðustu helgi og stendur til 3. maí .
Þar gefur að líta rýmisverk , skúlptúra , teikningar og vatnslitamyndir .
" Verkin á sýningunni eru afrakstur af fimm ára vinnuferli .
Ég hef verið mjög upptekin af því hvernig ég get skapað innsetningarrými sem eru bæði mjög líkamleg og hafa líkamleg áhrif á áhorfendur .
Ég hef verið að vinna innsetningar sem eru á hreyfingu og opna inn í ferli efna sem mjög hægt og rólega eru ýmist að byggjast upp eða brotna niður , " segir Anna Rún og bendir á að í rýmisverki sínu vinni hún með dripp af vatnslit .
" Ég er algjörlega heilluð af vatnslitnum því hann hefur svo fallega sjálfstæða hegðun .
Vatnsliturinn hjálpar mér að fjarlægja mig sem allsráðandi afl í minni myndlist og tengist þannig hugmyndum um hið óvænta , stjórn og stjórnleysi , " segir Anna Rún .
