Margrét María Sigurðardóttir hefur helgað sig málefnum barna og því sem þeim er fyrir bestu síðustu árin en hún tók við embætti umboðsmanns barna 1. júlí 2007 .
En hvert skyldi hafa verið stærsta viðfangsefnið á þessum tíma ? " Það sem má segja að hafi verið stóra gegnumgangandi verkefnið er að ná til krakkanna .
Það sem kom mér einna mest á óvart var hvað maður þarf virkilega að vinna í því að ná til þeirra , " segir hún en það skýrist meðal annars af því að það bætast alltaf við nýir krakkar .
" Annað stóra verkefnið er að fræða börn um réttindi sín og fræða foreldrana og þá sem vinna með börnum um að börn eigi sjálfstæð mannréttindi eins og við öll hin .
Og líka hvernig við stuðlum að því að börn séu virkir þátttakendur í samfélaginu .
Þegar krakkar þekkja réttindi sín þá eru þau líklegri til að virða réttindi annarra .
" Hún segist þó finna mikinn mun á þessum átta árum .
Fleiri úr háskólasamfélaginu skrifi um málefni barna og sömuleiðis séu fleiri að læra um þessi mál .
Hún segir það líka hafa verið stóran og mikilvægan póst þegar Barnasáttmáli Sameinuðu þjóðanna var lögfestur hérlendis í febrúar árið 2013 .
Allir þingmenn voru með lögfestingunni , sem Margrét María segir frábært .
" Barnasáttmálinn er kannski ekki heppilegasta löggjöfin en á móti kemur að við það að hann sé lögfestur er farið að vitna í hann og tala um hann .
Við það verður ákveðin kynning og hann verður lifandi tæki í allri ákvarðanatöku .
" Börn lifa ekki í tómarúmi Á þeim tíma sem Margrét María hefur verið í starfi hafa orðið þjóðfélagsbreytingar en kreppan skall á skömmu eftir að hún tók við .
Á sama tíma gerði umboðsmaður barna skólaverkefnið Hvernig er að vera barn á Íslandi ? Úr varð samnefnd bók er kom út 2009 og inniheldur skilaboð og teikningar barna um samfélagið og hefur heilmikið sagnfræðilegt gildi .
" Fyrst eftir hrun þagnaði síminn , það kom grafarþögn , sem var mjög óþægilegt .
Svo fór reiðin að aukast og þá fundum við fyrir henni .
Við finnum fyrir því hér ef það er mikil harka í pólitíkinni .
Börn lifa ekki í neinu tómarúmi .
" Í bókinni kemur fram að börnunum er nærumhverfi sitt hugleikið , þau vilja fá frítt í strætó og þau teikna og skrifa um íþróttir og tómstundir .
" Við höfum beitt okkur heilmikið í þessum málum og sendum bréf til ráðuneytisins um frístundaheimilin , " segir hún og bætir við að mikilvægt sé að tryggja faglegt starf í kringum börnin .
Kosningaaldur lækkaður " Svo er heilmikil umræða um það meðal ungs fólks um hvort það eigi að lækka kosningaaldurinn niður í sextán ár í sveitarstjórnarkosningum .
Það er búið að gera það að einhverju leyti í Noregi en þar er valkvætt hvort sveitarfélög miði við sextán eða átján ár og það hefur gefið góða raun , " segir hún en málefni sveitarfélaganna standa börnunum nærri .
Þetta væri liður í að auka áhuga barnanna á samfélagsmálum og virkja þau til þátttöku .
" Við tölum um að börn fái stigvaxandi ábyrgð eftir aldri og þroska og þetta er gott innlegg í það , " segir hún og vísar til þess að kosningaaldurinn í sjálfstæðiskosningunum í Skotlandi nýverið hafi verið sextán ár .
Umboðsmaður barna er ennfremur með sérstakan ráðgjafahóp sem hann hittir einu sinni í mánuði yfir vetrarmánuðina en þar eiga sæti unglingar á aldrinum þrettán til átján ára .
" Þau koma með efni sem þau vilja ræða og stundum spyr maður þau álits eins og til dæmis á frumvarpi .
Þau halda okkur heilmikið við efnið .
Ef börn eiga að vera virkir þjóðfélagsþegnar þá er svo mikilvægt fyrir þau að upplifa að þau hafi tekið þátt í að búa til reglur og eigi eitthvað í þeim , að það sé hlustað á þau .
Niðurstaðan verður kannski einhverskonar málamiðlun en það er mikilvægt að maður hafi haft færi á að segja eitthvað fyrst .
" Hún segir unglinga kvarta yfir ýmsu misrétti .
" Unglingar kvarta yfir því að það sé komið illa fram við þau í verslunum ; þau megi ekki fara inn í búð nema tvö og tvö í einu og ekki með tösku .
Hvað myndum við segja ef aðrir þjóðfélagshópar væru meðhöndlaðir á þennan hátt ? Svona viðhorfum erum við að reyna að breyta .
Við búum í samfélagi og við eigum öll réttindi .
" Núna eru ósjálfráða börn inni í menntaskólum og búið er að stofna foreldrafélög víðast hvar í menntaskólum .
" Þetta flækir málin en það hafa orðið miklar framfarir .
En hvað um krakkana sem eru ekki í skóla ? Hvar eru þeir ? Rannsóknir sýna hversu mikilvægt það sé að börn séu í skóla og í þroskavænlegu umhverfi .
" Hvað yngstu börnin varðar situr Margrét María í stjórn RannUng , rannsóknarstofu í menntunarfræðum ungra barna , til að hafa þessi tengsl við aldurshópinn en segir best að nærumhverfi þeirra fræði svona ung börn .
Hún hefur þó farið í þá leikskóla sem hafa óskað eftir því en áhersla hennar hefur verið á grunnskólann og þá ekki síst unglingastigið .
" Ég er búin að heimsækja um 110-115 grunnskóla og stefni á að heimsækja þá alla áður en tíma mínum lýkur , sem er eftir rúmlega tvö ár .
Það er svo skemmtilegt að sjá kraftinn í grunnskólunum og krakkanir eru svo flottir .
Fyrir mér er þetta eins og góður konfektmoli .
Þetta eru bestu dagarnir , " segir Margrét María , sem á eftir að heimsækja 50-60 skóla .
Bjó lengi úti á landi Hún er langt komin með Reykjavík en á líka eftir að heimsækja staði úti á landi en landsbyggðin stendur henni nálægt .
Þrátt fyrir að vera innfæddur Kópavogsbúi , sem er nú kominn aftur heim , bjó hún úti á landi í 23 ár .
Foreldrar hennar fluttu á Seyðisfjörð þegar hún var sextán ára .
" Pabbi var sýslumaður og mamma kennari .
Þá kynntist ég Austfjörðunum vel , " segir hún en foreldrar hennar eru Sigurður Helgason , sem nú er látinn , og Gyða Stefánsdóttir .
Hún bjó með fyrrverandi manni sínum , sem var dýralæknir , víða um land .
" Við bjuggum á Húsavík , Ísafirði og Blönduósi og hann var að leysa af á Dalvík og Þórshöfn , " segir hún en eftir skilnað flutti hún til Akureyrar .
Margrét María , sem er lögfræðingur , var framkvæmdastjóri Jafnréttisstofu frá árinu 2003 til 2007 .
Árið 2010 bætti hún síðan við sig kennsluréttindum en henni fannst hana vanta uppeldismenntun .
Hún segist ekki tilheyra neinni " lögfræðielítu " og fjölbreyttur bakgrunnur hennar hjálpi oft í starfi enda séu allir málaflokkar undir hjá umboðsmanni .
Hún rak eigin lögmannsstofu um árabil , starfaði á nokkrum stöðum sem fulltrúi sýslumanns og hefur sinnt margvíslegum trúnaðarstörfum á sviði jafnréttis- og fjölskyldumála .
" Mér þykir vænt um þegar fólk utan af landi sem ég kannast við hringir hingað .
Fólk af landsbyggðinni áttar sig ekki alltaf á því að Reykjavík sé líka fyrir það .
" Margrét María á tvo syni , Snorra og Egil Vignissyni .
Það urðu kaflaskil í vikunni en þá náði Snorri átján ára aldri og samkvæmt lögum á hún því ekki " börn " lengur en Egill er 23 ára .
Skilnaður er eitt af því sem mörg börn þurfa að takast á við .
" Börn verða að aðlaga sig þeim veruleika sem foreldrarnir búa við , hvort sem það eru tvö heimili eða eitthvað annað .
Það sem við verðum að muna er að hafa alltaf að leiðarljósi það sem er börnunum fyrir bestu .
Það er ólíkt frá einu barni til annars og breytist með tímanum ; það verður að horfa á hvert barn eins og það er .
Við verðum að hlusta á barnið og gefa því tækifæri til að tjá sig og segja hvað því finnst .
Við erum á einhverri vegferð og ég trúi því að við séum á réttri leið .
" Aðspurð hvort málefni sem tengist langri vinnuviku komi á borð hennar segir hún að þau fái mál frá öllum sviðum samfélagsins .
" Verkefnið sem tengist styttingu vinnuvikunnar hjá Reykjavíkurborg er áhugavert .
Auðvitað vill maður sjá styttri vinnuviku .
Heilsetinn skóli er ákveðinn áfangi og þar er reynt að mæta veruleikanum en við megum áreiðanlega læra mikið af öðrum Norðurlöndum í þessum málum .
" Norrænu umboðsmennirnir eiga í góðu samstarfi .
" Maður öfundar stundum norrænu skrifstofurnar sem eru 20-30 manna vinnustaðir en fást við sömu álitaefni og við .
En við höfum ýmsilegt fram að færa í þetta samstarf , " segir hún en hjá embættinu hér starfa fjórar manneskjur .
Hún segir að það sé ekki alltaf hægt að leiðrétta hlutina eftir á .
" Fáum krakkana með inn í ákvarðanatökuna ; setjum gleraugun þeirra upp .
Þau eru oft með lausnir sem við sjáum ekki fyrir .
Þeirra rödd er svo mikilvæg .
" Margt hefur breyst til betri vegar og börn eiga fulltrúa í skólaráðum grunnskóla og ungmennaráð eru í flestum meðalstórum og stórum sveitarfélögum .
" Við höfum verið að styðja við þennan lýðræðislega vettvang .
" Mikilvægt að opna samfélagið Hún segir einnig mikilvægt að opna samfélagið þannig að fjölbreytileikinn fái að njóta sín .
" Við höfum unnið töluvert með ungliðahópi Samtakanna ' 78 og hinum og þessum unglingahópum .
" Hún segir að ákveðið stef í gegnum starf umboðsmanns sé að öllum sem leiti til hans finnist sitt mál mikilvægast .
" En við förum ekki inn í einstaklingsmálin heldur leiðbeinum fólki .
Það getur leitað til okkar án þess að gefa upp persónulegar upplýsingar .
Umboðsmanni barna ber hinsvegar ekki skylda til að leysa einstök mál .
" Varðandi stærri málaflokka þá metur umboðsmaður hvort einhver annar sé að vinna á þessu sviði og beitir sér fyrir málum , ekki síst þar sem enginn skipulagður hópur er starfandi .
Eins og með hávaða í námsumhverfi barna , það er eitt verkefni sem umbosmaður hefur tekið að sér .
" Þetta er stórt vandamál , " segir Margrét María , sem vinnur með ýmsum samtökum .
" Síðustu tvö ár hef ég boðið helstu frjálsu félagasamtökunum sem starfa sérstaklega að málefnum barna á fund , fræði um réttindi og hjálpa þeim ef þau vantar rök í mál sitt .
" Umboðsmaður hefur frjálsar hendur .
" Það má enginn segja umboðsmanni fyrir verkum .
Það er ekki undir- og yfirmannasamband á sama hátt og er yfirleitt með stofnanir og ráðuneyti .
Við fáum peninga frá forsætisráðuneytinu , ég þarf að skila skýrslu einu sinni á ári og halda mig innan fjárlaga en forsætisráðherra getur ekki sagt mér að einbeita mér að einhverju .
" Börn komi að ráðningu umboðsmanns Hún heyrði fyrst um þetta starf fyrir tuttugu árum og fannst það algjört draumastarf en datt ekki í hug að hún ætti eftir að vera í þessu hlutverki .
Hún segir að starfið sé búið að vera skemmtilegt en sé jafnframt pínulítil endastöð en erfitt sé að fara að vinna til dæmis í ráðuneyti og færa sig hinum megin við borðið .
" Ég veit ekki hvert maður fer eftir þetta starf en það er mikilvægt að það eigi enginn þetta starf og sitji hér í tuttugu , þrjátíu ár .
Það þarf að koma ný rödd og ferskleiki hérna inn , " segir Margrét María sem vill að börn verði höfð með í ráðum við ráðningu næsta umboðsmanns líkt og annars staðar á Norðurlöndunum , Írlandi og fleiri löndum .
Hún lætur af störfum 30. júní 2017 .
" Sá dagur kemur áður en ég veit af ! Þetta eru búin að vera ótrúlega áhugaverð ár .
" Á meðal verkefna umboðsmanns hafa verið málefni sem tengjast öryggi og aðbúnaði í umhverfi barna , lýðræði í leik- og grunnskólum , greiðslu tryggingabóta til barna og fenginn var sérfræðingahópur til að ræða við börn alkóhólista .
Einnig ræddi umboðsmaður við börn sem höfðu verið í meðferð á Vogi .
Hvaða hættur steðja helst að börnum núna ? " Sá hópur sem ég hef áhyggjur af er hópurinn sem býr af einhverjum ástæðum við bágbornar aðstæður og á ekki þessa varðhunda fyrir foreldra .
Hver tryggir réttindi þeirra ? Sérstaklega á þessum niðurskurðartímum sem verið hafa er hætta á því að þú fáir ekki það sem þú þarft á að halda ef þú átt ekki sterka að .
Það er búið að taka fituna svo víða ; niðurskurður í skólum , heilbrigðsmálum , greiningu , nefndu það .
Hvænær ætlum við aftur að spýta í ? Hvaða forgangsröðun verður þá ? " Hún segir langa biðlista slæma .
" Snemmtæk íhlutun er svo mikilvæg .
Ár í lífi barns er svakalega langur tími .
Það er ekki alltaf hægt að laga eftir á .
Það stendur í þriðju grein Barnasáttmálans að það sem sé barninu fyrir bestu eigi að vera haft að leiðarljósi .
Ef hagsmunir barns og fullorðinna rekast á þá eiga hagsmunir barnsins að vera í forgrunni .
Íslenska ríkið skrifaði undir þennan sáttmála af fúsum og frjálsum vilja .
Ég skora á það að fara eftir honum .
Börnin eru framtíðin .
Við lögum þetta ekki seinna .
" Hún trúir því ekki að Íslendingar vilji fara aftur á bak í þróun samfélagsins .
" Við viljum hafa það sem er börnum fyrir bestu að leiðarljósi og búa til öruggt samfélag .
Börn eru frábær .
Ég hef ekki áhyggjur af framtíðinni .
" Stundum er meðvindur Þeir sem búa eða starfa í nágrenni bjartrar skrifstofu umboðsmanns barna á fimmtu hæð í gamla húsnæði Morgunblaðsins í Kringlunni hafa áreiðanlega séð Margréti Maríu bregða fyrir á hjóli .
Hún notar bæði hjól og strætó til samgangna fyrir utan einkabílinn .
" Við keyptum embættishjólið árið 2010 og notum það yfir bestu mánuðina á fundi í nágrenninu .
Mæli með því að fyrirtæki séu með hjól sem starfsfólk geti notað í styttri erindi .
Ég legg áherslu á að við hjá embættinu notum samgöngutæki sem börnum er ætlað eins og hjól og strætó .
Mér finnst sérstaklega gott að taka strætó til dæmis þegar ég er að koma af kynningu í skóla en það er svo góð leið til að vinda ofan af sér .
Sama á við þegar ég hjóla .
" Hún hjólaði mikið þegar hún bjó í Danmörku og fór síðan í þríþraut árið 2001 og í kjölfarið fór hún að hjóla lengri vegalengdir .
" Síðan eignaðist ég fínt hjól árið 2011 og byrjaði að hjóla mikið í vinnuna og margt fleira .
Ég hjóla yfir bestu mánuðina tvisvar til þrisvar í viku .
Það getur verið erfitt að fara á fína fundi með flatt hár undan hjálminum , " grínast hún en hún vill vera góð fyrirmynd fyrir börnin og nota hjálm .
Hjólaði hringveginn " Árið 2012 setti ég mér það markmið að hjóla hringveginn í áföngum og klára það fyrir 50 ára afmælið sem var þann 2. október 2014 sem ég og gerði .
" Hún segir það hafa verið gaman að upplifa Ísland á hjóli og að vera ferðamaður í eigin landi .
" Ég hitti marga útlendinga sem sögðu að ég væri fyrsti Íslendingurinn sem þeir hittu á hjóli .
Ég fór að mestu ein en suma hluta leiðarinnar fylgdu aðrir mér .
Hjólaferðin er eins og lífið sjálft ; stundum er meðvindur og manni finnst maður geta allt og síðan koma erfiðir tímar og þá er að nota allt það sem maður kann til að halda sér við efnið og gefast ekki upp .
Ég gisti ýmist í tjaldi , tjaldvagni , svefnpokaplássi og jafnvel á hóteli .
Gaman að fjölbreytninni .
Maður verður svolítið skrýtinn einn á hjólinu og fer að tala við hestana sem heilsa manni og fuglana svo eitthvað sé nefnt .
Það er svo gaman að horfa á náttúruna í kringum sig og finna fyrir vindinum , hvernig hann rífur í mann .
" Fjórir starfsmenn starfa hjá embætti umboðsmanns barna .
Á árinu 2013 bárust alls 1.165 erindi til umboðsmanns barna , þar af 779 munnleg erindi og 386 skrifleg .
Umboðsmaður og starfsfólk hans hitti hátt í 2.000 börn á öllum aldri og ræddi við þau um réttindi og hagsmunamál þeirra árið 2013. barn.is 