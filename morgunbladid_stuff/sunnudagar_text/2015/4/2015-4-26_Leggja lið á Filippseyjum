Á vegum SOS-barnaþorpanna á Íslandi eru um þessar mundir verið að byggja 600 heimili fyrir fjölskyldur sem misstu allt sitt í fellibyl sem reið yfir Filippseyjar í nóvember 2013 .
Á vegum Íslandsdeildar SOS hefur lengi verið öflugt starf á Filippseyjum og sitthvað var gert í neyðarskyni eftir hamfarirnar .
Íslenska utanríkisráðuneytið styrkti það verkefni , svo og fjöldi einstaklinga og fyrirtækja .
Framlagið var alls 15 milljónir króna .
Mikil eftirvænting Hjá fjölskyldunum 600 ríkir nú mikil eftirvænting en framkvæmdir hófust í desember síðastliðnum .
Áætlað er að framkvæmdum ljúki í lok nóvember næstkomandi , segir í frétt frá SOS-barnaþorpunum sem hafa starfað á Filippseyjum frá 1967 .
Í dag eru þar til staðar alls átta SOS-barnaþorp og 11 verkefni til eflingar fjölskyldum , auk þess sem stutt er við starfsemi skóla .
Alls 16 milljónir manna urðu í nóvember 2013 á einhvern hátt fyrir barðinu á fellibylnum Haiyan , þar af yfir fimm milljónir barna .
Meginmarkmið neyðaraðstoðar er að aðstoða munaðarlaus og yfirgefin börn .
Fjöldi þeirra hefur fengið nýtt heimili í barnaþorpum SOS , en einnig styðja samtökin við börn sem misstu foreldra sína í fellibylnum en búa nú hjá öðrum .
Þá er verið að endurbyggja skóla sem eyðilögðust í fellibylnum auk heldur sem SOS-samtökin starfrækja 11 barnvæn svæði þar sem yfir 2.000 börn hafa fengið aðstoð .
Um er að ræða einskonar daggæslu þar sem börnin geta hitt jafnaldra sína , fengið aðstoð við heimanám , hlustað á tónlist , farið í leiki og fleira Þá eru samtökin í óða önn að byggja ný hús fyrir barnafjölskyldur sem misstu heimili sitt .
Áætlað er að í lok árs 2015 verði SOS-barnaþorpin búin að byggja 600 ný heimili á tveimur mismunandi stöðum á Filippseyjum , í Tabloban og Tanauan .
sbs@mbl.is 