Google og Tesla eru í dag meðal stærstu tæknifyrirtækja heims , hið fyrrnefnda eflaust það stærsta .
Engu munaði að athafnamaðurinn Elon Musk hefði selt fyrirtæki sitt , Tesla , sem framleiðir rafmagnsbíla , til Google árið 2013 í kjölfar ítrekaðra bilana í bílunum , lítillar sölu og hrapandi hlutabréfaverðs .
Þetta kemur fram í nýrri bók um sögu Tesla .
Halldór A. Ásgeirsson haa@mbl.is Árið áður hafði fyrirtækið sett Model S-bíla sína á markað , sem bjuggu yfir sömu eiginleikum eða betri og aðrir lúxusbílar .
Vandinn var sá að ýmiss konar bilanir komu ítrekað upp í bílunum og þá skorti einnig búnað á borð við nema til að aðstoða við að leggja og sérstakan cruise control-möguleika sem þótti sjálfsagður hlutur í lúxusbílum á þeim tíma .
Bilanir á borð við að handföng bílsins skutust ekki út til þess að gera bílstjórum kleift að setjast inn í þá og léleg sólskyggni gerðu að verkum að smám saman breiddist út að " bíllinn væri skelfilegur " , er haft eftir Musk í bókinni .
Æðstu stjórnendur fyrirtækisins héldu sannleikanum um bága stöðu fyrirtækisins frá Musk og þegar hann komst að hinu sanna í málinu lét hann reka þá flesta og veitti hungraðri starfsmönnum á lægri stigum stöðuhækkanir .
Hann réði jafnframt Jerome Guile frá Daimler til þess að koma viðgerðarstöðvum Tesla í stand .
Þá lét hann starfsmenn úr öllum deildum fara út á gólfið og selja bíla enda gekk illa að fá forpantanir til að raungerast .
" Ef við skilum þessum bílum ekki frá okkur , þá erum við dauðadæmd .
Svo mér er nákvæmlega sama hvað þið voruð að gera .
Nýja starfið ykkar er að dúndra út bílum , " sagði Musk við starfsmenn sína á fundi .
Ashlee Vance , höfundur bókarinnar Elon Musk : Tesla , SpaceXand the Quest for a Fantastic Future .
Musk hafði jafnframt samband við vin sinn Larry Page , annan stofnanda Google , til þess að koma fyrirtækinu til bjargar , sem á þessum tímapunkti var í frjálsu falli og neyddist í auknum mæli til að minnka við sig .
Ritaður var samningur þess efnis að Google myndi kaupa Tesla fyrir sex milljarða Bandaríkjadollara en auk þess vildi Musk tryggingu fyrir því að Google myndi einfaldlega ekki leysa fyrirtækið upp og að hann sjálfur gæti stýrt því í átta ár til viðbótar eða þangað til að það gæti sent frá sér þriðju kynslóð bíla sinna .
Ný rafhlaða væntanleg Nokkur atriði töfðu samningsgerðina nægilega lengi til þess að sölutölur Tesla tóku að hækka og framleiðslan tók við sér sömuleiðis .
Það varð til þess að fyrirtækið skilaði í fyrsta skipti hagnaði , hlutabréfaverðið fimmfaldaðist og þá var mögulegt að endurgreiða lán sem höfðu komið í veg fyrir gjaldþrot .
Að því er fram kemur í bókinni átti fyrirtækið aðeins reiðufé til tveggja vikna þegar það var næstum keypt af Google .
Page hefur neitað að tjá sig um málið á þeim forsendum að hann tjái sig ekki um orðróma en bætti jafnframt við að bílafyrirtæki væru ansi langt frá sérsviðum Google .
Musk sleit að lokum viðræðunum og í dag er Tesla leiðandi afl á sviði rafbíla og hefur opnað höfuðstöðvar víða um heim .
Á sama tíma hefur Google keypt ýmis fyrirtæki sem sérhæfa sig í sjálfstýringu og vélbúnaði og hefur framleitt sinn eigin smábíl .
Hefði fyrirtækið keypt Tesla hefði bíllinn eflaust litið út eins og Model S-tegund Tesla .
Hinn 30. apríl næstkomandi mun Tesla kynna opinberlega nýjustu afurð sína , sem Elon Musk tók sérstaklega fram á Twitter-síðu sinni að væri ekki bifreið .
Vitað er að fyrirtækið hefur verið að þróa nýja tegund rafhlaðna sem hugsaðar eru til heimilishalds og talið er líklegt að hulunni verði svipt af því í vikunni .
Heimildir herma að rafhlaðan verði fær um að varðveita sólarorku og blanda henni saman við ódýra raforku og geti þannig mögulega lækkað reikninga fólks um allt að því 20-30% .
