Tónleikaferðum til útlanda hefur vaxið fiskur um hrygg undanfarin misseri og framboðið mikið á komandi mánuðum .
Breiddin er líka merkilega mikil .
Tónleikaþyrstir geta séð allt frá nýstirnum á borð við One Direction og Ed Sheeran yfir í goðsagnir eins og AC / DC , Madonnu og U2 .
Orri Páll Ormarsson orri@mbl.is Íslendingar eru tónlistarþjóð og hafa löngum verið tilbúnir að leggja mikið á sig til að sjá uppáhaldstónlistarmennina sína á sviði .
Enda birtast þeir ekki hér í fásinninu á hverjum degi .
Svo virðist sem fólk sé að bæta í fremur en hitt .
" Það hefur verið gríðarleg aukning í tónleikaferðum síðustu tvö árin , " segir Þór Bæring Ólafsson hjá ferðaskrifstofunni Gaman ferðum sem er mjög afkastamikil á þessu sviði ferðalaga .
Spurður hvað valdi þessu nefnir Þór uppsafnaða þörf landsmanna til að ferðast til útlanda og vaxandi áhuga á því að slá tvær flugur í einu höggi , það er að ferðast og gera eitthvað ógleymanlegt í leiðinni , eins og að fara á tónleika með uppáhaldstónlistarmanninum sínum .
Fjölmargar tónleikaferðir eru á döfinni hjá ferðaskrifstofunni Gaman ferðum á komandi mánuðum .
Má þar nefna tónleika með Paul McCartney , Take That , Foo Fighters , Fleetwood Mac , One Direction , Ed Sheeran , AC / DC , Madonnu og U2 .
Allir koma þessir listamenn fram í O2-höllinni í Lundúnum .
Allir aldurshópar Þór segir alla aldurshópa sækja í tónleikaferðir .
Allt frá börnum upp í ellilífeyrisþega .
" Það var einn að spyrjast fyrir um miða á Fleetwood Mac hjá okkur um daginn .
Hann kvaðst hafa sett sér ákveðin markmið þegar hann varð sjötugur , eitt af þeim var að sjá Fleetwood Mac á sviði , " segir Þór .
Sjálfur fór hann með hóp ungmenna , einkum stúlkna , á strákabandið One Direction í Lundúnum í fyrra .
" Margar mæður fylgdu dætrum sínum í þá ferð .
Ég var eini pabbinn og hef eflaust litið út fyrir að vera besti pabbi í heimi .
Dóttir mín var alla vega mjög ánægð með mig , " segir hann hlæjandi .
Hóparnir eru misjafnlega stórir .
Allt frá tíu manns upp í tvö hundruð en allt útlit er fyrir að svo margir Íslendingar stefni skónum á tónleika U2 í Lundúnum í október á vegum Gaman ferða .
Algengur fjöldi er þrjátíu til fimmtíu manns .
Flestir tónleikar sem Gaman ferðir skipuleggja fara fram í O2-höllinni í Lundúnum en Þór segir ferðaskrifstofuna hæglega geta skipulagt ferðir annað .
Þá sé æskilegt að frumkvæðið komi frá viðskiptavinunum sjálfum , einhver hópur taki sig saman og Gaman ferðir útbúi svo pakkann .
" Þannig skipulögðum við ferð á Katy Perry í Berlín í mars og höfum líka farið með hópa til Parísar og víðar , " segir hann .
Þór segir yfirleitt hægt að koma ferðum af þessu tagi í kring .
Stöku tónleika sé þó erfitt eða ómögulegt að fá miða á .
" Við verslum bara við aðila sem við treystum 100 prósent .
Annað er ekki í boði .
" Imagine Dragons í Manchester ÍT ferðir hafa líka skipulagt margar tónleikaferðir gegnum tíðina .
Hörður Hilmarsson , framkvæmdastjóri ÍT ferða , segir slíkar ferðir alltaf vinsælar .
ÍT ferðir hafa meðal annars gert Íslendingum kleift að sjá goðsagnir eins og U2 , Paul McCartney og Tinu Turner .
Ein tónleikaferð er á döfinni hjá ÍT ferðum á þessu ári .
Ferð á tónleika með hljómsveitinni Imagine Dragons í Manchester Arena í Manchester 13. nóvember .
" Þetta stórgóða tónleikaband verður að túra um Evrópu á þessum tíma til að fylgja eftir plötunni sinni Smoke + Mirrors .
Meðal frægustu laga Imagine Dragons eru : Radioactive , sem hlaut Grammy-verðlaunin , Demons , I Bet My Life og It ' s Time , " segir Hörður .
Hann segir auðvelt að bregðast við og skipuleggja ferðir á tónleika setji fólk sig í samband við ferðaskrifstofuna .
" Okkur þykir alltaf betra að vera komin með kjölfestuhóp , fimm til tíu manns , áður en lengra er haldið .
Sá hópur stingur þá upp á ferð og við könnum möguleikana og hlöðum utan á hópinn , " segir Hörður .
Tónleikahátíðir alltaf vinsælar Að sögn Harðar hafa ÍT ferðir góðan aðgang að tónleikahöldurum í Evrópu og víðar og tiltölulega einfalt sé að setja saman pakkaferðir , það er flug , gistingu og miða á tónleika .
Meðal fararstjóra í tónleikaferðum ÍT ferða hafa verið tónlistarfrömuðirnir Ólafur Páll Gunnarsson , Óttar Felix Hauksson og Sigurður Sverrisson .
Icelandair býður líka upp á sérstakar tónleikaferðir .
Fyrr í þessum mánuði var farið til Glasgow að sjá gömlu brýnin Paul Simon og Sting saman á sviði .
Uppselt var í þá ferð .
Í lok maí verður síðan farið að sjá Paul McCartney í Birmingham .
Uppselt er í þá ferð líka .
Það eru ekki bara stakir tónleikar sem draga til sín íslenska tónlistaráhugamenn .
Tónleikahátíðir eins og Hróarskelda , Glastonbury og Wacken hafa gert það í áraraðir líka .
Síðan er bara að gefa hugmyndafluginu lausan tauminn .
Láta drauminn rætast .
