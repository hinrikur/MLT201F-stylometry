Önnur skáldsaga Snorra Hergils Kristjánssonar , Blood Will Follow , er í hópi 45 bóka sem tilnefndar eru sem besta skáldsaga ársins í furðusagnageiranum í Bretlandi .
Um er að ræða verðlaun sem kennd eru við furðusagnahöfundinn David heitinn Gemmell og er flokkurinn , sem Snorri er tilnefndur í , kenndur við fyrstu skáldsögu Gemmels , Legend .
" Ég er afar ánægður með tilnefninguna , enda ægileg nöfn á þessum lista .
Nú þarf ég að treysta á að fólk kjósi rétt , " segir Snorri í samtali við Sunnudagsblað Morgunblaðsins en það eru lesendur sjálfir sem velja milli bókanna .
Kosningin hófst í gær á heimasíðu verðlaunanna , www.gemmellawards.com .
Þetta er í sjöunda sinn sem Gemmell-verðlaunin eru veitt en tilgangur þeirra er að kynna og verðlauna höfunda á sviði furðusagna sem aðstandendur segja afar mikilvægt svið bókmennta og fjölbreytt .
Blood Will Follow er önnur bókin í fantasíutrílógíu Snorra um víkinga en fyrsta bókin heitir Swords of Good Men .
Þriðja bindið er væntanlegt í sumar en það hefur hlotið nafnið Path of the Gods .
