Tuttugu ár eru síðan Pétur H. Blöndal tryggingafræðingur , doktor í líkindastærðfræði , settist á Alþingi .
Maður sem aldrei hefur verið banginn við að fara sínar eigin leiðir .
Þegar hann lítur yfir farinn veg segir hann að ennþá sé verið að fara illa með opinbert fé , við höfum lítið lært af hruninu og að hann hafi aldrei gætt sérhagsmuna og þeir ekki sín .
Brýnasta verkefnið nú , næst á eftir afléttingu gjaldeyrishafta , sé að vanda til verka við erfið skilyrði í kjarasamningum , þökk sé læknum , svo sá gamli draugur , verðbólgan , blossi ekki upp enn á ný .
Texti : Orri Páll Ormarsson orri@mbl.is Ljósmyndir : Kjartan Þorbjörnsson golli@mbl.is Það er lítið um bílastæði fyrir utan hjá Pétri H. Blöndal í Kringlunni en húsráðandi bendir mér á gott stæði mjög nálægt .
Kannski of nálægt , alltént uppsker ég háð frá Golla ljósmyndara sem ber að garði rétt á eftir mér .
Pétur hefur búið í aldarfjórðung í Kringlunni og kann því ljómandi vel .
" Hér er mjög gott að vera og stutt í kaupmanninn á horninu , " segir hann glottandi .
Tilefni heimsóknarinnar er ákveðin tímamót en um þessar mundir eru tuttugu ár frá því Pétur settist fyrst á þing .
Hann náði kjöri fyrir Sjálfstæðisflokkinn í Reykjavík í kosningunum 1995 eftir prófkjör haustið 1994 og hefur setið á þingi óslitið síðan .
Aðeins þrír núverandi þingmenn hafa setið lengur ; Steingrímur J. Sigfússon ( frá 1983 ) , Össur Skarphéðinsson og Einar K. Guðfinnsson ( frá 1991 ) .
Ögmundur Jónasson kom inn á þing um leið og Pétur .
Við komum okkur makindalega fyrir í eldhúsinu og Davíð , sonur Péturs , sem er í heimsókn , tekur ómakið af föður sínum og færir mér þetta fína te .
Þá er ekkert að vanbúnaði .
Elti skattana mína – Hvað varð til þess að þú sóttist eftir sæti á Alþingi á sínum tíma ? " Þegar ég seldi Kaupþing hf. þá borgaði ég ansi mikla skatta , um helminginn af hagnaðinum , og ákvað að elta skattana mína .
Sjá til þess að betur yrði farið með þá hinum megin .
Ég held að mér hafi ekki tekist það .
Ríkisfé er með öðrum orðum ekki ráðstafað með mikið betri hætti núna en fyrir tuttugu árum .
" – Þetta hefur þá verið einskonar þjóðfélagsstúdía .
Hver er niðurstaðan ? " Niðurstaðan er sú að menn hafa ekki náð tökum á útgjöldum ríkisins .
Það er ennþá verið að fara illa með opinbert fé .
Ég vissi fyrir að þessi barátta yrði erfið og fljótlega eftir að ég settist á þing áttaði ég mig á því hversu miklir hagsmunirnir eru víða .
Það sjáum við nú síðast í læknadeilunni .
Í þeirri deilu snerist öll umræða og öll fjölmiðlun um að auka útgjöld ríkissjóðs .
Gera samninga sem menn vissu fyrirfram að væru galnir og út í hött .
Velflestir sem hafa komið nálægt kjarasamningum vissu að um leið og búið væri að skrifa undir í læknadeilunni færi allt í bál og brand .
Einmitt þess vegna var merkilegt að fylgjast með mörgum alþingismönnum krefjast þess að skrifað yrði undir .
Hvað sem það kostaði .
" – Almenningsálitið var líka á bandi lækna .
" Vissulega .
Allir sögðu : Þið eigið að semja og hættið þessari vitleysu .
Síðan fór allt í gang og kröfurnar streyma inn .
Eðlilega .
Ég get vel skilið lágtekjufólk .
Hvers vegna á það að sætta sig við litlar launahækkanir með tilvísun í einhvern stöðugleika þegar búið er að semja á þessum nótum við lækna .
Þetta áttu læknar sjálfir að vita , þeir eru ekki óskynsamir menn .
" Kjaradeilurnar geta skapað mikinn vanda – Þú talar um reynsluleysi þingsins í þessu sambandi .
" Já , þingið hefði þurft að þekkja betur til kjarasamninga .
Kjarasamningar snúast ekki um það hvað ég hef í laun , heldur hvað ég hef í laun samanborið við þann sem ég vinn við hliðina á .
Það eru ekki bara launahækkanir lækna sem skipta máli í þessu sambandi , heldur líka miklar launahækkanir stjórnenda í fyrirtækjum .
Við stöndum frammi fyrir miklum vanda sem þjóð og erfitt verður að finna lausn sem ekki hefur í för með sér verðbólgu .
Með verðbólgu rýrna kjör lækna aftur og um leið allra annarra .
Þetta er nánast að verða óleysanlegt vandamál .
" – Hvað er þá til ráða ? " Að finna aðrar óhefðbundnar lausnir .
Við blasir að mörg fyrirtæki koma ekki til með að geta staðið undir mikilli hækkun lægstu launa þar sem þau byggja á lágum launum .
Það þýðir að létta þarf undir með þeim til að koma í veg fyrir mikið atvinnuleysi meðal þeirra sem hafa lægstu launin .
Þá kæmi til greina að hafa tryggingargjaldið mismunandi eftir þeim tekjum sem það er lagt á .
Það er að segja að lægstu launin yrðu niðurgreidd af ríkissjóði .
Þetta er stílbrjótur og ljót aðgerð – en menn leysa ljóta stöðu með ljótum aðgerðum .
Þetta væri fyrsta vers , annað vers væri það að taka til baka launahækkunina sem veldur verðbólgunni með skyldusparnaði .
Það er að skylda menn til að spara hluta af sínum launahækkunum , til dæmis launahækkunum umfram 4% á ári .
Þannig má draga úr getu þeirra til að kaupa og fjárfesta .
Það er líka ljót aðgerð en líklega nauðsynleg .
" Verkfallsrétturinn nýi – Eru þessir samningar þá ábyrgðarleysi af hálfu lækna ? " Annaðhvort er þetta ábyrgðarleysi eða svona mikil vanþekking á áhrifum kjarasamninga .
Dæmi nú hver fyrir sig .
Þá komum við inn á verkfallsréttinn .
Í árdaga var hann heilagt vopn sem beindist gegn fyrirtækinu sem menn unnu hjá .
Farið var í verkfall til að valda fyrirtækinu sem menn unnu hjá skaða og þvinga það þannig til að borga hærri laun .
Síðan uppgötva menn um allan heim að það er mikið sniðugra að valda þriðja aðila tjóni .
Hvort sem það eru sjúklingar , ferðamenn eða einhverjir aðrir .
Það er einmitt þetta sem er að gerast núna og mín kenning er sú að þeir sem valda þriðja aðila mestu tjóni eru með hæstu launin , flugmenn , læknar og aðrir sem komast af einhverjum ástæðum í oddastöðu til að valda tjóni .
Þessir aðilar geta haldið heilu atvinnugreinunum í gíslingu og valdið gífurlegu fjárhagstjóni með sínum verkfallsaðgerðum .
Er það þetta sem menn sáu fyrir sér að verkfallsrétturinn myndi leiða til ? " – Hefur verkfallsrétturinn þá snúist upp í andhverfu sína ? " Já , það sýnist mér og stjórnmálamenn ættu að hugleiða hvort þeir vilji þannig fyrirkomulag að stéttir í oddaaðstöðu geti rakað til sín himinháum launum úr sameiginlegum launasjóði á kostnað fólks með lágar tekjur .
" – Hvernig leysum við það ? " Með því að láta þá sem fara í verkfall vera bótaskylda .
Ekki gagnvart sínum vinnuveitanda , heldur gagnvart þriðja aðila .
Þannig myndu verkföll af þessu tagi alfarið detta niður .
" – Hvernig sérðu næstu vikur þróast í þessum kjaradeilum ? " Það verður mjög spennandi að sjá hvernig menn leysa þá stöðu sem upp er komin .
Flest hugsandi fólk sér hvert stefnir .
Ekki verður samið um 20 , 30 eða 40% launahækkanir hjá heilli þjóð án þess að neitt sé á bak við það .
Ef við værum með aðra mynt en krónuna myndi þetta þýða mikið atvinnuleysi .
Fyrirtækin gætu ekki borgað launin og færu á hausinn .
Hjá okkur þýðir þetta á hinn bóginn að krónan fellur og Seðlabankinn hækkar stýrivexti og launahækkanirnar rjúka út í verðlagið með hækkun fyrirtækja á vöru og þjónustu .
Úr verður verðbólga öllum til skaða .
" Brýnasta verkefnið að afnema gjaldeyrishöft – Kjörtímabilið er hálfnað um þessar mundir .
Hvernig finnst þér ríkisstjórn Sjálfstæðisflokks og Framsóknarflokks hafa spjarað sig til þessa og hvaða verkefni eru brýnust núna ? " Ríkisstjórnin er ekki í sérstaklega þægilegum aðstæðum en ég vonast til þess að menn fari nú að vinna bráðan bug að því að afnema gjaldeyrishöftin .
Í mínum huga er það verkefni númer eitt , tvö og þrjú .
Það er furðuleg staða þar uppi .
Annars vegar eru kröfuhafar sem eru að tapa 200 milljörðum á ári í tapaðri ávöxtunarkröfu og hins vegar er metið að þessi staða kosti íslenska ríkið um sjötíu milljarða á ári .
Skynsamir menn ættu því að finna sem fyrst á þessu lausn , þannig að báðir aðilar geti við unað .
Það sem ég held að skorti á er það að kröfuhafar sjái þjóðarbúið með ábyrgum hætti .
Við megum ekki semja þannig að allt verði í kalda koli á eftir .
Það verður að semja þannig að niðurstaðan verði varanleg fyrir íslenska þjóð .
Þetta verða kröfuhafarnir að skilja .
Það eina sem þeir hafa áhuga á er gjaldeyriseign búanna sem er gífurlega mikil , þeir hafa lítinn sem engan áhuga á krónunum .
Hins vegar megum við ekki semja um gjaldeyriseignirnar einar og sér , vegna þess að þá sætum við uppi með allar krónurnar og gætum ekki framleitt gjaldeyri til að leysa þær út .
Það myndi þýða gjaldeyrishöft í áratugi .
Krónurnar , sem menn eru að meta frá 400 upp í 900 milljarða , sem eru gífurlegir peningar , þurfa hreinlega bara að hverfa .
Það er heldur ekkert á bak við þær .
Verði þær notaðar fara þær yfir í gjaldeyri eða verðbólgu .
" – Er lausnin í sjónmáli ? " Já , ég vona að hún finnist fljótlega .
Menn eru byrjaðir að tala um útflutningsskatt eða hvaða nafn sem honum verður gefið .
Það sem menn átta sig hins vegar almennt ekki á í kjölfar lausnar á gjaldeyrishöftum er að vextir munu væntanlega hækka .
Í gangi eru núna mörg þúsund milljarðar af krónum sem vilja fá ávöxtun og halda niðri vöxtum .
Þær skaða bæði lífeyrissjóðina og Íbúðalánasjóð .
Ef þær hverfa ættu raunvextir að hækka og það verður skortur á lánsfé .
Þetta þýðir að það þarf að örva innlendan sparnað og eitt af því sem ég hef velt fyrir mér í því sambandi er að hætta að skattleggja nafnvexti og fara að skattleggja raunvexti og þá eins og launatekjur .
Þetta yrði gífurleg breyting og myndi þýða að fólk sem tapar til dæmis á því að vera með innistæður getur þá dregið það frá skatti af tekjunum sínum .
Menn tapa mikið á því að spara í dag .
" Jákvæð teikn á lofti – Ganga stjórnarflokkarnir í takt í gjaldeyrishaftamálinu ? " Já , ég held það .
Þetta er flókið mál og stíga þarf varlega til jarðar .
Þegar menn finna lausnina verður það " Lausnin " með stórum staf .
Menn fara ekki að koma með aðra lausn eftir það .
" – Hvernig finnst þér þinn flokkur vera að koma út úr þessu stjórnarsamstarfi ? " Nokkuð vel .
Hann hefur reyndar ekki náð fram mörgum málum , sérstaklega varðandi skattalækkanir eða þvíumlíkt , og mjög stórir útgjaldaliðir kalla , nægir þar að nefna spítalann .
Þó verð ég að gleðjast yfir afnámi vörugjalda og þess frumskógar sem þau voru .
Staða ríkissjóðs er á hinn bóginn að batna og hann sýnir raunverulegan afgang og mjög margt jákvætt í gangi .
Hefði einhver sagt mér fyrir þremur árum að hér yrði verðbólga undir 2,5% í heilt ár hefði ég ekki trúað því .
Nú stefnir í að þetta verði lengri tími og menn hættir að tala um verðbólgudrauginn .
Atvinnuleysi er líka lítið , raunar ótrúlega lítið á evrópskan mælikvarða og það finnst mér mjög jákvætt því atvinnuleysi er harmleikur fyrir þá sem í því lenda , og hagvöxturinn vaxandi .
Kaupmáttur hefur vaxið sem sjaldan fyrr .
Það eru því mörg jákvæð teikn á lofti og dapurlegt ef menn fara að eyðileggja það með kjánalegum kjarasamningum .
" – Hvernig finnst þér ríkisstjórnin hafa haldið á Evrópumálum , það er að segja aðildarumsóknarmálinu ? " Ég verð að segja illa .
Eitthvað er þó að rætast úr því .
Fer þetta ekki að hætta að verða eitthvert mál ? " – Að það muni hreinlega hverfa ? " Já , er það ekki best ? Þessi hugmynd vinstri grænna um að " kíkja í pakkann " er auðvitað alveg fráleit .
Menn sækja ekki um aðild að ríkjasambandi nema þeir ætli að ganga inn .
Annað væri alveg meiriháttar bjölluat .
Það er líka stórmál að hafa ekki spurt þjóðina álits áður en sótt var um .
Hvernig datt mönnum það í hug ? Þegar ræður vinstri grænna í þessu máli eru skoðaðar eru þær brandari .
" Ég er á móti , ég er á móti , ég er á móti .
Ég segi já .
" Klúður sem fylgir þessu máli er allt vegna þess klúðurs sem varð í upphafi .
" – En líturðu svo á að Ísland sé ennþá umsóknaraðili að ESB ? " Alls ekki og þetta mun smám saman hjaðna niður .
Aðildarumsóknin er hins vegar þannig mál að það mun alltaf koma upp aftur .
Það er annars vegar til fólk sem trúir því að Íslandi sé betur borgið innan Evrópusambandsins og hins vegar fólk sem er sannfært um að við eigum að standa fyrir utan .
Þetta er nánast eins og trúarbrögð , hjá báðum hópum .
Meðan þessir hópar verða til mun þetta mál alltaf koma upp aftur og aftur .
" – Hvað erum við að tala um langan tíma í því sambandi ? " Ég myndi halda að þessi umræða ætti eftir að koma upp á þriggja til fjögurra ára fresti .
" – Hvað finnst þér hafa breyst mest á Alþingi á þessum tveimur áratugum sem þú hefur unnið þar ? " Þó að þú trúir því kannski ekki þá finnst mér umræðan vera orðin aðeins betri .
Hafandi sagt það er hún samt alls ekki góð .
Ég hef verið að hlusta mikið á hana undanfarið og þegar maður getur haldið ræðu fyrir aðra ræðumenn , það er að segja maður veit fyrirfram hvað þeir munu segja og jafnvel hvernig þeir orða það , er eitthvað að .
Mér finnst samstarf stjórnar og stjórnarandstöðu líka orðið pínulítið betra .
Auðvitað þarf þó að vinna betur að því og að mínu áliti ætti stjórnarandstaðan að koma mikið fyrr að tilurð mála .
Ekki þannig að skilja að hún hafi endilega áhrif á mál en viti samt hvað er að gerast .
Sjálfur hef ég flutt um þetta þingsályktanir og frumvarp og vona að menn muni fljótlega prófa þetta til reynslu .
Það myndi breyta miklu .
" Öldrun þjóðarinnar mikil áskorun – Ef þú horfir á stöðuna í dag , hvað þurfum við helst að varast ? " Vandi okkar Íslendinga er of lítil gjaldeyrisframleiðsla .
Við flytjum inn nánast allt sem við þurfum , bensín , bíla og hvaðeina .
Til þess að borga það þurfum við að framleiða gjaldeyri og á það hafa menn ekki lagt nægilega mikla áherslu .
Þetta er vandamál sem þarf að leysa á næstu fimm til tíu árum .
Stórauka þarf útflutning , svo sem á hugbúnaði og iðnaðarframleiðslu , til þess að skapa gjaldeyri .
Öflun gjaldeyris er undirstaða lífskjara okkar og við verðum að skapa hann sjálf en ekki taka hann að láni eins og við höfum gert síðustu áratugi .
Annað sem við þurfum að huga að í tíma er vaxandi öldrun þjóðarinnar .
Menn þurfa til dæmis að taka tillit til þess við gerð kjarasamninga hvað bíður okkar í því að reisa elliheimili , heilsugæslu og þar fram eftir götunum .
Minn árgangur , 1944 , er 1.900 manns en árgangurinn sem kemur fimmtán árum seinna er 4.500 manns .
Þannig hefur það haldist með litlum frávikum síðan .
" – Nú eru tæp sjö ár liðin frá hruni .
Hvernig hefur okkur tekist að vinna úr því áfalli ? " Þegar maður hugsar til baka til haustsins 2008 hefði maður ekki getað látið sig dreyma um svona góða stöðu sjö árum síðar .
Það var ekki til gjaldeyrir fyrir olíu og lyfjum og með allskonar fantabrögðum búið að loka eðlilegum leiðum fjármagns til landsins .
Miðað við það hefur ræst alveg ótrúlega vel úr .
Það er bæði fyrrverandi og núverandi ríkisstjórn að þakka .
Ég dreg ekki dul á það að síðasta ríkisstjórn stóð ekki andspænis litlum vanda .
Ég hefði að vísu leyst sumt öðruvísi en hún gerði , það voru til dæmis mistök að skattleggja löskuð heimili og fyrirtæki .
Vandinn var á hinn bóginn óskaplega mikill og fyrri ríkisstjórn leysti hann þokkalega .
Núna eru menn að halda áfram því verki og mér sýnist allt stefna í mjög góðan farveg , nema þá að þessir kjarasamningar fari á versta veg .
Eins og ég gat um áðan .
" – Höfum við lært af hruninu ? " Alveg ótrúlega lítið .
Þegar fólk verður fyrir áfalli reynir það að mæta næsta áfalli með ráðdeild og sparnaði en það hefur ekki gerst að nægilega miklu marki hér .
Mér sýnist fólk ekki sýna mikla fyrirhyggju , allt púður fer í að leysa vanda dagsins í dag .
Heimilin virðast þó vera að greiða niður skuldir en það er mjór vísir .
Sveitarfélögin og ríkissjóður hafa að vísu tekið á sínum málum en hvorki fyrirtækin né heimilin .
Þar eiga bankarnir ákveðna sök , þeir hafa verið mjög ófúsir að afskrifa eins og þarf vegna þess að fyrirtækin eru mörg hver enn mjög skuldsett .
" Hrópandinn í eyðimörkinni – Þú varaðir við ýmsu í aðdraganda hruns , svo sem krosseignahaldi og raðeignahaldi .
Leið þér þá eins og hrópandanum í eyðimörkinni ? " Dálítið já .
Ég hafði fylgst með krosseignahaldi og raðeignahaldi hjá Exista og Kaupþingi og sá hvernig menn bjuggu til eigið fé , arð og allskonar hluti með því að láta peninga fara í hring .
Þessa dagana standa einmitt yfir vitnaleiðslur sem eru sýnishorn af vinnubrögðum manna .
Því miður virðast þeir sem meta lánshæfi , erlendir bankar og aðrir , hreinlega ekki hafa lært af því hvað raðeignahald og krosseignahald er óskaplega skaðlegt .
Eigið fé íslenskra banka og fyrirtækja fyrir hrun var meira og minna ekki til .
Það var tilbúningur .
Ríkisskattstjóri hélt mjög forvitnilegt erindi á fundi hjá Félagi löggiltra endurskoðenda árið 2010 , að mig minnir .
Þar kom fram að eigið fé íslenskra fyrirtækja hefði hækkað gífurlega fyrir hrun , var komið upp í sjöfalda þjóðarframleiðslu , en datt svo allt í einu niður í nánast núllfalda þjóðarframleiðslu og ári síðar í mínus einfalda þjóðarframleiðslu .
Hvað varð um allt þetta gífurlega eigið fé ? Þarna var fullur salur af löggiltum endurskoðendum sem höfðu skrifað upp á þetta allt saman – án viðvarana og lausna .
Það eru margar ástæður fyrir hruninu en ein sú veigamesta er raðeignahald og krosseignahald og hvernig menn spóluðu upp eigið fé og notuðu það síðan sem veð fyrir lánum .
Þeir bjuggu til svo viðkvæmt kerfi að hvergi mátti koma við það .
Þá hrundi það vegna þess að það var ekkert efnislegt inni í því .
Á sínum tíma , þegar lögum um Lífeyrissjóð starfsmanna ríksins var breytt varaði ég einnig við þeirri gríðarlegu skuldbindingu sem gæti myndast .
Í dag er þar útistandandi skuldbinding upp á mörg hundruð milljarða sem ekki hefði myndast ef farið hefði verið að mínum hugmyndum .
Einnig varaði ég við skorti á uppgreiðsluheimild Íbúðalánasjóðs á skuldabréfum sínum á sama tíma og skuldarar sjóðsins höfðu slíka heimild .
Þessi staða hefur kostað ríkið yfir hundrað milljarða í framlag til Íbúðalánasjóðs .
Að lokum benti ég einnig á hættuna við háan vaxtamun á milli Seðlabanka Íslands og annarra landa .
Strax árið 2001 benti ég á þetta í þingræðu en árið 2005 fór ég á fund með Seðlabankanum í kjölfar þess að aflandskrónurnar tóku að flæða inn í landið og benti þeim á hættuna .
Ekki var brugðist við þessu og í kjölfar hrunsins þurfti að setja gjaldeyrishöft einmitt vegna þessara sömu krónueigna .
Kostnaður fyrir þjóðfélagið við gjaldeyrishöftin hefur líklega numið mörg hundruðum milljarða króna .
" Barist fyrir jafnrétti frá upphafi – Hvað um önnur áherslumál ? " Jómfrúrræða mín á Alþingi fjallaði um fæðingarorlof og hvernig þáverandi fyrirkomulag , að konur fengju einar fæðingarorlof , gerði þær " dýrari " en jafnhæfa karlmenn og skekkti þar með jafnréttið .
Samt átti ég mjög lítinn þátt í smíði þess frumvarps sem ríkisstjórn Sjálfstæðisflokks og Framsóknarflokks fékk samþykkt í maí 2000 en ég studdi það af heilum hug enda mjög mikil jafnréttisbót einmitt í þá veru að gera karlmenn jafn " dýra " og jafnhæfar konur .
Lögin sem voru mjög framarlega á heimsvísu hafa auk þess gífurleg önnur jákvæð áhrif eins og á samskipti feðra við börn sín , verkaskiptingu inni á heimilum og fyrirmyndir barna .
Því miður er búið að hola undan þessum lögum með misskildum sparnaði og hámarki á greiðslur .
Það þarf að laga .
En ég tel mig einnig eiga hugmyndina að jafnlaunavottun , sem sett var í gang með bráðabirgðaákvæði í lögum um jafna stöðu og jafnan rétt kvenna og karla sem samþykkt voru í febrúar 2008 .
En þá hófst hin raunverulega vinna sem var mjög viðamikil og mæddi mjög á áhugafólki hjá samtökum vinnumarkaðarins og víðar og er nú búið að hanna jafnlaunavottun , sem ég held að sé einsdæmi á heimsvísu og fellur að vottunarkerfi fyrirtækja um allan heim , gæðum framleiðslu , stjórnun og mörgu öðru .
Ég tel það afrek að tekist hafi að koma þessu fyrirkomulagi á fót .
Fyrirtæki , sem fá jafnlaunavottun ættu að vera spennandi fyrir ungt hæfileikaríkt fólk því þar er tryggður eðlilegur framgangur óháð kyni eða öðrum ómálefnalegum þáttum .
Líka fyrir karlmenn ! " – Af hverju leggur þú svona mikla áherslu á jafnrétti ? " Þegar einhver fær stöðu vegna annarlegra sjónarmiða ; frændsemi , kyns , aðildar að flokki , aldurs , þá er staðan ekki mönnuð hæfileikaríkasta einstaklingnum .
Mistök verða gerð , lélegri stjórnun fylgir og þjóðfélagið tapar .
Þess vegna er jafnrétti þjóðhagslega mikilvægt en það hefur líka mjög mikil áhrif á hvern einstakling þegar hann sér að hann á hvort sem er engan möguleika á framgangi .
Hann missir áhugan á starfinu , leggur sig ekki fram og kulnar í starfi .
Það er sennilega enn skaðlegra fyrir þjóðfélagið .
Auk þess vex óánægja og reiði sem ekki bætir starfsumhverfið .
" Sérhagsmunir sterkari en hugsjónir – Oft hefur þú róið á móti straumnum á Alþingi .
Hefur sá róður verið þess virði ? " Þetta er mjög erfið spurning .
Ef maður lítur praktískt á það sem hefur komið út úr mínu starfi er það ekki neitt .
Ég lagði reyndar fram tillögu um að aflétta skattfrelsi forsetans og það var samþykkt en fátt annað .
Sumir hugga mig með því að ég hafi haft áhrif með því að tala eða benda á og það má kannski segja það .
Efnislega hefur samt mjög lítið komið út úr þessu starfi .
Mér finnst ég oft hafa haft mikið meiri áhrif á þjóðfélagið áður en ég fór á þing en eftir .
" – Það er umhugsunarvert .
" Já , það er það .
Annað hvort hefur mér mistekist að koma sjónarmiðum mínum á framfæri eða þá að hagsmunirnir sem sjónarmiðin meiða eru sterkari .
Alltaf þegar maður breytir einhverju er maður að breyta einhverjum hagsmunum .
Hagsmunum ríkisstarfsmanna , hagsmunum sjávarútvegsins , hagsmunum stjórna lífeyrissjóða og svo framvegis .
Og hagsmunir eru þess eðlis að þeir rísa alltaf öndvert .
" – Hvernig hefur þú upplifað þig á Alþingi ? Margir tengja þig við hugsjónir , að þú sért þarna inni til að breyta samfélaginu .
Er það rétt ? " Ég held að ég geti sagt að ég gæti ekki sérhagsmuna .
Ekki einu sinni þegar ég var að berjast fyrir sparisjóðunum .
Þá var ég að berjast fyrir mjög stóran hóp manna og kom svo í ljós að ekki var vanþörf á .
Á móti kemur að sérhagsmunirnir gæta ekki mín .
Það er tiltölulega nýlega sem ég uppgötvaði þetta .
Þeir gæta einhverra annarra .
" Hann brosir .
– Flokkshollusta hefur löngum verið mikil í íslenskum stjórnmálum .
Er það rétt mat að þú hafir alltaf verið á Alþingi meira á þínum forsendum en Sjálfstæðisflokksins ? " Ég hef verið á Alþingi í krafti kjósenda Sjálfstæðisflokksins í Reykjavík og ég aðhyllist að sjálfsögðu grunngildi sjálfstæðisstefnunnar .
Ég hef alltaf náð mjög góðum árangri í prófkjörum hér í borginni og engan veginn fengið áhrif í þingflokknum í samræmi við það .
Menn geta velt fyrir sér af hverju það er .
" – Af hverju er það ? " Það er örugglega ekki vegna þess að ég nennti ekki .
" Hann hlær .
– Hafa menn ekki viljað hleypa þér lengra af ótta við að hafa ekki taumhald á þér ? " Þarna komum við aftur að þessu með sérhagsmunina .
" – Hvaða skilaboð eru þetta til þeirra sem vilja gerast sporgöngumenn þínir ? " Hættið við ! Vilji menn ekki gefa afslátt af sannfæringu sinni er hætt við því að þeir hrökklist í burtu .
Ég hef séð marga mjög færa menn gera það á þessum tuttugu árum .
Þeir hafa bara hætt við og farið .
Þess utan hafa ekki allir efni á því að vera á þingi , launin eru ekki það góð .
" Aldrei beðið nokkurn mann um að kjósa mig – Ætlaðir þú sjálfur að vera svona lengi á þingi ? " Alls ekki .
Þetta er mun lengri tími en ég sá fyrir mér í upphafi .
Ég hef þurft að hugsa mig vel um fyrir hvert prófkjör en niðurstaðan hefur alltaf verið að fara fram .
" – Hvað hefur haft úrslitaáhrif á þá niðurstöðu ? " Það er aðallega þrennt .
Í fyrsta lagi er það fólkið sem kýs mig í prófkjörum .
Ég hef aldrei beðið nokkurn mann að kjósa mig .
Aldrei hringt út eða annað slíkt .
Samt hef ég alltaf fengið góða kosningu sem ég hlýt að túlka þannig að ákveðinn hluti kjósenda Sjálfstæðisflokksins vilji hafa mig á þingi .
Það er ákveðin skuldbinding .
Í öðru lagi er það ákveðinn þægindarammi – eða leti .
Maður þarf þá ekki að leita sér að nýrri vinnu .
Svo er það vonin um að umhverfi alþingismanna muni breytast .
" Einmitt það .
Nú er mál að linni , Stella María , dóttir Péturs , er komin í heimsókn með barnunga dóttur sína á arminum .
Sú brosir sínu blíðasta framan í afa sinn og þennan undarlega mann sem er með honum .
" Já , hún er alltaf brosandi þessi , " segir Pétur .
" Hefur engar áhyggjur af kjarasamningum eða gjaldeyrishöftum .
" 