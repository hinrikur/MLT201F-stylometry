Í ár minnumst við þess að eitt hundrað ár eru liðin frá því konur fengu kosningarétt og kjörgengi til Alþingis .
Við ættum að minnast þess líka að fátækt fólk fékk þá einnig atkvæðisrétt – með skilyrðum þó .
Vinnuhjú sem nú máttu kjósa áttu ekki að njóta þess réttar ef þau voru í skuld við sveitarfélagið ! Þegar mannréttindasigrum er fagnað er jafnframt hollt að minnast þeirra sem mannréttindi voru brotin á .
Þegar litið er um öxl á lýðræðisvegferðinni sjáum við brotalamir sem voru ekki alltaf augljósar í samtímanum .
Við undrumst nú þröngsýnina og íhaldssemina sem hafði mannréttindin af konum og eignalausu fólki fyrr á tíð .
En getur verið að við þurfum að bíða enn í hundrað ár eftir því að Háskóli Íslands stígi út úr forneskjunni og láti af þeirri aðskilnaðarstefnu sem hann ástundar gagnvart starfsmönnum sínum ? Í rektorskjörinu í Háskóla Íslands , sem nú er nýafstaðið , erum við minnt á þá mismunun sem starfsfólk í Háskóla Íslands býr við þegar kemur að ákvarðanatöku um yfirstjórn stofnunarinnar .
Það starfsfólk sem ekki hefur háskólapróf upp á vasann hefur rýrari kosningarétt en það starfsfólk sem hefur slíka gráðu – bara einhverja – í sínum fórum ! Líklegt er að í framtíðinni verði fjallað um þetta í sögubókum og munu menn þá býsnast yfir þeirri þröngsýni og íhaldssemi sem enn hafi verið við lýði við Suðurgötuna í Reykjavík á því herrans ári 2015 .
Sem betur fer líta menn nú menntun öðrum augum en áður var gert og hefur barnalegur hroki bóknámsfólks verið víkjandi .
Öll skiljum við sífellt betur að lífsgæði okkar verða til vegna margvíslegrar þekkingar til hugar og handar og samfélaginu hefur lærst að meta mikilvægi margbreytileikans í færni einstaklinga og getu þeirra til starfa og þá einnig hvernig þessarar getu er aflað .
Þar gildir engin stöðluð formúla .
Þess vegna er undarlegt að sú menntastofnun þjóðarinnar sem mest tilkall gerir til virðingar skuli vera þetta aftarlega á mannkynssögumerinni .
Á fréttavef gat að líta eftirfarandi skilgreiningu á aðskilnaðarstefnunni við rektorskjörið : " Atkvæði háskólakennara og annarra starfsmanna sem hafa háskólapróf giltu sem 60% greiddra atkvæða .
Atkvæði stúdenta giltu sem 30% greiddra atkvæða og atkvæði annarra atkvæðisbærra aðila giltu sem 10% greiddra atkvæða .
Ég byrjaði að hreyfa þessu máli þegar ég kom fyrst sem stundakennari að HÍ öðrum hvorum megin við árið 1980 .
Síðan er liðinn aldarfjórðungur og tíu ár betur .
Hve lengi skyldi enn þurfa að bíða ? Ögmundur Jónasson ogmundur@althingi.is 