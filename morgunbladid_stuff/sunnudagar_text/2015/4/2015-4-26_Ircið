Ircið var eins konar forveri nútímasamskiptamiðla og þar áttu um tíma þúsundir manna á Íslandi í spjalli á degi hverjum við ókunnuga og vini .
Útlit þess var afskaplega hrátt , dökkir stafir á hvítum bakgrunni en eftir því sem leið á nýja öld tóku vinsældir þess að hjaðna hratt eftir því sem fleiri og meira spennandi miðlar komu fram .
Ircið var , og er reyndar enn , forrit sem notendur hlóðu inn á tölvur sínar og gátu þannig náð sambandi við umheiminn og skráð sig inn á margvíslegar rásir .
Eflaust eru margir sem eiga rómantískar minningar frá því að hanga á ircinu , eins og það var kallað , og spyrja fólk með spennandi notendanöfn um aldur , stað og kyn .
Notendum ircisins á heimsvísu hefur fækkað gífurlega eins og gefur að skilja , en þó er undarlega mikill fjöldi fólks sem ennþá styðst við það .
Árið 2003 voru notendur á heimsvísu um ein milljón talsins en þeim hafði fækkað í 400.000 árið 2014 .
