Sólveig Pálsdóttur sendi á dögunum frá sér sína þriðju skáldsögu , Flekklaus , en áður eru komnar bækurnar Leikarinn , 2012 , og Hinir réttlátu , 2013 , sem fengu jákvæðar umsagnir í Morgunblaðinu á sínum tíma .
Sömu aðalpersónur koma fyrir í Flekklaus og birst hafa í fyrri bókum Sólveigar , en hún leggur áherslu á að hún sé ekki að skrifa framhaldssögu .
" Vissulega birtast sömu persónur í þeim og þær taka breytingum rétt eins og fólk almennt , hlutirnir breytast og það líða alltaf einhver ár á milli bóka og þær þær fylgja yfirleitt þeim tíma sem ég skrifa þær , " segir hún og bendir á að reyndar gerist Flekklaus á tveimur tímaplönum , árið 2014 og 1985 , en hinar bækurnar á svipuðum tíma og þær komu út .
Flekklaus gerist bæði hér á Íslandi og í Smálöndum Svíþjóðar .
Aðspurð hvort líf einhverrar sögupersónu taki stefnu sem hún hafi ekki séð fyrir segir hún að þó líf þeirra taki heilmiklum breytingum á milli bóka , eins og líf okkar breytist frá ári til árs , sjái hún fyrir í stórum dráttum hvað muni gerast í lífi þeirra .
" Í Flekklaus gerðist það aftur á móti að ég hafði hugsað mér að fara ákveðna leið en þegar ég var komin vel áleiðis með bókina fann ég að ég þurfti að velja aðra og erfiðari leið , fann það að ég var ekki að fara alveg rétta leið með söguna .
Í kjölfarið þurfti ég að safna kjarki til að fara leið sem ég vissi í raun að væri óhjákvæmileg sem hljómar kannski rosalega dramatískt og dularfullt en svona geta skrif tekið á , maður þarf líka að stíga yfir ákveðnar línur , líka persónulega .
Kristín Eiríksdóttir rithöfundur orðaði það þannig að maður ætti ekki að skrifa fyrir ömmu sína og maður þarf að öðlast andlegt frelsi til að geta farið yfir ákveðna línu .
Ekki það að ég sé að velta mér uppúr einhverju ógeði heldur þurfti ég að kafa dálítið djúpt inn í persónurnar og taka erfiðar ákvarðarnir hvað varðar þær .
" - Sumar af persónum þínum eru ekki beinlínis geðslegar , fara þær aldrei í taugarnar á þér ? " Persóna fer aldrei í taugarnar á mér en ég get verið mjög ósammála þeirra gjörðum .
Ég verð samt að skilja þær og geta dregið fram tilfinningar þeirra , en það þýðir samt ekki að ég sé sammála þeim , bara alls ekki og ég held að það sé kúnstin .
Þetta er eins og að vera á leiksviði , maður verður að geta leikið Höllu í Fjalla-Eyvindi sem leikkona þó maður myndi aldrei henda barni í foss .
Maður verður að skilja hvað liggur á bak við ákvörðun persónu og á meðan maður skrifar persónuna verður maður að geta sett sig í spor hennar , hvort sem maður er sammála henni og gjörðum hennar eða ekki .
" Sólveg er með BA-gráðu í bókmenntum , menntaður leikari og kennari , en það togaði í hana að skrifa og Leikarinn varð til meðfram fullri vinnu .
Hún segir að það sé margt sem haldi henni við skrifin , hún hafi alltaf verið knúin áfram af listrænni þörf , hafi alltaf þrifist á einhverskonar sköpun , einhverskonar listum , " en á vissu tímabili í lífinu þarf maður að hugsa meira um brauðstritið , " segir hún .
" Hið listræna togar í mig , en svo er ég rosalega jarðbundin .
Ég er mjög ánægð með þá reynslu sem ég hef úr atvinnulífinu , hún kemur sér mjög vel í því sem ég er að gera í dag .
Það má segja að ég hafi verið búin að loka að mestu á þörf mína til að skapa í mörg ár , en á meðan safnaði ég talsverðri reynslu sem ég nýti mér í dag .
Ég held hreinlega að ég hefði bara ekki haft neitt í þetta fyrir einhverjum árum , ég var bara ekki tilbúin fyrr .
Árin eftir að ég byrjaði að skrifa hafa líka kennt mér svo margt og þá helst enn meiri sjálfsaga , enda þarf rosalegan aga til að geta skrifað bók , það er gríðarleg vinna .
Nú drífur mig áfram löngun til að skapa og ég hef mjög gaman af að skrifa og það er alveg pottþétt að um leið og það fer að vera leiðindi , eitthvað sem ég þvinga mig í , þá hætti ég .
" Allar bækur Sólveigar eru reyfarar , glæpasögur , en hún segist ekki endilega líta á sig sem glæpasagnahöfund , þó hún kunni mjög vel að meta formið .
" Ég veit ekkert hvað ég mun skrifa i framtíðinni , það var eiginlega bara hending og tilviljun að ég datt inn á þetta form .
Ef einhver hefði sagt mér áður en ég byrjaði að skrifa að ég ætti eftir að skrifa spennusögu hefði mér fundist það mjög skrýtið en það bara þróaðist svona , persónurnar bara komu , duttu inn , en svo finnst mér líka gaman að skapa spennu á milli persóna og undirliggjandi spennu í texta , að segja ekki alla söguna .
Innan spennusögunnar rúmast líka svo margt , maður getur skapað flóknar persónur og þarf að grafast fyrir um hvað liggi að baki því sem gerist og skapa flækjur og svo getur maður tekið inn samfélagslega þætti án þess að fara inn í einhverja predikun .
Það rúmast svo margt innan glæpasögunnar og fólk má ekki nota formið til að setja bækur í lokaða kassa .
Ég skammast mín ekki fyrir að skrifa bækur í glæpasagnaforminu , ég er mjög sátt við það og síðan ég byrjaði að skrifa glæpasögur eða spennusögur hef ég kynnst fullt af skemmtilegu fólki .
Ég held bara að það finnist varla skemmtilegra fólk en það sem skrifar glæpasögur , " segir hún og hlær við .
" En lesendurnir eru ekki síður skemmtilegir og aldeilis ófeimnir við að ræða málin á afslappaðan hátt .
" 