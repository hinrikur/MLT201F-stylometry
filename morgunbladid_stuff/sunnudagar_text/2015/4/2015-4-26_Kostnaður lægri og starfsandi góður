Á ársfundi Umhverfisstofnunar á dögunum tóku starfsmenn þar á bæ á móti viðurkenningu umhverfisráðherra fyrir að hafa uppfyllt hin fimm stig svonefndra Grænna skrefa í starfsemi höfuðstöðva stofnunarinnar við Suðurlandsbraut í Reykjavík .
Umhverfisstofnun varð fyrst allra ríkisstofnana til að ná öllum fimm skrefunum , auk þess fékk starfsstöðin á Patreksfirði viðurkenningu fyrir fjögur græn skref og starfsstöðvarnar á Mývatni og Akureyri þriggja skrefa viðurkenningu .
Í frétt frá Umhverfisstofnun segir að verkefnið Græn skref sé áhugavert viðfangsefni í ríkisrekstri .
Þar séu margir þættir undir , svo sem að draga úr orkunotkun , lækka sorphirðukostnað með því að flokka rusl , draga úr innkaupum og nýta betur það sem til er .
Hjá stofnuninni hafi þetta skilað sínu .
Í höfuðstöðvunum hafi frá árinu 2009 tekist að draga úr húshitunarkostnaði um 39% og sömuleiðis hafi rafmagnsreikningurinn lækkað verulega .
Verkefnið Græn skref fór formlega af stað í nóvember árið 2014 og nú í upphafi árs 2015 hafa 20 ríkisstofnanir verið skráðar til leiks .
" Ég trúi því að verkefnið Græn skref í ríkisrekstri eigi erindi inn í allar stofnanir ríkisins og geti skilað miklum ávinningi fyrir ríkissjóð , " er í tilkynningu , haft eftir Kristínu Lindu Árnadóttur , forstjóra Umhverfisstofnunar .
Segir hún að verkefni þetta hafi sömuleiðis skapað góðan starfsanda hjá stofnuninni .
sbs@mbl.is 