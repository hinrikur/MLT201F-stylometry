Vátryggingafélögum er heimilt að leita upplýsinga um arfgenga sjúkdóma í fjölskyldu vátryggingataka en lög banna þeim að taka á móti eða hagnýta upplýsingar úr erfðarannsóknum .
Engu skiptir þótt erfðaupplýsingarnar sýni að engar líkur séu á að viðkomandi fái tiltekinn sjúkdóm sem liggur í fjölskyldunni og veiti nákvæmari upplýsingar en fjölskyldusagan .
T ryggingafélögum er heimilt að leita upplýsinga hjá einstaklingum um fjölskyldusögu sjúkdóma , samkvæmt lögum um vátryggingasamninga .
Ef arfgengir sjúkdómar eru í ætt vátryggingataka og foreldri eða systkini hefur fengið þann sjúkdóm þarf viðkomandi að taka það fram þegar sótt er um líf- eða sjúkdómatryggingu .
Lög um vátryggingar nr. 30/2004 , og síðari breytingar á þeim , koma hins vegar í veg fyrir að tryggingafélög geti nýtt upplýsingar úr erfðarannsóknum , jafnvel þótt þær séu nákvæmari en fjölskyldusagan og séu vátryggingataka í hag .
Samkvæmt lögunum er beinlínis óheimilt að " taka við eða hagnýta sér upplýsingar sem fengnar eru úr niðurstöðu erfðarannsóknar á einstaklingi , " líkt og segir í 82. grein laganna .
Miklu getur munað á iðgjöldum trygginga eftir því hvort hætta er talin á að vátryggingataki fái arfgengan sjúkdóm .
Iðgjöld líf- og sjúkdómatrygginga eru reiknuð út frá tilteknu áhættumati , og ef foreldri eða systkini vátryggingataka hafa fengið tiltekna sjúkdóma þá hækka iðgjöldin .
Iðgjöld allt að 100% hærri sé sjúkdómur í fjölskyldu Þegar sótt er um líf- og sjúkdómatryggingar þarf vátryggingataki að svara spurningum um heilsufar foreldra og systkina .
Á umsóknareyðublöðum tryggingafélaga er sérstaklega spurt um sjúkdóma á borð við hjarta- og æðasjúkdóma , MS , MND , parkinson , krabbamein , nýrnasjúkdóma , sykursýki , heilablóðfall , vöðvarýrnun , bandvefssjúkdóm , Huntington eða aðra taugasjúkdóma , Alzheimer eða aðra langvinna og alvarlega sjúkdóma .
Mat á áhættu fer að hluta eftir því hversu líklegt er talið að vátryggingataki fái þessa sjúkdóma .
Sé vitað að annaðhvort foreldrar eða systkini hafi fengið einhverja af áðurtöldum sjúkdómum þarf vátryggingataki að greiða hærri iðgjöld , eða fær aðeins líf- og / eða sjúkdómatryggingu með ákveðnum takmörkunum .
Til þess getur komið að fólk fái synjun á grundvelli fjölskyldusögu en það mun þó vera sjaldgæft .
Hafi foreldrar eða systkini vátryggingataka fengið einhvern af þeim sjúkdómum sem taldir voru upp geta þeir átt von á að þurfa að greiða 25-100% hærri iðgjöld fyrir líf- og sjúkdómatryggingar sínar .
Þá geta sjúkdómatryggingar verið veittar með þeim takmörkunum að ekkert sé greitt vegna þess sjúkdóms sem liggur í fjölskyldunni , tryggingin nái þannig yfir allt annað en þann sjúkdóm .
Það hversu mikið iðgjöldin hækka fer eftir því t.d. hve margir úr fjölskyldu hafa fengið sjúkdóm , aldri vátryggingataka , tegund sjúkdóms og ýmsum öðrum þáttum .
Í sumum tilvikum hækkar iðgjald sjúkdómatryggingar meira en líftryggingar en í öðrum hækka báðar jafnt .
Dæmi um að fólk vilji fá að sýna erfðaupplýsingar Framþróun í erfðafræði á undanförnum árum hefur leitt til þess að fólk getur nú nálgast mun nákvæmari upplýsingar um sjálft sig og eigið heilsufar – eða framtíðarheilsufar – en áður var hægt .
Einstaklingar í fjölskyldum þar sem erfðasjúkdómar eru þekktir geta látið kanna hvort þeir séu arfberar tiltekinna gena sem valda sjúkdómunum .
Erfðaráðgjöf Landspítalans gaf blaðamanni þær upplýsingar að talsvert væri um að fólk leitaði eftir upplýsingum vegna fjölskyldusögu um tiltekna sjúkdóma .
Einhver dæmi væru um að fólk hefði sagst ætla að nýta þær til að freista þess að fá lækkun á iðgjöldum líf- og sjúkdómatrygginga , en ekki haft erindi sem erfiði vegna áðurnefnds ákvæðis laga .
Þrjú af fjórum tryggingafélögum vita um dæmi þess að einstaklingar hafi sjálfir komið með erfðaupplýsingar sem sýndu fram á að þeir væru ekki arfberar gena fjölskyldusjúkdóma og viljað fá lækkun iðgjalda í kjölfarið .
Jafnvel þótt vátryggingataki geti sýnt svart á hvítu að hann beri ekki tiltekin gen sem valdi sjúkdómi sem faðir , móðir eða systkini þjáist af , þá eru lögin skýr um bann við notkun erfðaupplýsinga .
Tryggingafélögin mega einfaldlega ekki taka við þessum upplýsingum .
Engu skiptir þótt vátryggingataki sjálfur heimili notkun þeirra og komi með þær af fúsum og frjálsum vilja .
Vátryggingafélög mega hvorki nýta upplýsingarnar né taka við þeim , jafnvel þótt þær séu vátryggingataka í hag og séu vísindalega nákvæmar , ólíkt fjölskyldusögu sem byggist á tilteknum líkindum .
Í sumum tilvikum hefur fólk verið mjög ósátt við að fá ekki að nota upplýsingarnar , enda sýni þær fram á að engin rök séu fyrir hærri iðgjöldum .
Málið er langt því frá einfalt og hefur í raun margar hliðar .
Ef einstaklingur má leggja fram slík gögn þá gæti verið hægt að krefja hann um að gera það hvort sem þær eru honum í hag eða óhag .
Eftir stendur að hópi fólks , sem er í fjölskyldum með erfðasjúkdóma er gert að greiða iðgjöld miðað við fjölskyldusögu en ekki erfðarannsóknir .
Þegar breytingar voru gerðar á lögum um vátryggingasamninga ( nr. 30/2004 ) þingveturinn 2007-2008 sendu fjölmargir hagsmunaaðilar inn umsagnir .
Sérstaklega var rætt um 82. grein laganna , þá grein sem bannar að erfðarannsóknir séu lagðar fram óháð því hvort það er vátryggingataka í hag eða óhag .
Ágreiningur snerist þó minna um þann þátt er snýr að erfðaupplýsingum , heldur helst um það hvort gengið væri nógu langt í að vernda rétt vátryggingataka og fjölskyldu hans með því að skylda fólk í raun til að gefa upp upplýsingar um sjúkdóma foreldra og systkina .
Þá var gagnrýnt að ekki þyrfti að liggja fyrir upplýst samþykki þeirra sem vátryggingataki gefur upplýsingar um .
Þannig þarf vátryggingataki að veita upplýsingar um það ef til dæmis móðir viðkomandi þjáist af kransæðasjúkdómi en tryggingafélagið þarf ekki að leita eftir samþykki móðurinnar um að þessar upplýsingar séu veittar .
Vátryggingataki þarf hins vegar að staðfesta að þær upplýsingar sem hann veitir um foreldra eða systkini séu veittar með þeirra samþykki , en í umsögn Persónuverndar á sínum tíma var þetta gagnrýnt .
Sú umræða sem snýr að erfðarannsóknum hefur jafnan snúist um að hindra að slíkar upplýsingar séu misnotaðar , frekar en að einblínt sé á rétt einstaklinga til að leggja erfðaupplýsingar fram .
Lögfræðingar sem blaðamaður ræddi við nefndu að ef heimila ætti að erfðaupplýsingar væru lagðar fram þá myndu tryggingafélögin gera kröfu um að það gengi í báðar áttir .
Þannig að ef einstaklingar fengju heimild til að leggja slíkar upplýsingar fram þá yrði það gert að einhvers konar kröfu , óháð því hvort upplýsingarnar útilokuðu sjúkdóma eða sýndu fram á að viðkomandi væri líklegur til að fá þá .
