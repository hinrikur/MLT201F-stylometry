Það koma svo margar bækur upp í hugann þegar honum er skipað að leita að og rifja upp þær sem eru í sérstöku uppáhaldi .
Hugurinn segir mér að sú fyrsta sem hafði djúpstæð og varanleg áhrif hafi verið Bróðir minn Ljónshjarta eftir Astrid Lindgren .
Það er auðvitað klisja , svo margir nefna þá bók í svona viðtölum .
Fleiri bækur eftir erlenda höfunda koma fram úr fylgsnum .
Ein heitir The Line Of Beauty og er eftir Alan Hollinghurst .
Þar er fjallað um líf samkynhneigðra í Bretlandi Thatchers .
Bókin fékk Booker verðlaunin 2004 .
Ótrúlega sterk , vel skrifuð og mögnuð saga .
Á svipuðum nótum er ævisaga Boy George , Take It Like A Man , frá 1995 , rituð af Spencer Bright .
Vel skrifuð , fyndin , sorgleg og vekjandi í senn .
Síðari bækur um líf George eru drasl en þessi er demantur .
Sú skáldsaga sem lifir svo alltaf í huganum er Hreinsun eftir Sofi Oksanen frá 2008 .
Hana gat ég einfaldlega ekki lagt frá mér og hún höfðaði svo sterkt til manns á svo mismunandi hátt .
Af bókum eftir íslenska höfunda sem hugurinn kallar fram vil ég nefna Höfund Íslands eftir Hallgrím Helgason , Himnaríki og helvíti Jóns Kalmans , Afleggjarann eftir Auði Övu og svo þá bók sem ég var algjörlega gáttaður á , Rökkurbýsnir eftir Sjón .
