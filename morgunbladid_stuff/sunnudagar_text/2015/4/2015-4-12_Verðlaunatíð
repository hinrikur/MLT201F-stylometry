Tilnefningar voru birtar í síðustu viku til bókmenntaverðlauna Independent sem helguð eru bókum víða að úr heiminum , enda heita verðlaunin Alþjóðleg skáldsagnaverðlaun .
Verðlaunin snúa að bókum sem gefnar eru út á ensku á viðkomandi ári , þó þær séu ekki glænýjar .
Þannig er á listanum sem birtur var í síðustu viku skáldsaga kólumbíska rithöfundarins Tomás González , sem kom út í heimalandi höfundar 1983 og heitir In the Beginning Was the Sea .
Aðrar bækur á tilnefningalistanum eru The End of Days eftir þýska rithöfundinn Jenny Erpenbeck , F eftir þýska rithöfundinn Daniel Kehlmann , By Night the Mountain Burns eftir Juan Tomás Ávila Laurel frá Miðbaugs-Gíneu , While the Gods Were Sleeping eftir hollenska rithöfundinn Erwin Mortier og Colorless Tsukuru Tazaki and His Years of Pilgrimage eftir japanska rithöfundinn Haruki Murakami , sem Bjartur gaf út á íslensku á síðasta ári undir heitinu Hinn litlausi Tsukuru Tazaki og pílagrímsár hans .
Þess má geta að Sjón var tilnefndur til verðlaunanna 2009 fyrir Skugga-Baldur og fyrir Rökkurbýsnir 2012 .
