Ýmislegt hafa menn reynt til að vekja athygli á þeim , grúa af Android-símum sem finna má á markaði ; haft þá risastóra , örþunna , hnausþykka , bogna eða fislétta .
það gengur líka upp og ofan ; einu sinni héldu allir að bognir símar myndu slá í gegn en annað kom á daginn .
Fyrir stuttu kynnti svo Samsung enn nýjung , Samsung Note Edge , sem var ekki bara í yfirstærð eins og Note-símarnir almennt , heldur var hann með meira skjáflatarmál því á honum voru rúnnaðar hliðar .
Samsung Galaxy S6 Edge er áþekkur , því hann er með rúnnaðar hliðar , og mér skilst að von sé á fleiri Samsung-símum sem nota munu sömu tækni .
Eins og fram kemur hér fyrir ofan er eftirspurn eftir sexunni meiri en Samsung hefur náð að anna , en það hefur einnig komið fyrirtækinu í opna skjöldu hve mikið hefur verið beðið um Edge-útgáfuna , enda verður hún talsvert dýrari í takt við það hve miklu dýrara er að framleiða síma með boginn snertiskjá .
Upphaflegar áætlanir Samsung voru að þrettán milljón símar myndu skila sér á markað í apríl og þar af áttu Edge-símar að vera fjórar milljónir .
Nú sýnist mönnum blasa við að það muni ekki duga og Samsung ræðir nú við fleiri framleiðendur sem skilað geti skjám með rúnnuðum köntum , enda stendur til að fjölga Edge-símum umtalsvert .
Það er þó hægara sagt en gert , enda er framleiðsla á slíkum skjá mun flóknari og afföll mun meiri .
Í Galaxy S6 Edge eru rúnnaðar hliðar á símanum mest fyrir augað og höndina , enda er hönnun á símanum sú besta em ég hef séð til þessa og það er einkar þægilegt að halda á honum , aukinheldur sem hann virkar enn þynnri fyrir vikið .
Það er sérstaklega skemmtilegt að bera símana saman , halda á " venjulegum " S6 í annarri hendinni og S6 Edge í hinni , enda er þetta eins og gerólíkir símar ; S6 Edge virðist þannig mun minni og nettari sími en S6 þó að skjáflöturinn sé sá sami og umgjörðin nánast jafn stór .
Það er líka hægt að nota jaðarinn fyrir ýmsar stillingar , setja þar flýtivísa til að mynda á þá sem maður hefur oftast samband við svo dæmi sé tekið .
Annað , sem er reyndar ekki stórvægilegt , er að ef síminn liggur á grúfu og slökkt á hljóði kviknar ljós á jaðrinum þegar hringt er í hann og hægt að vekja mismunandi lit eftir því hver er að hringja .
Síðan má snerta púlsnemann á bakinu til að hafna símtalinu og senda fyrirfram ákveðið SMS ef vill .
Líka er hægt að strjúka fingri eftir skjájaðrinum þegar slökkt er á skjánum almennt og þá renna upplýsingar eftir röndinni sem viðkomandi hefur skilgreint , tíst eða ámóta .
Ofangreint er skemmtileg viðbót , en í ljósi þess að nytsemin er aðallega þetta , upplýsingastraumur , flýtivísar sem draga má inn á skjáinn af röndinni og mismunandi litur eftir hringingum , þá má segja að útlitið skipti meira máli , en hugsanlega eykst notagildið á næstu mánuðum með uppfærslum .
