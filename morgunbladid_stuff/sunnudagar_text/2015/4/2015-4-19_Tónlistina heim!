Hvað er Heima ? " Heima er tónlistarhátíð sem stendur yfir eitt kvöld , þar sem spilað er í heimahúsum .
Eins og svo margt gott er þetta stolin hugmynd .
Við Kiddi kanína hittum þá sem standa að G-Festival í Færeyjum á Iceland Airwaves í hittifyrra en þá voru þeir að starta svona tónlistarhátíð í heimahúsum í Götu í Færeyjum .
Við fengum góðfúslega að stela hugmyndinni .
Við gerðum þetta fyrst í fyrra og það var ferlega gaman , þannig að við gerum þetta aftur núna .
" Er þetta liður í því að koma Hafnarfirði ennfrekar á kortið sem tónlistarbæ ? " Já kannski .
Hafnarfjörður er mikill tónlistarbær og þetta er örlítil viðbót .
Okkur sem stöndum að þessu finnst þetta skemmtilegt .
Vonandi er Heima komin til að vera og öðlast sjálfstætt líf .
" Er tónlist lífið ? " Já , er hægt að svara því öðruvísi ? Í mínu tilfelli hefur hún verið allt um kring síðan ég var smábarn .
Ég á myndir af mér tveggja ára með stóra Pioneer-heddfóna á höfðinu að hlusta á músík .
Svo var ég alltaf með kassettur í vösunum þegar ég var unglingur , vildi leyfa öllum að heyra .
" Er Hafnfirðingabrandarinn dauður ? " Ja , þú segir nokkuð .
Ég hef ekki heyrt Hafnfirðingabrandara í fimmtán-tuttugu ár líklega .
Ég veit ekki hvort það er gott eða slæmt .
Ætli það sé ekki frekar slæmt .
Annars verða menn að stíga varlega til jarðar eftir að Facebook og allt það kom til skjalanna .
Aðgát skal höfð í nærveru sálar .
" FH eða Haukar ? " Ég er ekki innfæddur Hafnfirðingur og rígurinn þarna á milli hefur aldrei snert mig mikið .
Maður þarf að hafa alist hérna upp til að skilja þann ríg held ég .
Eigum við ekki bara að segja Björk .
Sonur minn var að æfa taekwondo í Björk og dóttir mín fimleika .
Er þetta ekki diplómatískt svar ? Annars hef ég takmarkaðan áhuga á íþróttum , nema maður skilgreini gönguferðir og útivist sem íþróttir .
Eina fótboltaliðið sem skiptir mig máli í heiminum eru þessir gulu og glöðu á Akranesi .
Það gleður mig samt frekar en hitt þegar bæði FH og Haukum gengur vel .
" 