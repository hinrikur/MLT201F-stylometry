Það er órói í loftinu og er þá ekki átt við lægðafylkingarnar óendanlegar , sem sótt hafa landið heim það sem af er ári .
Það liggja launaátök í loftinu .
Átök eru af margvíslegum toga .
Sum þeirra geta gert sitt gagn .
Þau ná að hrista upp í fólki og fjölmiðlum þykja þau spennandi fréttaefni .
Launaátök eru annars eðlis .
Endalausar fréttir um fundi hjá ríkissáttasemjara eða fréttir um að fundir séu ekki haldnir hjá ríkissáttasemjara eru þreytulegt fréttaefni og skera sig þannig úr öðrum átökum , sem miðlar eru sólgnir í .
Þvarg um launaflokka er beinlínis leiðinlegt .
" Mér er verr við launaflokka en stjórnmálaflokka , " sagði karlinn , " og þoli ég þá þó illa .
" Lögmál um lotur Allir vita að samningaviðræður um kaup og kjör verða að taka langan tíma og margir árangurslausir fundir þurfa að fara fram .
Annars verður þetta aldrei sannfærandi .
Um það er enginn ágreiningur við borðið , sem er þó sérhannað fyrir deilur .
Atvinnurekendur verða að vera vissir um að þeirra fulltrúar hafi ekki látið toga sig lengra en þurfti fyrr en eftir langa mæðu og erfiði .
Sama gildir um fulltrúa launamanna .
Þeir hljóta að sækja á atvinnurekendur , frá atvinnulífi eða hinu opinbera , þar til sýnt er að út úr því liði næst ekki dropi til viðbótar .
Hljómi þetta eins og sviðsetning á sýndarfundum eða sem leikaraskapur þá er lýsingin ekki sanngjörn .
Slíkar viðræður þurfa einfaldlega að ná tilteknum þroska .
Aðeins reyndustu samningamenn kunna að mæla slíkt þroskastig .
Aðilarnir eru mættir til leiks með sínar forsendur í farteskinu .
Þær þarf að viðra og því næst sannreyna og loks nálgast sameiginlega túlkun svo halda megi áfram .
Samningagerð er í eðli sínu flókin og margt gerist á milli samninga og lagfæra þarf galla sem komu í ljós á liðnu tímabili .
Jafnræði er nú með aðilum Fyrir fáeinum áratugum var þekkingargrunnur samninga annar en hann er nú .
Þá var staða vinnuveitenda fræðilega öflugri en viðsemjendanna enda höfðu þeir úr meira fé að spila .
En báðir aðilar urðu á þeim tíma að treysta mjög á faglega ráðgjöf frá stofnunum ríkisins .
Tortryggni gætti stundum í garð slíkra stofnana .
Það var skiljanlegt , en oftast ástæðulaust .
Nú eru allir samningsaðilar vel búnir hvað þennan þátt varðar .
Þeir geta lagt sitt mat á stöðu efnahagslífsins , þolmörk atvinnulífsins og gert spár um líklega þróun helstu hagstærða næstu árin .
Þeir geta einnig auðveldlega lagt sjálfstætt mat á greinargerðir Seðlabanka , Hagstofu og eftir atvikum alþjóðlegra stofnana .
Þessi breyting er mikilvæg .
Þáttur , sem áður gat leitt til tortryggni , gerir það ekki lengur .
Það þýðir þó ekki að þeir aðilar sem eigast við horfi á tilveruna sömu augum .
Áherslurnar eru ólíkar og enn verulegt svigrúm til að takast á .
Pólitísk sjónarmið ( ekki endilega flokkspólitísk ) koma inn í myndina og forgangsröðun í margvíslegum skilningi .
Þekkt eru dæmi um að öðrum megin við borðið vilji menn gjarnan fá skilning á að leggja þurfi af úrelt vinnubrögð svo fram náist hagræðing .
Þótt skilningur sé á því hinum megin borðs vilja þeir þar hafa hönd í bagga með hvernig ávinningi hagræðingar sé skipt .
Eðlilegt átakaefni það .
Mörgum þáttum kjaramála svipar saman á almenna markaðnum og hinum opinbera .
En fjarri því öllum .
Gangi launþegar á almenna markaðnum of hart fram í kröfugerð gagnvart fyrirtækinu sem greiðir launin standa þeir frammi fyrir því að starfið kunni að gufa upp .
Lífið er ekki eins gagnsætt hjá hinu opinbera .
Áhrif þess að knýja fram " óraunhæfar kröfur " á þeim bæ eru lengur að koma fram þar , en gera það að lokum þótt seint sé .
Oft er látið eins og að launamenn hjá hinu opinbera og á almennum markaði séu félagslegir eineggja tvíburar í launabaráttunni .
Því fer þó fjarri .
Tökum dæmi .
Almennt er talið að " stjórnvöld " séu í eðli sínu eftirgefanlegri í kjaradeilu en forráðamenn fyrirtækis .
Þeir vita að fyrirtækið getur hæglega verið undir .
Hið opinbera guggnar undan pressu og samþykkir kröfur sem eru langt umfram hagvöxt og þar með umfram þolmörk atvinnulífsins .
Hið opinbera ( ríki , sveitarfélög eða opinberar stofnanir ) stendur undir þeim samningum sínum með skattahækkunum ( tal um niðurskurð skilar litlu ) .
Stærsti hlutinn af þeim sköttum lendir á fyrirtækjum og starfsmönnum þeirra .
Upphafsstaða í kjaraviðræðum á almenna markaðnum er því ekki björguleg .
Ef launþegahreyfingin á almenna markaðnum , í réttlátri reiði sinni , beitti afli sínu til fulls í þeim leik myndu mörg fyrirtæki ekki rísa undir slíkum samningum .
Þau legðu upp laupana og störfin hyrfu .
Félagsleg útgjöld hins opinbera æddu upp um leið og færri fyrirtæki og almennir greiðendur þyrftu að standa undir þeim .
Þessar litlu þúfur Heimsstyrjöldin fyrri er sögð hafa þann upphafspunkt að stjórnleysingi myrti ríkisarfa í Austurríki .
Þótt morðið hafi sjálfsagt skipt máli , kom margt annað til .
Nú eru hafin verkföll í landinu og margt bendir til að þetta verði ekki þau síðustu .
Það er ekki fagnaðarefni .
En þessa óheillaþróun , sem virðist hafin , má með vissum hætti rekja til klaufagangs síðustu ríkisstjórnar og hversu illa og af hve miklum óheilindum var unnið úr honum .
Einn af mörgum heilbrigðisráðherrum þeirrar ríkisstjórnar tók þá óvæntu ákvörðun að hækka laun forstjóra Landspítalans úr almennu samhengi .
Óumdeilt var að forstjórinn var prýðilega hæfur og verðskuldaði myndarlega launahækkun , eins og margir fleiri á spítalanum og víðar .
En þessi hækkun kom eins og skrattinn úr sauðarleggnum og afsakanir ráðherrans gátu ekki verið klaufalegri .
Það byrjaði að krauma og svo sjóða á fjölmennum , viðkvæmum vinnustað .
Ríkisstjórn Jóhönnu og Steingríms , sem virðist hafa einsett sér frá byrjun að koma aldrei hreint fram nema hún neyddist til þess , tilkynnti að hún hefði ákveðið að hækka " kvennastéttir " sérstaklega .
Það hefði ekkert með frumhlaup heilbrigðisráðherrans að gera .
Ákvörðunin væri hluti af jafnréttisboðskap norrænnar velferðarstjórnar .
Það sáu allir í gegnum þetta .
Og fræjum óánægju og ósáttar var sáð .
Líklegt er að læknasamningarnir á dögunum eigi rót í fyrrgreindum mistökum .
Skýringin á afturvirkni þeirra samninga hlýtur að tengjast því .
Samningarnir , sem gerðir voru haustið 1977 við opinbera starfsmenn , eru alþekkt víti til varnaðar .
Allt þjóðfélagið var sett í uppnám svo árum skipti .
Sex árum síðar endaði það í verðbólgubrennu .
Heil 80% á einu ári .
Ógleymanleg átök Óhjákvæmilegt var að stíga fast á bremsuna og það leiddi til uppþota , deilna og maraþonverkfalls árið 1984 .
Enginn kom fjárhagslega bættari frá þeim verkföllum , en margir sárir .
Þáverandi blaðamenn , Baldur Kristjánsson og Jón Guðni Kristjánsson , skrifuðu bók um átökin og kom hún út strax um haustið .
Það skín í gegn að bókin dregur taum þeirra sem blésu til verkfalla og stóðu í baráttunni .
En það skaðar bókina ekki , því höfundar eru ekki að látast vera hlutlausir skrásetjendur atburðanna .
Þeir segjast sjálfir hafa þurft að hafa sig alla við til að ná að koma bókinni út fyrir jól , svo tryggt yrði að sala hennar stæði undir kostnaði .
Það skýrir væntanlega að allt mat skortir á því , hvort verkfallið sem slíkt skilaði einhverju .
Vonbrigðin mikil Ljóst er að meginmarkmið verkfallsins , verðtryggð kjör , náðist ekki fram .
Í byrjun var mikil samstaða meðal opinberra starfsmanna og verkfallið virtist njóta stuðnings félaganna á almennum markaði .
En sá stuðningur var aðallega í orði og skildi fljótt á milli .
Opinberir starfsmenn vildu kauphækkun og hún skyldi verðtryggð , í anda áranna þegar verðbólgan var mæld á milli 60 og 80% .
Á almenna markaðnum vildu menn ekkert hafa með þessa kröfu að gera .
Þeir þar vildu hins vegar fara skattalækkunarleið .
Þegar verkfallið var farið að bíta þá fast , sem verið höfðu í verkfalli á annan mánuð , þá vildu ábyrgari aðilar fara að semja .
En hinir róttækari voru ekki á því .
Þeir trúðu því að ríkisvaldið væri við það að brotna.Þegar svona var komið fóru viðræður á milli aðila ekki lengur fram á beinum samningafundum .
Í fyrrnefndri bók segir á bls. 96 : " Fólk var orðið mjög óhresst með að frétta ekkert af gangi mála .
Fámennir fundir höfðu verið á neðri hæðinni allan daginn , en hinn almenni samninganefndarmaður vissi ekkert hvað var að gerast , en var með óvæntum hætti leiddur í allan sannleika um það .
Korter yfir fjögur um nóttina barst NT nýkomið úr pressunni upp í Karphús .
Og hvílík sprenging .
Þar gat að líta í smáatriðum þann samning er síðar varð .
Reiðialda fór um samninganefnd BSRB .
Hvað er að gerast ? Af hverju vitum við ekki neitt ? Það var niðurlægjandi fyrir fulltrúa í samninganefndinni að lesa um það í dagblaði hvað þeirra menn voru að semja um .
" Ekki þarf að fjölyrða um að þessi miklu átök voru ekki holl fyrir félagslega samstöðu í BSRB .
En höfundar fyrrnefndrar bókar velta því einnig fyrir sér , hvers vegna þetta verkfall dróst svo á langinn .
Þeir töldu sig finna skýringuna í eftirfarandi ummælum Steingríms Hermannssonar , þáverandi forsætisráðherra : " Þegar svo loksins komst skriður á viðræður um skattalækkunarleiðina voru menn komnir í eindaga með BSRB og verkfallið farið að valda óþolandi vandræðum .
VSÍ og ASÍ menn sátu af sér tækifærin , jafnvel þótt ríkisstjórnin drægi BSRB samningana á langinn einmitt í þeirra þágu og í þágu skynsamlegrar niðurstöðu .
" Endurtekið efni ? Þessar tilvitnanir og annar fróðleikur bókarinnar er gagnleg upprifjun , eins og nú virðist viðra á vinnumarkaði .
En ályktanir , sem draga má af þeim lestri , um eitrað andrúmsloft í þjóðfélaginu á verkfallstímum , eru flestar fremur dapurlegar .
Kjarasamningar árið 1977 , í krafti verkfalla , leiddu til efnahagslegs öngþveitis um margra ára skeið .
Sorglegasta afleiðingin var , hvernig harðsótt sparifé eldri kynslóðar landsins á þeim tíma ást upp á örfáum árum .
Verkfallið 1984 skilaði verkfallsmönnum ekki fjárhagslegum árangri , en illt var lengi á milli manna og tortryggni vegna þess .
Sumir minnast þess þó helst fyrir það , að í kjölfar þess tókst loks að stíga stór skref í frjálsræðisátt á ljósvakamarkaði .
Það var svo sem ekki svo lítil breyting .
