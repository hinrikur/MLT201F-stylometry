Stúlkubarn á áttunda ári fer einn haustdag í langferð með móður sinni frá Önundarfirði suður til Reykjavíkur án þess að vita hvert ferðinni er heitið .
Litla stúlkan er skilin eftir og upplifir sig eina og yfirgefna í stóru húsi með ókunnugu fólki .
Húsið er Málleysingjaskólinn og stúlkan er Hervör Guðjónsdóttir fyrrverandi formaður Félags heyrnarlausra sem rifjar upp minningar berskunnar , bæði sárar og ljúfar .
Gunnar Salvarsson gunnisal@gmail.com Gamli torfbærinn í botni Önundarfjarðar kúrði í næturhúminu undir fjallinu Hesti .
Grös voru tekin að sölna , haustvindar gnauðuðu og það ýrði úr dimmum skýjum sem sást móta fyrir á bólsvörtum himni .
Nýi bílvegurinn yfir fjallið til Ísafjarðar var þegar orðinn ófær vegna snjóa .
Hæsti fjallvegur Íslands .
Þó var ekki liðin vika af október .
Árið er 1938 .
Mjólkurbáturinn Fagranes lá við bryggjuna á Flateyri .
Í dagrenningu var fullorðna fólkið á Hesti komið á stjá .
Guðjón bóndi sótti klárinn og spennti hann fyrir hestvagninn heima á hlaði , sótti reiðtygi og gaf á garðann .
Ærnar voru komnar á hús .
Sveinfríður húsfreyja hafði læðst út úr hjónaherberginu innst á baðstofuloftinu framhjá sofandi börnunum og undirbjó morgunverkin , mjaltir og morgunverð .
Viðhafnarfötin hafði hún tekið til deginum áður .
Hún var kvíðin .
Leit oft út um gluggann og horfði út fjörðinn .
Ferðalagið lagðist ekki vel í hana .
Erfitt að skilja við stúlkuna og afhenda hana vandalausum suður í Reykjavík fjarri heimahögunum .
Stúlkan var einstaklega bráðger , dugleg að hjálpa til við heimilisstörfin og bústörfin , búin að ná þó nokkuð góðum tökum á saumaskap , hekli og prjóni þótt hún væri aðeins á áttunda ári .
Og hún var iðin við að hjálpa til við bakstur og þvotta , fór ófáar ferðir niður að Korpuá með heimilisþvottinn , þar sem ævinlega stóð hlóðapottur á klöpp við ána fyrir bæina undir fjallinu .
Verst að geta ekki útskýrt fyrir henni hvað var í vændum .
Bendingar dugðu skammt þegar mikilvægum upplýsingum þurfti að miðla .
Sveinfríður rifjaði upp í huganum fyrri sjóferð telpunnar .
Þá hafði pabbi hennar farið með hana þriggja ára suður til læknis eftir að þau hjónin tóku eftir því að hún leit ekki við þegar á hana var yrt .
Jafnvel ekki þótt þau hækkuðu róminn .
Læknirinn fyrir sunnan staðfesti heyrnarleysið .
Skyldi suður til náms Sveinfríður leit til Brynhildar litlu sem svaf í hjónaherberginu , stúlkan á öðru ári , veikburða og þreklítil .
Hún fór síðan inn í baðstofuna og settist á rúmstokk sunnanmegin , horfði á Hervöru sofandi við hlið Maríu systur sinnar sem var árinu yngri .
Í næsta rúmi voru aðrar tvær dætur , Helga og Svava , fimm ára og fjögurra ára , og í rúmi við norðurgaflinn strákarnir tveir , sá elsti , Þorvarður , níu ára , og sá yngsti , Hafsteinn , þriggja ára frá því í sumar .
Litli drengurinn var líka heyrnarlaus eins og Hervör .
Af hverju heyrðu börnin ekki ? Þau höfðu ekki fengið nein svör hjá lækninum en skólastjórinn í sveitaskólanum hafði sagt að þau yrði að fara með stúlkuna suður til náms .
Til Reykjavíkur .
Þar væri skóli fyrir mállaus börn og heimavist .
Hann hafði fengið pappíra að sunnan með lögum frá 1922 um kennslu heyrnar- og málleysingja .
Þar kæmi fram að skólaskylda væri níu ár og hæfist við átta ára aldur .
Hún leit yfir börnin sem sváfu vært .
Það var tekið að birta af degi .
Hugurinn var á flögri , gleði og depurð tókust á þegar hún hugsaði til allra barnanna .
Í hjarta sínu var hún hamingjusöm yfir þessum hraustu börnum sem voru komin yfir erfiðasta hjallinn í lífinu , nema Brynhildur , en henni var líka hugsað til barnanna sem þau Guðjón höfðu misst og þá hvolfdist myrkur yfir hugann .
Síðast höfðu þau rétt fyrir jólin í fyrra lagt til hinstu hvílu tveggja mánaða stúlkubarn .
Hún hafði ekki einu sinni verið komin með nafn .
Þeir höfðu líka dáið allir þrír elstu drengirnir , Sigurður Hlöðver , sem dó fimm mánaða í ársbyrjun 1926 , drengurinn sem fæddist þá um sumarið og lifði aðeins í fáeina daga , og Sveinbjörn Guðjón sem dó þriggja mánaða haustið 1928 .
Síðan voru liðin tíu ár .
Sveinfríður hlustaði eftir heitum andardrætti barnanna í svefninum .
Úti heyrði hún Guðjón bjástra við að undirbúa ferðina á Jarpi út á Flateyri .
Hún stóð upp og vakti Þorvarð .
Hann þurfti að fara í skólann sem var við túnfót bæjarins .
Svo beygði hún sér niður að Hervöru , kyssti hana á kinnina .
Stúlkan opnaði augun og las út úr bendingu móður sinnar að hún ætti að fara á fætur og koma niður .
Fjölskyldan var fátæk " Ég man ekki mikið eftir þessum degi heima á Hesti , " segir Hervör .
" Sjálfsagt hef ég verið hissa á því að vera klædd í betri fötin og fara með foreldrum mínum á Jarpi út á Flateyri án þess að vita hvert ferðinni væri heitið .
Skelfingin greip mig ekki fyrr en ég var kominn suður .
" Hervör segist muna eftir að fjölskyldan hafi verið fátæk en samt hafi farið vel um þau í litla torfbænum .
" Ég minnist þess ekki að ég hafi gert mér grein fyrir því að ég væri eitthvað öðruvísi en systkini mín .
Sjálfsagt hef ég undrast af hverju þau hreyfðu svona mikið varirnar og líkast til hef ég reynt að herma eftir þeim .
En ég man ekki eftir neinu nema ástúð og mikilli vinnu .
Það reyndu allir að hjálpast að .
" Þær mæðgur settust upp í hestakerruna í morgunskímunni og Guðjón bóndi fór á bak Jarpi .
Meðferðis var lítil og lúin ferðataska og mjólkurbrúsi .
Þótt stúlkan hefði ekki hugmynd um það hvert ferðinni væri heitið fannst henni spennandi að sitja í vagninum í betri fötunum .
Ferðalagið út á Flateyri tók innan við hálftíma .
Þau fóru niður að bryggjunni .
Sveinfríður tók í hönd stúlkunnar og leiddi hana um borð í Fagranes .
Guðjón tók tali bændur sem voru að koma með mjólkurbrúsa um borð í bátinn .
Þótt hann væri einungis með þrjár kýr í fjósi gat hann engu að síður selt dálítið af mjólk til Ísafjarðar .
Á bryggjunni var líka Kjartan mágur hans sem hafði verið vinnumaður hjá þeim á Hesti en var nú sestur að á Flateyri .
Á hrollköldum haustmorgni sigldi Fagranesið frá Flateyri .
Hervör veifaði til pabba síns og frænda .
Það hafði lygnt og báturinn risti mjúklega öldurnar .
Mæðgurnar vöfðu utan um sig tepparæskni þar sem þær sátu á hörðum bekk í stýrishúsinu .
Önnur hlustaði á eintóna hávært vélarhljóðið en hin heyrði ekkert .
Horfði til himins og taldi fugla sem svifu hjá .
Þegar komið var fyrir Sauðanes hvessti aðeins en lygndi aftur þegar Fagranesið var komið í skjól undir Stigahlíð .
Sveinfríður var föl á vanga þegar þær mæðgur stigu á land á Ísafirði .
Þær áttu vísa næturgistingu hjá vinafólki í bænum .
Daginn eftir fóru þær mæðgur í heimsóknir því strandferðaskipið myndi ekki leggja frá bryggju fyrr en síðdegis .
Þær heimsóttu Sigurlaugu systur Sveinfríðar sem átti tvær dætur , Sigrúnu sem var á svipuðu reki og Hervör og Kristínu litlu sem var ekki orðin tveggja ára .
Hervöru þótti skemmtilegt að fara á milli húsa og fá sætabrauð og kruðerí .
Eftir hádegið fóru þær í bæinn , gengu um Hafnarstræti og Silfurtorg .
Hervör horfði hissa á öll stóru húsin , sum þeirra þrjár hæðir og ris , bílana sem brunuðu um holóttar göturnar , ekki síst vörubílana þar sem menn stóðu uppi á pallinum , en þarna voru líka karlar með hestakerrur og fólk á reiðhjólum .
Og henni varð starsýnt á turnspírur á nokkrum húsanna , sérstaklega tvær spírur á stóru ævintýralegu húsi við Hafnargötuna með fjórum bókstöfum : F-E-L-L .
Upp úr hálffjögur voru þær komnar á skipsfjöl með ferðatöskuna .
Þær komu sér fyrir í káetu neðan þilja .
Esja lagði úr höfn klukkan fjögur .
Framundan var tveggja daga volk á úfnu hafi .
Sveinfríður lagðist fyrir .
Henni leið illa á sjó .
Hervör minnist þess á sjóferðinni að mamma hennar þurfti oft að fara upp á dekk .
Hljóp út úr káetunni og upp stigann .
Hervör elti hana eitt sinn .
Hún sá móður sína standa við borðstokkinn og gubba .
Hún var hvít af ógleði .
Hvítfyssandi hafið barði skipið að utan og það veltist í öldunum .
Sveinfríður benti Hervöru á matsalinn og gaf henni til kynna með bendingum að hún þyrfti að fá sér eitthvað í svanginn .
Sjálf hristi hún höfuðið .
Hún hafði enga matarlyst .
Lagðist aftur fyrir í vanlíðan .
Þetta var engin skemmtisigling .
Hervör fór í rannsóknarleiðangra um skipið milli þess sem hún svaf eða sat hjá veikri móður sinni .
Hún fann ekki fyrir sjóveiki .
Hún minnist þess ekki að hafa velt því fyrir sér hvert þær væru að fara , líkast til hélt hún einfaldlega að þær væru að heimsækja einhvern ættinga .
Og snúa síðan heim aftur .
Um borð voru þó nokkuð margir farþegar en flestir fullorðnir , fá börn .
Ekkert á hennar aldri .
Tíminn leið löturhægt .
Loks sigldi strandferðaskipið inn í höfnina í Reykjavík .
Ljósin í bænum lýstu upp síðdegisrökkrið og Hervör horfði hugfangin á ljósadýrðina .
Höfuðborgin var henni nýr heimur , stór og framandi .
Hún stóð á þilfarinu þegar Esja lagðist að bryggju , togaði í móður sína og benti stórum augum á allt það nýstárlega sem fyrir augu bar , meðal annars kolakranann sem gnæfði yfir hafnarsvæðinu .
Sveinfríður var veikluleg eftir sjóferðina , aðeins reikul í spori þegar hún gekk niður landganginn með tápmikla dóttur sína sem var full eftirvæntingar og glaðlynd að eðlisfari .
Þær mæðgur gengu rakleitt frá skipsfjöl yfir á Lækjartorg , upp Laugaveginn að Hlemmi .
Skammt þar fyrir austan staðnæmdust þær fyrir utan þriggja hæða timburhús með skáþaki , Stakkholt 3 , og Sveinfríður barði að dyrum .
Miðaldra lágvaxin kona kom til dyra og kynnti sig : Margrét Bjarnadóttir Rasmus .
Hervör tók strax eftir barnaskaranum að baki henni , mörg forvitin andlit og margar hendur á lofti , margar bendingar og tákn .
En hún starði líka á hin börnin sem voru öðruvísi og undarleg í háttum .
Frú Rasmus vísaði þeim upp á efstu hæðina undir súð þar sem voru mörg rúm .
Þetta var heimavist stelpnanna .
Hervör fylgdist með móður sinni og konunni ræða saman án þess að átta sig á samtalinu .
Hervör horfði út úm gluggann á uppljómuð stræti höfuðborgarinnar , horfði út um vesturgluggann niður Laugaveginn og til norðurs á sérkennilegt stórt hvítt hús með tvær burstir sem hún síðar fékk að vita að væri gasstöð .
Undraveröld í augum stúlkunnar .
Allt í einu stóð Sveinfríður upp , faðmaði dóttur sína , horfði eitt augnablik í augu hennar og kyssti hana á kinnina .
Hervör horfði á eftir móður sinni hverfa á braut .
Margrét sýndi henni tákn sem hún skildi þannig að hún ætti að bíða .
Hún fór aftur út að glugganum og horfði á móður sína ganga burt frá húsinu .
Stúlkan veifaði en Sveinfríður leit ekki til baka .
Eftir því sem hún fjarlægðist húsið varð hún minni og minni uns hún hvarf algerlega .
" Ég varð líka minni og minni eftir því sem ég áttaði mig á því að ég var alein og yfirgefin .
Mamma var farin .
Hvað átti ég að gera hér ? Hvenær kæmi hún að sækja mig ? Ég skynjaði einhvern veginn strax að mamma myndi ekki snúa við eftir stutta stund og sækja mig .
Sú tilfinning læsti sig í mig að það væri búið að gefa mig ? Hervör rifjar upp að hún hafi í örvæntingu og vonleysi lagst á rúmið við hliðina á ferðatöskunni .
Óttinn náði yfirhöndinni .
Tárin streymdu niður kinnarnar .
Hún var ein .
Þegar Margrét Rasmus leit inn til hennar skömmu síðar var stúlkan óhuggandi .
Hún neitaði að horfa á skólastjórann , faldi andlit sitt í höndum sér og lét eftir sér að gráta .
Í minningunni grét hún nánast samfellt næstu dagana .
Smám saman áttaði hún sig á því að í þessu húsi átti hún að eiga heima .
Hjarta hennar var yfirfullt af söknuði eftir foreldrum og systkinum .
Jafnvel þótt hún gleddist yfir því að kynnast öðrum heyrnarlausum börnum og læra mörg ný tákn á hverjum degi og upplifa í fyrsta sinn á ævinni auðveld samskipti við aðrar manneskjur var söknuðurinn öðrum tilfinningum sterkari .
Hún grét .
Krakkarnir stríddu henni .
Alltaf skælandi , sögðu þau .
Henni var gefið nafnatákn þar sem fingri er strokið undir augun .
" Það táknar bauga , " segir Hervör .
" Ég var svo grátgjörn fyrstu dagana og vikurnar í skólanum og var alltaf með bauga undir augum sem urðu sérkenni mitt og þar með nafnatáknið .
Það hefur fylgt mér alla ævi , ég hef aldrei amast við því , þótt ég hafi alla tíð verði mjög glaðlynd .
En ég saknaði móður minnar og föður , systkina minna og daglega amstursins fyrir vestan .
Þar átti ég heima .
Í Reykjavík var ég bara umkomulaus , ein og yfirgefin .
" Smám saman lærðist Hervöru að lifa við aðstæðurnar í skóla heyrnarlausra : Málleysingjaskólanum , en nemendurnir voru á þessum árum milli tuttugu og þrjátíu talsins .
En sátt var hún ekki .
Mörg kvöld flóðu augun í tárum og koddinn varð rennblautur .
Myndir af bæjarlífinu heima á Hesti runnu gegnum hugann eins og kvikmynd og kölluðu fram ljúfsárar minningar .
Myndi Brynhildur litla lifa ? Hvað voru María og Helga og Svava að bralla ? Svo hljóðnaði gráturinn og svefninn náði yfirhöndinni .
" Ég ákvað mjög fljótt að vera sterk , aldrei gefast upp , " segir hún .
" Það var eins og einhver innri rödd minnti mig á það á hverjum morgni að ég yrði að vera sterk .
Að ég væri ein .
Þess vegna yrði ég að vera sterk og stolt .
Ég ætlaði ekki að láta neinn vorkenna mér .
En ég neita því ekki að fyrsti veturinn í skólanum var mér erfiður .
Erfiðasti tími lífs míns .
" Eftirlæti kennara sinna Hervör varð snemma eftirlæti kennara skólans .
Hún átti auðvelt með nám , var natin og umhyggjusöm gagnvart yngri nemendur , hjálpsöm og vinamörg meðal heyrnarlausu barnanna .
En hún fann frá fyrsta degi að hún átti ekki samleið með þeim þroskaheftu en á þessum árum var Málleysingjaskólinn bæði fyrir börn með þroskahömlun og alvarlega heyrnarskerðingu .
Skólasvæðið var girt af og börn úr nágrenninu stóðu oft utan girðingar og híuðu á nemendur skólans .
Hervör minnist þess að hún hafi upplifað það sem lítilsvirðingu .
" Krakkarnir í hverfinu sögðu að við værum vitlaus .
Ég skildi bendingarnar .
Það fór ekkert milli mála .
Þegar við fórum út fyrir skólann , gengum til dæmis niður Laugaveginn , upplifði ég að fólk starði á mig og gerði ljótar bendingar .
Mér fannst ég sett í flokk sem ég átti ekki skilið að vera sett í .
Ég var ekki vitlaus .
" Hervör segir að skilningur á þörfum heyrnarlausra barna hafi verið af skornum skammti sem best sýndi sig í því að blanda saman heyrnarlausum og vitsljóum börnum eins og þau voru skilgreind í lögum .
" Í augum margra vorum við öll vitsljó .
Þeir sem gátu ekki talað gátu ekki verið greindir .
Þeir gátu ekki hugsað .
Þeir hlytu að vera vitlausir .
Svona hugsuðu örugglega margir og nafnið á skólanum , Málleysingjaskólinn , bætti ekki stöðu okkur .
Ég man hvað mér sveið undan þessu viðhorfi langt fram eftir aldri , að vera álitin greindarskert , því ég vissi sjálf miklu betur ! " Dagar , vikur og mánuðir liðu .
Hervör varð sjálfstæðari og öruggari , sjálfsmyndin styrktist smám saman , hún fékk stöðugt klapp á bakið fyrir árangur í námi , hvað hún var einkar lagin í höndunum og síðast en ekki síst hversu næm hún var á tilfinningar annarra .
Ef einhver átti bágt var Hervör á augabragði komin með útbreiddan hlýjan faðminn .
Tilgangslaust að reyna að leyna angist , hún las sálarástandið eins og opna bók .
En það voru hefðbundnu bækurnar sem var erfiðara að lesa .
" Mig langaði svo mikið til að læra meira og meira , þekkja fleiri orð og lesa allar þessar bækur .
En það var ekki í boði .
Ég var hins vegar dugleg að læra að lesa af vörum og læra að tala með minni eigin rödd .
" Af og til bárust fréttir frá Hesti .
Foreldrar stúlkunnar hringdu í skólann og báðu fyrir kveðju , sérstaklega þegar eitthvað bar til tíðinda á heimilinu .
Stundum voru það góðar fréttir , stundum vondar .
Ári eftir að Hervör kom til Reykjavíkur sagði Margrét Rasmus við Hervöru að mamma hennar hefði hringt úr sveitinni .
Brynhildur litla var dáin .
Hún dó 3. október 1939 .
Hervör tók það nærri sér , brotnaði saman og grét .
Hún uppskar stríðni og skens frá krökkunum fyrir tilfinningasemina .
" Ég lærði að fela tárin , " segir Hervör þegar hún minnist óhamingjusömu stundanna sem hún upplifði í skólanum .
En það bárust líka gleðifréttir úr Önundarfirði .
Sumarið 1940 fæddist hjónunum á Hesti piltbarn , þá voru þau flutt úr torfbænum yfir í nýtt lítið steinhús , og drengurinn var hraustur .
Hann var skírður Sveinbjörn Guðjón .
Sagði ósatt til að fela fátækt Fátæktarbasl einkenndi lífið á Hesti á þessum árum .
Börnin voru mörg , frú Sveinfríður ýmist barnshafandi eða nýbúin að fæða .
Því voru margir munnar að metta og efnahagurinn bágur .
Til lítils að tala um að fá Hervöru litlu heim um jól eða páska .
Hervör segist samt eiga góðar minningar frá jólum en yfir hátíðir dvaldi hún á heimili Ágústu föðursystur sinnar á Bergþórugötunni í Reykjavík .
" En þegar farið er að ræða jólagjafir fæ ég kökk í hálsinn .
Ég fékk aldrei jólapakka frá mömmu og pabba , " segir hún en bætir við að Kjartan föðurbróðir hennar hafi hins vegar oft sent sér jólagjafir .
" Þegar ég kom í skólann skrökvaði ég því að krökkunum að ég hefði fengið fínar gjafir frá foreldrum mínum .
Þau vissi að ég kom frá fátæku heimili þar sem börnin voru mörg og stríddu mér á fátæktinni .
Ég gat ekki fengið mig til þess að segja þeim að ég hefði ekkert fengið frá pabba og mömmu .
" Haustið 1941 birtist Sveinfríður frá Hesti einn góðan veðurdag á skólalóðinni .
Hún leiddi lítinn stóreygðan hæglátan dreng sér við hönd .
Hervör tók þeim fagnandi , hljóp í fangið á móður sinni og faðmaði síðan bróður sinn .
Hann var þá rétt rúmlega sex ára .
Hún hafði oft hugleitt með sjálfri sér að þessi dagur myndi renna upp .
Dagurinn sem Hafsteinn kæmi í skólann .
Hún vissi af litla heyrnarlausa bróðurnum fyrir vestan og vonaði heitt og innilega að hann myndi einhvern daginn koma til hennar .
Sveinfríður staldraði við stutta stund í höfuðstaðnum en Hafsteinn fékk rúmstæði í kjallara skólans ásamt öðrum strákum .
Hervör vék varla frá honum fyrstu dagana .
Hún hafði fengið nýtt mikilvægt hlutverk .
Einskonar móðurhlutverk .
Í raun má segja að þau hafi allan tímann í skólanum verið hvort öðru stoð og stytta .
Í augum stúlkunnar fékk lífið nýjan tilgang .
Rúmlega tíu ára vakti hún yfir velferð bróður síns , ábyrgðarfull og umhyggjusöm , í hlutverki litlu móðurinnar .
Það fór henni vel .
Þetta sama haust fékk Hervör líka nýjan kennara , Brand Jónsson .
Hann hafði þá nýlega lokið talkennaraprófi í Danmörku og innleiddi nýjungar í kennslumálum .
Hann lagði áherslu á talþjálfun og varaaflestur í staðinn fyrir munn- og handkerfið sem Margrét Rasmus hafði notað frá árinu 1922 .
Í þeirri kennsluaðferð voru notuð tákn til stuðnings við hljóðin sem voru illgreinanleg af vörum .
Sumarið 1942 gerðust atburðir suður í Reykjavík sem áttu síðar eftir að hafa mikil áhrif á líf stúlkunnar .
Þá gaf ungur piltur sig á tal við fullorðinn tæplega fimmtugan heyrnarlausan mann í sandnámi inn við Elliðaár .
Þar voru sandgryfjur miklar og bæjarbílar á þönum að sækja ofaníburð í holóttar götur höfuðborgarinnar .
Ungi maðurinn var nýfermdur og hafði veitt því athygli að sá heyrnarlausi var látinn afskiptalaus , hafður útundan .
Ég heiti Guðmundur Egilsson , sagði ungi pilturinn og hreyfði varirnar hægt .
Sá heyrnarlausi stafaði nafnið .
G-U-Ð-M-U-N-D-U-R E-G-I-L-S-S-O-N .
Eitt tákn fyrir hvern staf .
Svo stafaði hann nafnið sitt .
Guðmundur náði fáeinum táknum .
Eftir skamman tíma hafði hann náð að skilja öll táknin .
Sæll , Markús Loftsson , sagði Guðmundur og tók í höndina á honum .
Eftir þessi fyrstu kynni hittust þeir oft í matar- og kaffihléum .
Markús kenndi Guðmundi allt fingrastafrófið og þeir ræddu saman um landsins gagn og nauðsynjar , eins og sagt er .
Markús var afar þakklátur unga piltinum fyrir að sýna sér þessa ræktarsemi og launaði honum með því að koma með kaffibrauð og auka matarbita að heiman fyrir þennan nýja vin sinn .
Þessi kunnátta í fingrastafrófinu átti eftir að koma sér vel .
Haustið 1942 gekk mislingafaraldur í Reykjavík og mörg börn í Málleysingjaskólanum urðu veik .
Þá missti Hervör eina bestu vinkonu sína , skólasystur , Nönnu mállausu eins og hún var kölluð .
Guðrún Jóhannsdóttir var ein þeirra sem veiktust og mislingarnir lögðust þungt á hana .
Hún var tveimur árum eldri en Hervör og hefði átt að fermast um vorið .
Hún andaðist í byrjun aðventunnar .
Jón Pálmason á Þingeyrum sótti líkið .
Nanna var fósturdóttir hans og Huldu Stefánsdóttur skólastjóra Húsmæðraskólans .
Hervör hafði misst yndislega vinkonu og var lengi vansæl með tár á hvarmi .
Hvorki hún né Hafsteinn veiktust .
Þau höfðu líkast til bæði fengið mislinga á barnsaldri fyrir vestan .
Á þessum árum voru hugmyndir Brands Jónssonar í menntamálum heyrnarlausra að ryðja sér til rúms .
Hann skrifaði árlega greinar í tímaritið Menntamál um heyrnarlausa jafnframt því sem hann kenndi við Málleysingjaskólann og starfaði á Fræðslumálaskrifstofunni í Reykjavík .
Eitt af baráttumálum hans var að vísa þroskaheftum nemendum Málleysingjaskólans úr skólanum og gera hann að sérskóla eingöngu fyrir heyrnarlaus og alvarlega heyrnarskert börn .
Jafnframt vildi hann breyta nafni skólans og fá því framgengt að hann fengi nafnið : Heyrnleysingjaskólinn .
Þegar hann kom heim frá ársnámi í Bandaríkjunum vorið 1943 gerði hann fræðslumálayfirvöldum grein fyrir því að annaðhvort tæki hann við skólanum eða héldi að öðrum kosti aftur vestur um haf .
Margrét Rasmus skólastjóri var ósammála tillögum Brands en hún var tekin að reskjast og niðurstaðan varð sú að Brandur tók við skólastjórn .
Kröfur hans náðu fram að ganga á næstu árum .
Haustið 1944 voru gerðar skýrslur um heyrnarlaus börn á aldrinum þriggja til sautján ára .
Í skýrslu um Hervöru segir : " Foreldrar telpunnar eru bæði vel hraust og myndarleg og hafa átt tólf börn , sex stúlkur og sex pilta .
Þau vita ekki um neina ættarkvilla eða veiklun í ættum sínum annað en það að föðursystir telpunnar smitaðist af berklum norður í landi og er talið að hún hafi flutt berklasmit inn á heimili þeirra og mun það hafa orsakað dauða þriggja drengjanna á fyrsta ári þeirra .
Tvær telpur hafa hjón þessi sömuleiðis minnst á unga aldri en læknar álíta að þær hafi dáið af kalkefnaskorti .
Hervör er álitin heyrnarlaus frá fæðingu , er hraust , stór og vel gefin andlega og líkamlega .
Hún er dugleg til náms og allra verka .
Hún á heyrnarlausan bróður .
Ekkert að athuga við hlustun .
" Gleði og vonbrigði á fermingardaginn Fermingardagurinn vorið 1945 markaðist bæði gleði og vonbrigðum .
Hervör fermdist 29. apríl og fermingarmessunni í Dómkirkjunni klukkan ellefu var útvarpað .
Prestur var séra Garðar Svavarsson sem hafði kennt Hervöru fermingarkverið fyrr um veturinn og hún var eina fermingarbarnið , klædd í hvítan kjól saumaðan úr hveitipokum .
Brandur skólastjóri og Rósa eiginkona hans sátu í kirkjunni .
Heima á Hesti sátu foreldrarnir við útvarpstækið og hlustuðu á messuna því þau áttu ekki heimangengt suður til að vera viðstödd þennan merkisatburð í lífi dóttur sinnar .
Tveimur dögum áður fæddist sonur á Hesti .
Guðjón hafði ætlað að vera viðstaddur en barnið fæddist fyrir tímann og hann varð að hætta við ferðina .
Fermingarveislan var haldin í skólanum og Brandur skólastjóri hvatti Hervöru til að bjóða ættingjum .
Ágústa föðursystir hennar kom í veisluna og einnig vinkona foreldra hennar , Guðrún Þorvaldsdóttir frá Önundarfirði , auk þess sem Hafsteinn bróðir hennar var að sjálfsögðu meðal veislugesta .
Ráðskonan hafði bakað tertu .
Þremur vikum síðar bárust sorgarfregnir frá Hesti : litli drengurinn var dáinn .
Hann lést þriggja vikna , 16. maí .
Óskírður .
Nokkrum dögum eftir ferminguna fékk Hervör leyfi frá skólanum til þess að fara í gönguferð með nokkrum skólasystrum niður Laugaveginn .
Hún klæddist hveitipokakjólnum en hann var ekki lengur hvítur þegar hún sneri heim skömmu síðar .
Krakkar höfðu gert aðsúg að þeim í gönguferðinni , ausið úr drullupollum yfir þau , híað á þau , grett sig og hlegið að þeim eins og þau væru vanvitar .
Slík framkoma særði stolt Hervarar ósegjanlega , henni var stórlega misboðið en hún stillti sig ávallt og barðist við tárin .
" Þessi viðhorf voru ekki bundin við fáfróð börn , fullorðnir áttu líka til að sýna svipbrigði sem lýstu vanvirðingu á okkur heyrnarlausum , " segir hún .
Á unglingsárunum var Hervör áfram eftirlæti kennara og skólastjóra Heyrnleysingjaskólans eins og hann var nefndur næstu áratugina .
Hún var " dugleg til náms og allra verka " eins og sagði í fyrrnefndri skýrslu , brennandi af áhuga fyrir námi og bæði rösk og natin við yngri nemendur .
Eftir því var tekið hversu næm hún var á tilfinningalíf barnanna eins og hún fyndi á sér þegar þeim leið illa .
Þegar eitthvað bjátaði á var Hervör óðar komin umfaðmandi eins og kærleiksrík móðir .
Heyrnarleysið var hins vegar þröskuldur á menntabrautinni og eftir skólaskylduna við sextán ára aldur var ekkert framhaldsnámi í boði .
Hún var svipt þeim tækifærum og þótti súrt í broti en Brandur skólastjóri bauð Hervöru vinnu sem starfsstúlku við skólann .
Hún fékk dagvinnulaun en svaf með nemendum í risinu í Stakkholi þar sem stelpur sváfu öðrum megin og strákar hinum megin .
" Brandur treysti mér til að túlka fyrir nemendur og sinna þörfum þeirra þótt ég heyrði ekki til þeirra á nóttunni , " sagði Hervör einhverju sinni í viðtali og bætti við að næturvaktirnar hefðu verið kauplausar .
Henni var ennfremur falin sú mikla ábyrgð fimmtán ára að aldri að túlka í viðkvæmum dómsmálum þar sem heyrnarlausir komu við sögu sem segir allt um það traust sem til hennar var borið .
Heimilið eins og félagsmiðstöð heyrnarlausra Litla heyrnarlausa stúlkan frá Hesti í Önundarfirði hafði breyst í unga glæsilega stúlku sem komin var á launaskrá hjá hinu opinbera , sjálfsörugg og tíguleg í fasi , með bros á vör og glampa í augum , ákveðin og stolt , geislandi af glaðværð og góðvild .
Hún sótti stundum dansleiki í höfuðborginni eins og ungt fólk á hennar reki og á einu slíku balli í Oddfellowhúsinu við Tjörnina tók hún eftir ungum manni sem horfði aðdáunaraugum á hana .
Þarna var kominn Guðmundur Egilsson með hönd á lofti sem stafaði G-O-T-T K-V-Ö-L-D á fingramáli , ungur myndarpiltur .
Hún gekk til hans full eftirvæntingar .
Þau skiptust á nokkrum setningum með fingrunum , fóru síðan út á dansgólfið og hafa meira og minna verið í örmum hvort annars allar götur síðan .
Þetta var á útmánuðum ársins 1947 .
Hervör var rúmlega sextán ára , Guðmundur tvítugur .
" Ég hefði aldrei náð í þessa glæsilegu stúlku ef ég hefði ekki kunnað fingrastafrófið , " sagði Guðmundur þegar hann rifjaði upp fyrstu kynnin .
" Hervör var stórglæsileg og ég hefði ekki átt neinn séns án þess að hafa þetta forskot með fingrastafrófinu , " sagði hann af hógværð .
" Ég hefði heldur ekki haldið í hana nema vegna þess að ég ákvað strax að gera heyrnarlausa vini hennar að vinum mínum .
Heimili okkar var oft eins og félagsmiðstöð heyrnarlausra .
" Hervör og Guðmundur gengu í hjónaband á 25 ára afmælisdegi brúðarinnar , 27. janúar 1956 .
Þau eignuðust fimm börn , þrjár stúlkur og tvo drengi .
Hervör var einn af stofnendum Félags heyrnarlausra og formaður félagsins um árabil .
Þau hjónin voru gerð að fyrstu heiðursfélögum félagsins fyrir ómetanlegt brautryðjendastarf .
