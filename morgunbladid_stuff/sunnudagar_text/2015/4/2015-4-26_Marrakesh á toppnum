Hinn vinsæli ferðaþjónustuvefur Tripadvisor.com birti á dögunum nýjustu samantekt sína á vinsælustu áfangastöðum ferðamanna á jarðarkringlunni og byggir á meðaleinkunn sem notendur vefsíðunnar gefa áfangastöðum og þjónustunni sem boðið er upp á .
Í fyrsta skipti trónir borgin Marrakesh í Marokkó á toppnum , sem " besti áfangastaður ársins " .
Marrakesh er sögð " töfrandi staður , borg full af mörkuðum , görðum , höllum og moskum " .
Spennandi sé að kanna torg , garða og þröngar götur gömlu borgarinnar , hinnar sögufrægu " medínu " , en auðvelt sé að gleyma sér þar heilu dagana .
Þá sé unun að ganga um hinn fagra garð Jardin Majorelle og ótal margt annað sé að sjá og upplifa .
Sá áfangastaður Tripadvisor.com sem fær næst hæstu einkunn notenda er Siam Reap í Kambodíu .
Þá koma Istanbul í Tyrklandi , Hanoi í Víetnam , Prag í Tékklandi , London , Rómaborg , Buenos Aires í Argentínu , París er í níunda sæti og miðborg Cape Town í Suður-Afríku er í því tíunda .
Í næstu sætum þar á eftir eru New York-borg , Zermatt í Sviss , Barcelona á Spáni , Goreme í Tyrklandi og Ubud í Indónesíu .
