Spennan er nánast óbærileg í bresku sjónvarpsþáttunum Fortitude .
Ellefti þátturinn og sá næstsíðasti í fyrstu syrpu var sýndur á RUV á fimmtudagskvöldið og ljóst að margir bíða síðasta þáttarins með lífið í lúkunum .
Ekki síst Reyðfirðingar , en þættirnir gerast að miklu leyti í bænum .
Ákveðið hefur verið að gera aðra syrpu fyrir austan og ferðaþjónustan er ánægð með það ; ferðamenn sýna Fortitude-slóðum þegar áhuga .
" Einn og einn útlendingur er farinn að reka hér inn nefið , gagngert vegna þáttanna .
Við höfum eitt dæmi um fólk sem var í þriggja eða fjögurra daga stoppi í Reykjavík og keyrði austur til að borða hér hjá okkur og taka myndir ! " segir Jónas Helgason , veitingamaður á Reyðarfirði , við Sunnudagsblað Morgunblaðsins .
Hjónin , Sandra Þorbjörnsdóttir og Jónas , reka bæði gisti- og veitingahúsið Tærgesen , sem heitir Midnight Sun hotel í þáttunum og barinn Kaffi Kósý , sem sjónvarpsáhorfendur þekkja sem Blue Fox .
Skipulagðar ferðir Ferðaskrifstofur hófu í vetur að bjóða skipulagðar ferðir um sýndarbæinn Fortitude og aðra tökustaði .
" Svipaðar ferðir hafa verið skipulagðar á tökusvæði Game of Thrones fyrir norðan og það lá beint við að grípa gæsina , " segir Hildur Þórisdóttir , verkefnastjóri hjá ferðaskrifstofunni Austurför , Travel East .
Samúel Sigurðsson á Reyðarfirði tók að sér að sjá um ferðina .
Hún hefst á Egilsstöðum , ekið er um Fagradal og stoppað við ána þar sem krakkarnir fundu mammútinn í sjónvarpsþættinum .
Því næst er keyrt niður á Reyðarfjörð og helstu staðir skoðaðir .
Því næst er farið á Eskifjörð , Kaupfélagið skoðað sem og húsið sem Henry bjó í .
Að lokum er farið upp á Mjóafjarðarheiði og svo til baka á Egilsstaði .
" Það er mikið meira um að útlendingar komi í ferðir hjá okkur en Íslendingar .
Þetta hefur verið í gangi frá áramótum og við stefnum að því að bjóða upp á þessar ferðir allt árið , " segir Hildur .
Tanni Travel í Fjarðabyggð býður upp á svipaða ferð .
Að sögn Hildar er farið á stórum jeppa og tekur ferðin alls um fjórar klukkustundir .
" Þetta er mjög skemmtileg ferð .
Samúel vann fyrir kvikmyndagerðarfólkið , gjörþekkir svæðið og kann allar helstu sögurnar frá því verið vera að taka þættina upp .
" Hildur segir töluvert spurt um ferðina , fólki finnist hún forvitnileg þegar það rekst á upplýsingarnar á heimasíðu fyrirtækisins og búast megi við að margir fari um svæðið í sumar .
Heimamenn sem komu að einhverju leyti að gerð þáttanna eru nú heiðursborgarar í sýndarbænum Fortitude ! Þar á meðal eru veitingahjónin Jónas og Sandra .
Skjal því til staðfestingar er undirritað af Hildi Odegaard bæjarstjóra .
Með hlutverk hennar í þáttunum fór danska leikkonan Sofie Gråbøl .
" Ég veit reyndar ekki hvort hún skrifaði sjálf undir skjalið ! " segir Jónas .
Þeim hjónum var meira að segja boðið til Englands , af fyrirtækinu sem gerði þættina , til að skoða kvikmyndaverið þar sem megnið af atriðum innandyra var tekið upp .
Þar höfðu útveggir veitingahúsa þeirra verið reistir , vegna þess að ákveðin atriði fara fram í portinu á milli þeirra .
Blessað flugið ...
Jónas segir jákvætt og skemmtilegt að þættirnir veki athygli og áhuga útlendinga á svæðinu .
" Það sem okkur er þó efst í huga er blessað flugið ; flugfélög sem flytja ferðamenn til landsins gætu sparað sér tíma með því að fljúga til Egilsstaða frekar en Keflavíkur en á móti kemur að flugvélabensín hér er 20 til 30% dýrara en þar , " segir Jónas og bætir við að enginn áhugi virðist á að breyta því .
Fyrsta skrefið væri að minnsta kosti að vinna að því að lækka verð á flugi innanlands .
" Hvernig á ég að fá mann , sem kemur frá London til Reykjavíkur , til að koma austur þegar hann þarf að borga meira fyrir flugið hingað til okkar en á milli landa .
Þetta ástand gerir út af við okkur .
Það eru skipaðar nefndir og málin rædd – en ekkert gerist .
" 