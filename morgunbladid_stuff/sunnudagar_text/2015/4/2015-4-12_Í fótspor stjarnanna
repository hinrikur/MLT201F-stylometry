Bíómyndaferðir eru vinsælar víða um heim .
Þá fara ferðamenn á tökustaði þekktra mynda og fá gjarnan leiðsögn .
Margar þekktar myndir hafa verið teknar upp í stórborginni San Francisco .
Þeirra á meðal má nefna Dirty Harry , Blue Jasmine , Vertigo , Milk og View to a Kill .
Á vefnum www.sanfranciscomovietours.com má fræðast frekar um þær ferðir sem í boði eru fyrir kvikmyndaáhugamenn á faraldsfæti .
Í New York er hægt að kynna sér sögusvið fjölda kvikmynda .
Meðal mynda sem hægt er að endurlifa með göngu um vissa hluta borgarinnar má nefna Taxi Driver , Wall Street , Independence Day , King of New og The Way We Were .
Þá má nefna að margir vinsælir og sígildir sjónvarpsþættir hafa verið teknir upp í borginni .
Vinsælt er hjá ferðalöngum sem heimsækja New York að taka mynd af húsinu þar sem vinirnir úr Friends áttu að búa .
Sopranos-ferðir eru einnig vinsælar og að sögn ferðaskipuleggjandans On Location Tours ( www.onlocationtours.co m ) , sem skipuleggur kvikmynda- og sjónvarpsþáttaferðir til New York og Boston , eru leiðsögumenn í Sopranos-ferðum oft fólk sem hefur leikið aukahlutverk í þáttunum sjálfum og þekkir því sögusviðið vel .
Í Chicago er hægt að fara í skiplagðar ferðir þar sem ferðamenn eru leiddir á tökuslóðir kvikmynda á borð við The Fugitive , The Blues Brothers og Ferris Bueller ' s Day Off .
Vefsíðan www.chicagofilmtour.com er gagnleg til að sjá hvað er í boði í borginni .
Skipulagðar ferðir eru vitanlega af hinu góða en svo er auðvitað líka hægt að leggjast í rannsóknarvinnu og kynna sér tökustaði sinna uppáhaldsmynda og panta bara flugmiða út frá því .
Með snjallsíma að vopni er hægt að hlaða heilu kvikmyndunum niður og taka hreinlega með í ferðalagið .
Þannig er hægt að þramma um sömu götur og stjörnurnar og jafnvel ímynda sér að maður sé hluti af myndinni .
Þá er líka hægt að breyta endinum ef svo ber undir .
