Víða eru barnamatseðlar einhæfir á veitingastöðum og oftar en ekki má þar finna óhollan mat .
Á meðan finna má dýrindis rétti á matseðlum íslenskra veitingastaða sem bjóða upp á ferskan fisk , safaríkt kjöt og heilmikið af grænmeti er barnamatseðillinn afar lítilfjörlegur með næringarsnauðum mat .
Stálpuð börn átta sig einnig á því að barnamatseðlar eru ætlaðir þeim og hvers vegna ættu þau þá að borða eitthvað annað sem er í boði á matseðlinum ? Bragðlaukar barna eru ekki eins þroskaðir og fullorðinna og ekki óalgengt að þau biðji um einsleitan mat .
Það á þó ekki við um öll börn .
Margar leiðir er þó hægt að fara til að tryggja að þau borði fjölbreytta og næringarríka fæðu og fúlsi ekki við matnum .
Til dæmis er hægt að búa til súpur eða sósur með fullt af grænmeti og setja allt í blandara eða nota töfrasprota .
Þannig fær barnið nóg af grænmeti .
Eins er hægt að gera hefðbundinn óhollan mat að hollum með því að útfæra á nýjan máta .
Til að mynda nota kjúklingabringur í svokallaða kjúklinganagga í stað þess að bjóða upp á frosna kjúklinganagga sem eru yfirleitt fátt annað en bein og aukaefni .
Einstakir veitingastaðir hafa einsett sér að útbúa góðan barnamatseðil sem hefur vakið mikla lukku .
Sunnudagsblað Morgunblaðsins fékk nokkra matreiðslumenn til liðs við sig til þess að koma með tillögur og hugmyndir að góðum réttum fyrir börn .
Aukin umræða mun vonandi skila sér .
Snjallt að bjóða upp á barnvæna útgáfu af réttum á matseðli Ámundi Óskar Johansen , annar eigandi Veislumiðstöðvarinnar í Borgartúni , er ávallt með heitan mat í hádeginu .
Matinn sem þar er boðið upp á mætti titla ekta heimilismat .
Ferskan fisk , kjöt , súpu og annað má finna í hlaðborðinu hjá þeim á hverjum degi .
Hann segist sjálfur oft hafa velt þessu fyrir sér , hvers vegna barnamatseðlar á mörgum veitingastöðum séu ekki hollari og fjölbreyttari en raun ber vitni .
" Í rauninni ætti þetta að vera þannig að börnin borði það sama og fullorðnir .
Hvers vegna ættu þau að borða t.d. samloku með skinku og osti með frönskum á meðan fullorðnir fá sér kannski vænan pastadisk eða fisk dagsins .
Börn þurfa á góðri næringu að halda og ekki væri vitlaust ef veitingastaðir myndu til að mynda bjóða upp á minni útgáfu , barnvæna útgáfu af réttunum á matseðli , " segir Ámundi .
" Það besta sem sonur minn fær er lambalæri og kartöflur eða soðinn fiskur .
Þegar við fjölskyldan gerum okkur glaðan dag og bökum eða pöntum pítsu þá borðar hann ekki eins vel .
Börnum þykir hollur og alvöru matur vera góður .
" Gerum oft ráð fyrir að börn vilji eitt frekar en annað Margir kannast eflaust við matreiðslubækurnar Heilsuréttir fjölskyldunnar og Nýir heilsuréttir fjölskyldunnar sem Berglind Sigmarsdóttir og eiginmaður hennar Sigurður Friðrik Gíslason matreiðslumaður skrifuðu .
Þau opnuðu veitingastaðinn GOTT í Vestmannaeyjum í maí í fyrra og leggja áherslu á hollt mataræði , einnig fyrir börn og hefur barnamatseðillinn hjá þeim vakið athygli .
Þau gera allar sósurnar sínar sjálf og vinna matinn frá grunni .
" Okkur finnst þetta mikilvægt því þá vitum við alltaf nákvæmlega hvað við erum að bjóða upp á , " segir Berglind .
" Við byrjuðum á því að bjóða jógúrtsósur sem við gerðum sjálf með sumum réttunum okkar en sáum fljótt að börnin vilja og eru vön tómatsósunni .
Við brugðum því á það ráð að panta lífræna tómatsósu fyrir þau börn sem vildu en vorum ekki nógu ánægð með það .
Við ákváðum því að búa til okkar eigin tómatsósu og erum afar stolt af henni .
" Berglind segir að börn sem hafi komið á staðinn hafi mikið spurt um hamborgara og því hafi þau útbúið lítinn GOTT borgara með hreinu nautakjöti og heimalagaðri tómatsósu .
Með honum eru svo sætar kartöflur en ekki franskar , hýðishrísgrjón og salat .
" Svo það er alveg hægt að útfæra þessa " hefðbundnu " óhollu rétti á hollan máta .
" Berglind telur að barnamatseðlar séu víða ekki vandaðir og frekar hent saman í flýti þar sem gert er ráð fyrir að öll börn vilji borða það sama .
Því miður mætti gera betur í þessum efnum .
Maturinn er oftar en ekki óhollur og næringarsnauður sem er sorglegt því börn þurfa næringarríkan mat , sérstaklega þar sem þau eru að þroskast og stækka .
" Berglind segir það vanvirðingu gagnvart fjölskyldum að bjóða börnunum upp á t.d. frosna rétti einfaldlega af því að það er þægilegt , ódýrt og fljótlegt fyrir veitingastaðinn .
" Ég hef aldrei heyrt barn kvarta yfir matnum hér þó að hann sé hollari en gengur og gerist .
Ég held að við vanmetum oft börnin og gerum ráð fyrir að þau vilji bara eitt frekar en annað .
Það á að vanda sig gagnvart öllum viðskiptavinum , líka börnum , " segir Berglind .
Tillaga að matseðli Berglindar er barnamatseðillinn á veitingastaðnum GOTT .
Sjálf lent í vandræðum á veitingastöðum Drottning hollustunnar , Solla á Gló , tók upp á því fyrir stuttu að útbúa sérstakan barnamatseðil og hægt er að kynna sér hann á Gló í Kópavogi en maturinn á seðlinum er ókeypis fyrir börn undir 12 ára aldri fyrstu mánuðina , ef borðað er á staðnum .
" Mér hefur alltaf verið umhugað um mataræði barna og áttaði mig fljótlega á því sem móðir að það þarf að byrja snemma að gefa þeim hollan og góðan mat .
Bæði heilsunnar vegna og líka að þroska bragðlaukana , " segir Solla .
" Þegar við opnuðum Gló á sínum tíma fórum við fljótlega að plana barnamatseðil en svo fjölgaði stöðunum og það varð meira að gera .
Við sögðum við fólk sem kom með börn að það væri hægt að fá rétti dagsins og salöt á lítinn disk fyrir börnin en vorum ekki með sérstakan matseðil .
" Þegar veitingastaðurinn Gló var opnaður í Kópavogi í byrjun árs segir Solla að rétti tíminn hafi runnið upp .
Solla telur að úrvalið á barnamatseðlum mætti víða vera betra .
" Mér finnst vanta upp á að barnamatseðlarnir séu í takt við tímann bæði hvað fjölbreytni og hollustu varðar .
Ég hef lent í vandræðum þegar ég hef farið með barnabarnið mitt út að borða , " segir Solla sem trúir því að með því að vekja athygli á þessu taki margir veitingastaðir við sér og uppfæri barnamatseðlana sína .
" Það jákvæða er að kunnáttan er fyrir hendi og úrvalið af hráefni alltaf að verða skemmtilegra .
" Mætti leggja meiri hugsun í barnamatseðla Matreiðslumaðurinn Óskar Wender , betur þekktur sem Mikki , starfaði sem kokkur á leikskólanum Garðaborg í Fossvoginum en hefur nú fært sig um set á heilsustaðinn Fresco , Suðurlandsbraut .
Mikki hefur getið sér einstaklega gott orð frá Garðaborg og börnin þar ánægð með matinn .
" Matseðilinn sem ég bjó til hér byggi ég á reynslu minni við eldamennskuna á Garðaborg og börnin borðuðu alltaf vel .
" Hann segist ekki geta sagt að barnamatseðlar á veitingastöðum séu yfir höfuð fjölbreyttir eða hollir .
" Það mætti leggja smá hugsun í barnamatseðla varðandi næringu og fjölbreytni , því oft eru það börnin sem ráða hvert er farið út að borða .
" 