Pólverjinn Bogdan Kowalczyk er goðsögn í lifanda lífi .
Hann kom með nýja vídd inn í íslenskan handknattleik fyrir um 35 árum , fyrst hjá Víkingi og síðar íslenska landsliðinu , og fáir hafa haft meiri áhrif á framþróun íþróttarinnar hér á landi og hann .
Bogdan er á landinu þessa dagana í tengslum við val á bestu handboltaliðum Íslandssögunnar í karla- og kvennaflokki .
Orri Páll Ormarsson orri@mbl.is Ertu að fara að hitta Bogdan ? Má ég koma með ? Hann þjálfaði mig nefnilega í gamla daga .
" Það er Agnes Bragadóttir , gamla hraðaupphlaupsdrottningin úr Víkingi , sem stöðvar mig á göngum Morgunblaðsins í Hádegismóum .
Nema hvað ? Korteri síðar stöndum við í lobbíinu á Grand hótel ásamt Kristni Ingvarssyni , ljósmyndara , og túlkunum tveimur , mæðgunum Elísabetu og Önnu Láru Orlowska .
Ég tala oft um sendinefnd frá Morgunblaðinu þegar ég mæti í viðtöl en aldrei hefur það átt eins vel við og nú .
Skyndilega stendur Bogdan fyrir aftan okkur .
Heilsar kumpánlega .
Hann hefur ekkert breyst frá því hann var með landsliðið , í mesta lagi gránað aðeins í vöngum .
" Karlinn sefur í formalíni , " fullyrðir Guðjón " Gaupi " Guðmundsson vinur hans hlæjandi .
Dregur sig svo í hlé .
" Agnes , ert þetta þú ? " hrópar Bogdan allt í einu upp yfir sig .
En ekki hver ? " Man ég eftir þér ? Hvort ég geri .
Þér og ...
" segir Bogdan og bunar úr sér hverju kvenmannsnafninu af öðru .
" Hann mundi eftir öllu byrjunarliðinu og fleirum til , " hvíslar Agnes að mér síðar .
Bogdan bregður sér í riddaralíki og tínir til stóla fyrir allar konurnar og kemur sér svo , að beiðni Kristins ljósmyndara , fyrir í miðjunni .
Alsæll .
Ekki er eftir neinu að bíða .
– Hvenær komstu síðast til Íslands ? " Í gær , " segir Bogdan , prakkaralegur á svip .
Þetta gamla hörkutól er dúnmjúkt á manninn .
– Tja , ég meina á undan því ? " Ætli það séu ekki átta til tíu ár .
Þetta er í fimmta skipti sem ég kem hingað eftir að ég hætti með landsliðið .
" Þekkirðu ekki Kús Kús ? – Ertu í góðu sambandi við gömlu lærisveinana ? " Að sjálfsögðu .
Ég á marga vini á Íslandi og heyri reglulega í þeim .
Eins koma þeir að heimsækja mig til Póllands , strákar eins og Guðmundur [ Guðmundsson ] og [ Alfreð Gíslason ] .
Eins Þorbergur [ Aðalsteinsson ] , svo einhverjir séu nefndir .
Ég fæ líka aðra Íslendinga reglulega í heimsókn , til dæmis fótboltamenn .
Síðast var hjá mér fræg íslensk hljómsveit , Kús Kús .
Við snæddum saman og slógum á létta strengi .
" – Kús Kús ? " Já , þekkirðu ekki Kús Kús ? Þeir eru heimsfrægir .
" Skyndilega finn ég til smæðar minnar , heilabúið fer á yfirsnúning .
– Jaaaaaaaá , þú meinar Gus Gus ? " Já , auðvitað .
Ég sagði það .
Kús Kús .
" – Það er langt um liðið .
Minnistu Íslandsáranna með hlýju ? " Heldur betur .
Við vorum ungir og hressir .
Og hress , " segir hann og horfir á Agnesi .
" Þetta var skemmtilegasti tími sem ég hef upplifað .
Árangurinn lét heldur ekki á sér standa .
" – Hvernig leist þér á íslenskan handbolta þegar þú komst fyrst , 1979 ? " Ég hafði komið hingað til að spila , gegn FH , og vissi því nokkurn veginn út í hvað ég var að fara .
Ísland var ekki í hópi bestu handboltaþjóða Evrópu á þessum tíma en menn höfðu metnað til þess að breyta því .
" – Þar hefur aginn væntanlega spilað stóra rullu ? Hermt er að þú hafir verið harður í horn að taka ? " Til að breyta einhverju og ná betri árangri þarf aga .
Það liggur fyrir .
Ég hef alltaf verið metnaðarfullur þjálfari og gert miklar kröfur til leikmanna minna .
" – Hvernig tóku menn því ? " Misjafnlega , " segir hann og brosir .
" Þetta var önnur nálgun en íslenskir handboltamenn voru vanir .
Líkara því sem tíðkast í atvinnumennsku en áhugamennsku .
Það tók tíma að kenna þessar aðferðir og útskýra tilganginn en því betur sem Víkingsliðinu gekk þeim mun betur skildu menn mig .
Eins og ég segi , árangurinn lét ekki á sér standa .
" – Talandi um árangur , hvað stendur upp úr ? " Úff , þetta er erfið spurning .
Frá tímanum hjá Víkingi eru það líklega leikirnir gegn stórliði Barcelona í Evrópukeppninni .
Með landsliðinu er það auðvitað sigurinn í B-keppni heimsmeistaramótsins í Frakklandi 1989 .
Og líka heimsmeistaramótið í Sviss 1986 .
Við gerðum líka góða hluti þar .
" – Hefurðu fylgst vel með íslenskum handbolta síðan þú hættir með landsliðið 1990 ? " Það spyrja allir um þetta .
Já , ég hef reynt það .
Eins og hægt er þegar maður býr í öðru landi .
Við setjumst líka reglulega niður , gömlu félagarnir , til að velta fyrir okkur hvað megi betur fara .
" – Er þetta ekki tvennt ólíkt , íslenskur handbolti 1979 og 2015 ? " Því get ég ekki svarað .
Ég er ekki lengur á staðnum og veit fyrir vikið ekki hvaða aðferðum er beitt við þjálfunina .
" – Ertu enn að þjálfa ? " Nei , ég hætti fyrir átta mánuðum .
Ég vann til margra verðlauna með mínu síðasta félagi í Póllandi og tel mig hafa hætt á toppnum .
Alltént skildi ég við öll lið sem ég þjálfaði á betri stað en þau voru þegar ég tók við þeim .
" Ætlar að ferðast og slappa af – Hvað tekur nú við , ertu sestur í helgan stein ? " Já , að mestu leyti .
Eftir 42 ár í þjálfun á ég hvíldina skilið .
Ekki satt ? Allt mitt líf hefur snúist um handbolta .
Ég er reyndar með tilboð á borðinu um að halda þjálfaranámskeið sem ég er að skoða .
Annars ætla ég bara að ferðast og fylgjast með handbolta , fara á skíði og slappa af .
" – En ef íslenska landsliðið myndi hringja á morgun ? " Nei , nú fórstu alveg með það .
Þetta er ómöguleg spurning .
Næsta ! " Hann glottir .
– Hver er besti leikmaðurinn sem þú þjálfaðir á Íslandi ? " Því get ég ekki svarað .
Ég lít aldrei á lið sem einstaklinga , aðeins heild .
Þess vegna er ekki sanngjarnt að taka neinn út úr .
Hitt get ég sagt að heimurinn var steinhissa á því hvað þessi litla þjóð átti marga frábæra handboltamenn .
Og á .
Ég hef mikið verið spurður um þetta gegnum tíðina .
" – Hvað veldur þessu ? " Aðstaðan er góð , áhuginn mikill og hefðin til staðar .
Umfram allt snýst þetta þó um hæfileika .
Handbolti virðist einfaldlega liggja betur fyrir Íslendingum en flestum öðrum þjóðum .
" – Það eru ekki bara leikmennirnir , þjálfararnir hafa líka slegið í gegn .
Þú hlýtur að vera stoltur af lærisveinum þínum eins og Guðmundi Guðmundssyni og Alfreð Gíslasyni ? " Heldur betur .
Ég er mjög stoltur af þeim og árangur þeirra gleður mig inn að hjartarótum .
Hafi ég hjálpað þeim eitthvað á leiðinni er það stórkostlegt .
" – Sérðu þig jafnvel í þeim ? " Ég er ekki frá því .
Svolítið .
Góður agi , mikill metnaður og besta taktíkin .
Þeir hafa öll þessi vopn á hendi .
Og það eru ekki bara Guðmundur og Alfreð .
Sjáðu bara Dag Sigurðsson með þýska landsliðið og Patrek Jóhannesson með það austurríska .
Þetta er með ólíkindum .
" – Eitt að lokum .
Víkingsliðið þitt kemur til greina sem besta handboltalið Íslandssögunnar en það verður krýnt um helgina .
Ertu bjartsýnn á sigur í því kjöri ? " Ég hef enga tilfinningu fyrir því .
Það er eins með liðin og einstaklingana – ómögulegt að gera upp á milli .
Vonandi vinnur einhver sem ég hef þjálfað .
Það yrði nægur sigur fyrir mig .
" 