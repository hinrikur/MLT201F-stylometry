Djöfull átti ég ömurlegan dag , " sagði vinkona mín mæðulega þegar hún hringdi í mig á dögunum og svo byrjaði hún að telja upp allt sem fór úrskeiðis þann daginn og hvernig hún hefði siglt á milli skers og báru í lífsins ólgu sjó og rétt náð að sigla í höfn án stórslysa .
" Og svo þurfti ég aðeins að stelast til að reykja til að ná mér niður eftir daginn , " sagði hún og bætti við : " Sálfræðingurinn minn segir að ég ráði bara alls ekki við það að sleppa þessari einu sígarettu á dag á meðan líf mitt er statt á þessum stað .
" Ég skildi hana fullkomlega og var eiginlega mest hissa á því að hún hefði ekki tekið hárblásarann mörgum sinnum á alla þessa fávita sem urðu á vegi hennar þann daginn .
Það er nefnilega svo ótrúlega auðvelt að öskra og æpa þegar manni mislíkar eitthvað , henda sér í gólfið eins og fimm ára krakki , og láta bara öllum illum látum .
Svo miklu auðveldara en að anda inn og anda út , telja upp á tíu og segja ekkert óviðeigandi .
Að vera vandaður er stundum alveg full vinna .
Ég er samt ekki að mæla með því að konur láti vaða yfir sig en það er gott að hafa það bak við eyrað að það er hægt að fá sínu framgengt á ótal vegu og yfirleitt er mun vænlegra að nota mjúku leiðina ( sparibrosið ) .
Svo er ýmislegt sem ber að varast .
Fyrir nokkrum árum vann ég með manni sem kenndi mér besta trixið í bókinni og það er að skrifa aldrei neitt í tölvupósti sem ekki má fara í útvarpið .
Maðurinn þekkti þetta út og inn enda búinn að vera í pólitík og reka fjölmiðla og hafði augljóslega brennt sig .
Í pólitíkinni er engum treystandi .
Ég bý ennþá að því að hafa horft á gömlu Dalls-þættina frá byrjun , seríu fyrir seríu .
Í þeim þáttum var JR Ewing upp á sitt besta og hugsa ég oft til hans þegar ég er við það að kasta mér í gólfið í óhemjugangi út af óréttlæti heimsins .
Ef ég staldra við og hugsa hvað hann frændi minn á Southfork hefði gert þá kemur svarið til mín .
Hann fékk alltaf sínu framgengt og plottaði grimmt .
Það síðasta sem hann hefði boðið upp á var að láta " bösta " sig þegar hann slysaðist til að gera eitthvað sem hann átti ekki að gera .
Það er ákveðin list og á sama tíma áhugavert consept – eitthvað sem konur eru svo allt of lélegar í .
Karlar kunna að plotta .
Tilfinningar okkar eru svo allt of oft að þvælast fyrir okkur og koma okkur í vandræði .
Þess vegna er ágætt að skilja tilfinningarnar eftir heima þegar við mætum í vinnuna og hugsa eins og stórlax .
Þegar fyrrnefnd vinkona mín hringdi spannst samtalið út í hvað hún gæti gert sem væri valdeflandi fyrir hana og myndi koma í veg fyrir að hún væri alltaf alveg að fara fram af brúninni .
Auðvitað er engin ein leið rétt en hver og ein þarf að finna sér eitthvert tákn sem minnir hana á að hún hafi valdið .
Því þegar við höfum valdið þá gengur okkur mikið betur að synda í land án þess að láta smámuni koma okkur í uppnám .
Nú svo má alltaf nota frasann sem hann fimm ára sonur minn kenndi mér á dögunum ( hann lærði hann í Svínasúpunni á youtube.co m ) og það er að hvísla blíðlega í eyra : " Skíttu í þig helvítis bröggull .
" martamaria@mbl.is 