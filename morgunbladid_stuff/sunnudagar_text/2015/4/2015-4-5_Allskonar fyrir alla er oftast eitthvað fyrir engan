Hvað er skemmtilegast við að leikstýra verki sjálfur ? Það besta við að vera leikstjóri er að vera í aðstöðu til að koma í veg fyrir allskonar sem er bannað að gera í leikhúsi , eins og t.d. að leikararnir séu inni á sviðinu þegar áhorfendur koma í salinn , að partur af atriðinu sé í slow motion ( hefur aldrei virkað ) eða að láta einhverju rigna úr loftinu .
Geturðu nefnt mér eitthvað óvænt sem hefur komið upp á í ferlinu ? Ég get eiginlega ekki valið á milli þess þegar Benni festist í bollakökubúningnum eða þegar Sólveig festist í Hjartadrottningarkarakternum .
Skrítnir dagar .
Nú er Lísa í undralandi 150 ára gömul saga , getur hún enn komið okkur á óvart ? Eitt það merkilegasta við söguna af henni Lísu er að ofboðslega fáir hafa lesið upprunalegu bókina .
Við þekkjum bara Disney- eða Burton-útfærslurnar og höldum að þær séu eins og sagan á að vera en því fer fjarri .
Sýningin okkar er svo enn lengra frá orginalnum .
Í raun er um nýtt íslenskt leikrit að ræða , skrifað í kringum persónur úr sögu Carrolls , og þar hefur Margréti Örnólfs og Dr. Gunna tekist heldur betur vel til ! Fyrir hverja er sýningin ? Í fyrstu var ég skíthræddur við að vera að fara að gera svokallaða " fjölskyldusýningu " , eitthvað sem á að vera allskonar fyrir alla en er oftast eitthvað fyrir engan .
En viðbrögð áhorfenda á öllum aldri hafa svo blessunarlega sýnt okkur að einhvernveginn tókst okkur að búa til barnasýningu sem fullorðnir hlæja alveg jafn mikið að og börnin ( ekki að sömu hlutunum samt ! ) Er einhver karakter í sýningunni sem þú tengir meira við en aðra ? Ég hélt ég væri Laddidí en svo er ég líklega bara Laddídamm ( eins og við öll ) .
Hvað ætlar þú að gera um páskana ? Ég verð í faðmi fjalla blárra að reyna að slaka á en þar sem ég er að fara að frumsýna Peggy Pickitt sér andlit guðs í Borgarleikhúsinu strax eftir páska þá fer líklega lítið fyrir því.Vonandi næ ég samt að kenna dóttur minni seinna erindið í Línu Langsokks-laginu .
Hljóðmótunin er í rugli hjá henni .
