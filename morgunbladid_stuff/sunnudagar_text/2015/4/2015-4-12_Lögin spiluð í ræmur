Hvað stendur upp úr frá þeim tíma sem þú söngst og spilaðir með Brunaliðinu ? " Lífið í kringum bandið , eða eigum við kannski frekar að segja brjálæðið .
Ég hef oft tekið tarnir á ferlinum en fyrsta árið með Brunaliðinu slær þeim öllum við .
Svo þessar ofboðslegu vinsældir , sem komu mér persónulega í opna skjöldu .
" Af hverju heldurðu að hljómsveitin hafi orðið svona vinsæl ? " Bæði voru þeir sem komu að hljómsveitinni allt fólk sem þjóðin þekkti fyrir en einnig held ég að hinar ótrúlegu vinsældir lagsins " Ég er á leiðinni " , sem varð svo eitt vinsælasta lag fyrr og síðar hérlendis , hafi spilað stóran þátt í því að hljómsveitin sló í gegn .
" Hvað geturðu sagt lesendum sem eru yngri – hvernig hljómsveit var Brunaliðið ? " Hljómsveitin var sérstaklega sett saman af útgefandanum Jóni Ólafssyni .
Einstaklingarnir í hljómsveitinni komu úr öllum áttum , flestallir úr þekktum böndum .
Einhver myndi segja það ávísun á vesen en einhvern veginn gekk þetta upp og úr varð gríðarlega vinsælt band sem sló öll aðsóknarmet og seldi plötur í trukkaförmum .
" Hjá þeim sem eldri eru – á tónlist Brunaliðsins enn sterkar taugar hjá þjóðinni ? " Ég held það upp að ákveðnu marki .
Við áttum vinsæl lög sem voru spiluð í ræmur og stóran aðdáendahóp sem fylgdi okkur hvert skref og er núna að mæta í Eldborg til að halda veislu með okkur nokkrum árum síðar .
" Hvað er á döfinni hjá þér sjálfum ? " Ég er að vasast í alls konar .
Skrifa bók sem ég skila af mér í vor , vinn í handritum fyrir kvikmyndir sem er tómstundagaman hjá mér og einhverjir eru að lesa yfir þessa stundina .
Síðan er ég að spila á bassann minn með hinum og þessum , klára disk með spunabandi sem ég stofnaði ásamt félögum mínum og hefur ekkert með popp að gera og bíð svo eftir sumrinu með öllum sínum ævintýrum .
" 