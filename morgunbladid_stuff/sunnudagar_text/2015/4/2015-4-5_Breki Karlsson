Uppáhaldsbókin mín er alls ekki , eins sumir kynnu að ætla , bankabókin mín .
Í gegnum tíðina hef ég átt margar uppáhaldsbækur .
Sú fyrsta sem ég man eftir var Elsku Míó minn sem markaði djúp spor í sálina og olli mörgum andvökunóttum hjá mér , bæði við lestur hennar og eftir hann .
Önnur barnabók í uppáhaldi er Tímakistan sem var fyrsta bókin sem öll fjölskyldan las saman ; við mamma , hálfunglingurinn og börnin tvö lágum í spenningi og lásum hana í gegn ekki einu sinni heldur tvisvar að ósk ungviðisins svo að hægt væri að pæla betur í undirtextanum .
Á tímabili var það svo Hundrað ára einsemd Marquesar sem opnaði dyrnar inní undraheim suðuramerísks töfraraunsæis , sem Borges á að hafa sagt hann hafa hermt eftir Laxness .
Af námsbókum má nefna The Norton Anthology of English Literature sem kom mér til löngu gleymdrar slarkfærni í samkvæmisbókmenntaleikjum háskólaáranna .
Þá fengu margar Neonbókmennta Bjarts sess uppáhalds , en fram eftir öllu eltu þær mig uppi hvert sem ég fluttist og kynntu mér allra kvikinda bókmenntir sem ég annars hefði hugsanlega farið á mis við .
Til að telja eitthvað upp má nefna Taumhald á skepnum eftir Magnus Mills ; Spútnik-Ástina , inngangsritúal mitt inní heim Murakamis ; Hendingu Pauls Austers og svo framvegis .
Svo má heldur ekki gleyma hinum hverri annarri betri Skugga-Baldri , Argóarflísinni né Mánasteini með háverðlaunaðri kynlífslýsingu eftir Sjón .
Um þessar mundir er þó uppáhaldsbókin mín nýkláruð en enn óútkomin bók 7 ára dóttur minnar sem hún hefur varið tæpum sjötta hluta ævi sinnar í að skrifa .
Uppáhaldsbókin mín er Álfaleitin eftir Bríeti Brekadóttur .
