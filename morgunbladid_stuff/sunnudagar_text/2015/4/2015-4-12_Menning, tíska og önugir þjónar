Allir eru sammála um hvað París er fögur borg og sjarmerandi .
En borgin er ekki fullkomin , eins og aðframkomnir japanskir ferðamenn geta vitnað um .
Japanska sendiráðið heldur úti sérstakri neyðarlínu fyrir ferðamenn sem hafa orðið fyrir alvarlegu menningarsjokki þegar þeir ferðast til draumaborgarinnar Parísar og borgin reynist ekki standa undir væntingum .
" Paris syndrome " heitir fyrirbærið og hefur verið skilgreint af sálfræðingum enda geta einkennin verið mjög alvarleg og kallað á sjúkrahúsvist .
Það fyrsta sem margir ferðamenn reka sig á er að Frakkar geta verið ögn – tjah – hrjúfir , og þykja Parísarbúar síst eftirbátar samlanda sina í hortugheitum .
Hér er þó rétt að taka skýrt fram að ekki má alhæfa um svona stóran hóp fólks , en ferðamenn ættu alltént að gæta þess að láta það ekki koma sér úr jafnvægi að rekast á önugan þjón á kaffihúsi eða óhjálpsaman sölumann í verslun .
Inn á milli er vitaskuld yndislegt fólk sem gefur Amélie ekkert eftir í ljúfleika .
Kampavín á toppnum Þegar París er heimsótt eru nokkrir viðkomustaðir sem ferðamaðurinn má ekki missa af .
Eiffel-turninn er fyrstur á listanum , en ekki hvað .
Taka má lyftuna alla leið upp á fyrstu og aðra " hæð " fyrir 9 evrur , en taka stigann fyrir 5 evrur .
Ferð alla leið upp í topp turnsins kostar 15,50 evrur .
Nýlega voru gerðar endurbætur á 1. hæð turnsins með glergólfi og sýningarrými .
Þeir sem vilja upplifa franskan lúxus ættu að reyna að bóka sæti , með góðum fyrirvara , á veitingastaðnum Jules Verne á annarri hæð turnsins .
Veitingastaðurinn skartar Michelin-stjörnu og verðið eftir því .
Fimm rétta matseðill kostar 190 evrur , jafnvirði um 28.000 kr. Fyrir ódýrari lúxus má heimsækja kampavínsbarinn í toppi turnsins og fá sér eitt glas með útsýni yfir alla borgina .
París er menningarborg og kallar heimsóknin á að tekið sé hús á Mónu Lísu í Louvre .
Nútímalistasafnið í Centre Georges Pompidou ætti líka að vera á listanum , sem og kvöldstund í óperunni .
Óperan í París er til húsa í tveimur byggingum , Palais Garnier og Opera Bastille , og þykir með þeim fremstu í heimi .
Gyllti þríhyrningurinn Þeir sem vilja tolla í tískunni ættu að taka nokkrar evrur frá fyrir verslunarferð .
Í París reka margir fremstu hönnuðir heims sínar aðalverslanir .
Lúxusbúðirnar er einkum að finna á götunni Avenue Montaigne , sem myndar " gyllta þríhyrninginn " með Champs Elysées og Avenue George V. Innan þríhyrningsins rekur hver lúxusverslunin aðra .
Valentino , Louis Vuitton og Chanel bíða þar eftir þeim sem vilja spæna upp kortaheimildina og yfirdráttinn .
Þar með er ferðalagið rétt að byrja og endalaust hægt að uppgötva eitthvað nýtt í París , hvort sem haldið er ofan í katakomburnar , prílað upp að Sacré-Coeur , leitað að kroppinbaknum í Notre Dame eða einfaldlega pantað rauðvínsglas á kósí litlum veitingastað .
Ferðalangar ættu að leyfa sér að villast í borginni og þræða ekki eingöngu vinsælustu ferðamannastaðina , enda munúðarfull borg sem geymir spennandi leyndarmál bak við hvert horn .
Listin að skoða risavaxið safn Listasöfn eins og Louvre geta virkað yfirþyrmandi .
Svo margt er að sjá og myndi heimsóknin taka nokkra daga ef staldrað væri við hvert einasta verk .
Gangarnir eru langir og getur jafnvel verið auðvelt að villast .
Það hjálpar að hafa kort við höndina og svo skoða safnið eftir einföldu kerfi , s.s. að ganga réttsælis um húsakynnin , eina hæð í einu .
Síðan er allt í lagi að arka hæfilega greitt .
Ekki þarf að grannskoða hvert einasta málverk .
Prufaðu að nálgast safnið eins og fallegan garð , þar sem stoppað er við það sem fangar mest augað , en ekki rýnt í hvert smæsta laufblað .
Á netinu má oft auðveldlega finna út hvaða verk þykja bera af á hverju safni .
Ferðalangurinn ætti ekki að láta þessi verk framhjá sér fara , en líka láta eigin smekk og forvitni ráða för .
Oft er kraðakið mest við heimsfrægu verkin , en fangandi og heillandi verk geta leynst í rólegum og næsta mannlausum litlum hliðarherbergjum .
