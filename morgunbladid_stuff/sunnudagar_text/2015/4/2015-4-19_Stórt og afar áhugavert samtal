Hér eru þrír stórir salir og ein tuttugu herbergi , og hin fjölbreytilegustu verk í þeim öllum , " segir Markús Þór Andrésson , sýningarstjóri hinnar viðamiklu sýningar sem kallast Sjónarhorn og verður opnuð í Safnahúsinu við Hverfisgötu í dag , laugardag .
Þessi merka bygging , sem var vígð árið 1909 og er nú á forræði Þjóðminjasafnsins , alfriðuð að utan og innan , hýsir nú þessa óvenjulegu sýningu sem er ólík öðrum sem settar hafa verið upp hér á landi .
Eins og segir í formála Margrétar Hallgrímsdóttur þjóðminjavarðar að sýningarskránni , taka höfuðsöfn þjóðarinnar og helstu menningarstofnanir höndum saman " og bjóða gestum í leiðangur um íslenskan myndheim fyrr og nú " á þessari nýju grunnsýningu Safnahússins , þar sem " þjóðargersemar hvers konar , forngripir , náttúrugripir , listaverk , skjöl og handrit gefa innsýn í sjónrænan menningararf þjóðarinnar " .
Hún bætir við að þau fjölmörgu sjónarhorn sem sýningin veitir innsýn í , varpi nýju ljósi á listrænt gildi og fjölbreytni hins sjónræna arfs .
Gripirnir á sýningunni koma frá höfuðsöfnunum þremur , Þjóðminjasafni Íslands , Listasafni Íslands og Náttúruminjasafni Íslands , auk Stofnunar Árna Magnússonar í íslenskum fræðum , Landsbókasafni Íslands – Háskólasafni , og Þjóðskjalasafni Íslands .
Húsið aðgengilegt að nýju Markús Þór var ráðinn sýningarstjóri Sjónarhorns árið 2013 og hefur síðan unnið með sérfræðingum og forstöðumönnum stofnananna og haft aðgang að gríðarlega yfirgripsmikilli safneign þeirra allra .
" Allar þessar stofnanir koma myndarlega að sýningunni og eiga hér gripi , " segir Markús þegar við göngum inn í fyrsta hluta sýningarinnar sem kölluð er " Upp " .
Hann útskýrir að alls séu sjónarhornin sjö og þarna eru verk helguð andanum .
Klippiverk Muggs , " Sjöundi dagur í paradís " , tekur við okkur í einum sýningarskápnum og þar eru líka gamlar englamyndir af Þjóðminjasafninu .
Sjá má útskorinn prédikunarstól Hjalta í Vatnsfirði og yfir honum svífur dúfa eða heilagur andi .
Á einum veggnum eru málverk , teikningar og ljósmyndir af höfðingjum , með Vigdísi Finnbogadóttur brosandi fyrir miðju , og í andstæðu horni eru einar tuttugu Maríumyndir , afar ólíkar : málverk eftir Kjarval , ljósmynd eftir Jón Kaldal , þurrkaður maríustakkur , Maríumynd eftir Gunnlaug Scheving , teikningar frá fyrri öldum , forn útskurður og myndlýstar bækur .
" Hér sjáum við ólíkar birtingarmyndir Maríu í list og handverki gegnum aldirnar , í kirkjulist gamals tíma og eins og hún birtist í þjóðtrú og náttúruvitund , " segir Markús .
" Allar stofnanirnar sex sem koma að sýningunni eiga efni sem tengist Maríu og hér er gaman að sjá tengingarnar á milli þeirra .
Þessi söfn eiga öll sína sögu hér í húsinu .
Nú er húsið gert aðgengilegt að nýju og söfnin koma aftur heim .
" Þegar Markús er spurður að því hvort öll safneign stofnananna hafi verið undir í upphafi , þá segir hann svo vera .
Í þeim sé gríðarlega mikið af verkum og merkum gripum .
Markús er menntaður myndlistarmaður og í sýningarstjórn á myndlistarsviði .
Er þetta verkefni ekki mun víðfeðmara en það ? " Vissulega , " segir hann , brosir og segist hafa notið þess að kafa í safneignir stofnananna .
" Ég hef haft með mér í sýningarnefnd sérfræðinga allra stofnananna og við unnum þetta í góðu samstarfi .
Við höfum fundað reglulega og ég hef treyst á sérfræðiþekkingu þeirra þegar við höfum þurft að velja gripi , skjöl eða annað .
Þetta er ekki allt list en allt hluti af hinum sjónræna menningararfi okkar .
" Óslitinn sjónrænn þráður Markús segir að þeir sem komu að undirbúningi sýningarinnar hafi verið sammála um að hún yrði að vera einstök , hún mætti ekki líkjast neinu sem sett væri upp í Listasafninu eða Þjóðminjasafninu , heldur yrði hún að endurspegla samstarf stofnananna .
Því kom ekki til greina að skipta rýmum Safnahússins á milli þeirra , gripirnir ættu að blandast og eiga í samtali .
" Við vorum heldur ekki spennt fyrir því að reyna að rekja listasöguna á hefðbundinn hátt , enda er sagan ekki komin það langt að við hefðum getað unnið þessa sýningu eins og heildræna rannsókn , " segir hann .
" Það er hins vegar spennandi að opna fjársjóðskistuna hér svo fólk geti uppgötvað áhugaverða hluti , það getur kveikt löngun meðal gesta til að rannsaka þá nánar .
Í bókmenntasögunni litu margir svo á í eina tíð að hér hefðu bara orðið til Íslendingasögur og svo kom Laxness , en síðan hófst rannsóknarvinna og fólk áttaði sig á því , að eins og Sigurður Nordal orðaði það , það rynni einn óslitinn þráður gegnum íslenska bókmenntasögu .
Við eigum svolítið eftir að uppgötva það í listasögunni , að í hinu sjónræna er líka óslitinn þráður og að um aldir hafi fólk unnið hér að myndlist og allrahanda sjónrænum verkum .
" Annar tími , önnur viðhorf Ekki var hægt að taka hvað sem var til sýninga úr söfnunum , því sumir gripir eru það viðkvæmir að þeir þola ekki birtuna .
Í undantekningartilvikum var brugðið á það ráð að endurgera nokkra , sem voru taldir bráðnauðsynlegir ; starfsfólk Árnastofnunar gerði þannig nákvæmar eftirmyndir Stjórnar , þar sem eru einhverjar fegurstu trúarlegu skreytingar í handritunum , og Íslensku teiknibókarinnar .
Við göngum um annan hluta sýningarinnar sem kallast " Aftur og aftur " og þar má meðal annars sjá teinung sem skýtur aftur og aftur upp kollinum í íslenskri list ; Markús Þór bendir á útskurð á um þúsund ára gamalli fjöl , á kistil eftir Bólu-Hjálmar , útskorið drykkjarhorn og samtímalistaverk eftir Þór Vigfússon .
Þar er líka fagurlega útsaumaður kvenbúningur , eftir uppskrift Sigurðar Guðmundssonar málara , fléttur í gamalli málmsmíði , gamlar útskornar rúmfjalir , fléttan í bókahnút Guðbrands biskups í Guðbrandsbiblíu og þar við hliðina bókverk eftir Dieter Roth .
" Það má segja að þetta sé sami leikurinn hjá listamönnunum , bara ólík efni , annar tími , önnur viðhorf , " segir Markús .
" Það er lykilatriði hér að hlutirnir séu ekki sýndir í einhverju stigveldi , að einn sé talinn æðri en annar , heldur eru þeir jafnir og samtal á milli þeirra .
Þannig kemur skilningurinn á þeim fram .
" Hann bætir við að öllum textaupplýsingum sé haldið í lágmarki í sýningarsölunum , fólk sér aldur verka , höfund og heiti , ef það liggur fyrir , en fræðslan fer fram gegnum hljóðleiðsögn , sýningarskrána og vefleiðsögn .
Við örkum áfram milli sala og herbergja ; sjáum manntalið fræga frá 1703 , skáp með sögu fólks í Grenjaðarstaðarsókn í tvær og hálfa öld , verk tengd þjóðsögum og skrímslum , herbergi þar sem fjallað er um dauðann og annað þar sem unnið er út frá heimilunum ; þar er ýmiskonar handavinna , húsgagnaskúlptúr eftir Guðjón Ketilsson , málverk Þorra Hringssonar af mat og uppstoppaður lax á vegg .
Í sal um sjónarhornið " Út " eru fuglastyttur eftir Guðmund frá Miðdal , náttúruhandrit Benedikts Gröndal og frummyndin af þekktu plakati Eggerts Péturssonar um flóru landsins , svo afar fátt sé nefnt .
Í risinu er sjónarhornið " Niður " og litið á landið fyrir neðan okkur , í þessari byggingu sem var eitt sinn sú hæsta í Reykjavík .
Safnahúsið er fullt af áhugaverðum hlutum og víða eru herbergi og rými fyrir börn , þar sem þau geta skoðað , rannsakað og unnið út frá hugmyndum sem kvikna við að skoða sýninguna .
Enn að velja Þegar spurt er að því hvort sýningin sé hugsuð fyrir sívaxandi straum erlendra ferðamanna , sem vita eflaust lítið um íslenskar sjónlistir , eða fyrir Íslendinga , svarar Markús Þór að sýningarnefndin hafi ákveðið að setja saman sýningu sem væri fyrst og fremst upplýsandi fyrir yngri kynslóðir Íslendinga .
" Vonandi er hún upplýsandi fyrir aðra í leiðinni , " segir hann .
" Allur þessi straumur erlendra gesta hingað breytir þó eflaust afstöðu okkar til landsins , og líka sjálfsmynd okkar að einhverju leyti , sjálfsmynd sem má sjá ákveðnar útgáfur af hér í sölunum .
Það sem vel er gert og hér getur að líta hlýtur einnig að vekja athygli gesta , hvort sem þeir eru íslenskir eða frá öðrum löndum .
" Hver var helsta áskorun sýningarstjórans ? " Stórt er spurt ...
" svarar Markús hugsi .
" Að vissu leyti var það að skapa heildarmynd en hér er gríðarlega margt sem fólk hefur aldrei séð , merkir hlutir .
Hitt er að við erum að setja sýninguna upp í friðuðu húsi og flækjustigið hvað það varðar gat á stundum virst geigvænlegt og margir þurfa að gefa umsögn um hitt og þetta .
En það hefur leyst farsællega og vonandi geta gestir notið fegurðar byggingarinnar um leið og þeir njóta sýningarinnar .
Allt hefur þetta byggst á viðamiklu samstarfi sex stofnana og tveggja ráðuneyta , sem var ekki einfalt en allir voru til í að láta á þetta reyna .
" Og voruð þið löngu búin að velja verkin ? " Við erum enn að velja , " svarar hann og skellir uppúr .
" En það eru hreinar undantekningar , strax síðasta sumar vorum við komin vel á veg með valið en þegar hlutir koma í hús kalla þeir stundum á aðra , til að tengingar gangi upp og fyllt sé í eyður .
Þetta er allt eitt stórt og vonandi afar áhugavert samtal ...
" Spennandi að hefja sig yfir mörk stofnana " Sýningin er sameiginlegt verkefni sex stofnana og um leið tveggja ráðuneyta , " segir Margrét Hallgrímsdóttir , þjóðminjavörður og forstöðumaður Safnahússins , um opnun sýningarinnar Sjónarhorns í Safnahúsinu við Hverfisgötu í dag .
Verkin og gripirnir á sýningunni koma úr safneign Þjóðminjasafns Íslands , Listasafns Íslands , Náttúrugripasafns , Stofnunar Árna Magnússonar í íslenskum fræðum , Landsbókasafns Íslands – Háskólabókasafns og Þjóðskjalasafns .
Þessi fagra og merka bygging , sem er alfriðuð , er á forræði Þjóðminjasafnsins og átti Margrét árið 2003 hugmyndina að slíkri samvinnu stofnananna sem áður voru til húsa í þessari merku byggingu , sem var teiknuð af danska arkitektinum Johannes Magdahl Nielsen og tekið í notkun árið 1909 .
Fyrst sátu Margrét , Guðrún Nordal , forstöðumaður Stofnunar Árna Magnússonar , og Halldór Björn Runólfsson forstöðumaður Listasafns Íslands , í starfshópi um framtíðarnotkun hússins .
Árið 2013 ákvað ríkisstjórnin að tillögu þáverandi mennta- og menningarmálaráðherra að færa Þjóðmenningarhúsið , eins og það var þá kallað , undir stjórn Þjóðminjasafnsins og þar með samþætta starfsemi beggja stofnana í eina .
Um leið var tekin ákvörðun um að stofnanirnar tækju höndum saman um nýja grunnsýningu hússins og þá komu hinar þrjár stofnanirnar einnig að samstarfinu .
Þá var myndaður samráðsvettvangur stofnana um hina nýju sýningu með verkefnisstjórn forstöðumannanna og undirbúningur sýningar hófs .
Árið 2013 var Markús Þór Andrésson ráðinn sem sýningarstjóri og listrænn stjórnandi sýningarinnar .
Hann fékk til liðs við sig öfluga sýningarnefnd , skipaða sérfræðingum úr öllum söfnunum .
" Árið 2014 var samþykkt af núverandi forsætisráðherra að veita fé til endurbóta hússins og sýningargerðarinnar sem gerði okkur kleift að sigla verkefninu í höfn .
Þá var tekin ákvörðun um að breyta heiti hússins á ný í Safnahúsið til að undirstrika samvinnu stofnananna í húsinu .
" Allar þær stofnanir sem eiga rætur í húsinu koma saman á ný á þessari sýningu , " segir Margrét .
" Ég lít svo á að þessar stofnanir hafi síðan flutt að heiman , vaxið og dafnað í öðrum húsakynnum á síðustu öld , átt í góðri samvinnu um sýningar í húsinu á liðnum árum hver um sig , en nú koma þær saman á ný með sýningunni Sjónarhorn .
Það er spennandi að hefja sig yfir mörk stofnana og takast á við þetta málefni , sem er okkar listræni menningararfur , og efna til þessa samtals .
Með þessu móti er unnt að skoða safnkost hverrar stofnunar í nýju ljósi .
" Margrét segir það mikilvægt að leggja grunn og eiga góða samvinnu um blómlega starfsemi í Safnahúsinu , " og við höfðum það að leiðarljósi að opna faðm hússins , " segir hún .
" Aðgengið þarf að vera gott fyrir alla og það er spennandi að upplifa sýninguna um allt hús .
Auk þess er eins og áður aðstaða til funda og hægt að hýsa ýmsa menningaratburði í gamla lestrarsalnum sem hefur gefið góða raun .
Þar getur fólk komið og tyllt sér og lesið , fyrir utan að í húsinu er spennandi veitingahús með nýrri ásýnd sem ber heitið Kapers , og þá verður fín safnbúð sem hæfir húsinu og starfsemi þess .
Einnig verður vandað til kynningarefnis með sýningunni , gefin út bók og boðið upp á hljóðleiðsögn .
" Margrét segir að áhersla sé á að tryggja öryggi gesta á öllum aldri og í samræmi við kröfur nú , ásamt öryggi þjóðargersemanna sem nú eru til sýnis .
" Húsið er friðlýst og það hefur verið eitt af grunnstefjum verkefnisins að sýningin þarf að vera á forsendum hússins .
Það leiðir til þess að húsið nær að lyfta sýningunni , þar myndast einhver galdur og eins og gestir munu komast að raun um þá nýtur þessi glæsilega sýning sín einstaklega vel í Safnahúsinu , " segir Margrét .
