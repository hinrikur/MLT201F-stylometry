Eiður Smári Guðjohnsen varð um liðna helgi elsti markaskorarinn í sögu íslenska karlalandsliðsins í knattspyrnu .
Sló sautján ára gamalt met föður síns , Arnórs Guðjohnsens .
Fátítt er að leikmenn eldri en 35 ára skrýðist landsliðstreyjunni og enn sjaldgæfara að þeir eigi við netmöskvana .
Það hafa raunar bara feðgarnir gert .
Orri Páll Ormarsson orri@mbl.is Þegar tárvotur Eiður Smári Guðjohnsen lýsti því yfir í frægu samtali við Hauk Harðarson , íþróttafréttamann Ríkisútvarpsins , eftir ósigur Íslands gegn Króatíu ytra haustið 2013 að hann hefði að öllum líkindum leikið sinn síðasta landsleik var engin ástæða til að ætla að honum skjöplaðist .
Eiður Smári hafði stigið niður af stóra sviðinu og allt benti til þess að hann myndi ljúka glæstum ferli í rólegheitum í Belgíu .
Þegar undankeppni EM í Frakklandi 2016 hófst síðastliðið haust hafði Eiður Smári losnað undan samningi við Club Brugge og var án félags .
Vitaskuld kom þá ekki til álita að velja hann í landsliðið .
Mánuðirnir liðu og sparkunnendur veltu því alvarlega fyrir sér hvort atvinnumannsferill Eiðs Smára væri hreinlega á enda .
Öll sund virtust lokuð .
Á sama tíma brilleraði íslenska landsliðið í téðri forkeppni og hafði lítil sem engin not fyrir yngri og ferskari fætur , svo sem Alfreð Finnbogason og Viðar Örn Kjartansson , sem báðir höfðu markakóngstitla á afrekaskrá sinni í fyrra , í Hollandi og Noregi .
Fáir hugsuðu til Eiðs Smára .
JÁ með hástöfum Steig þá ekki Bolton Wanderers inn í atburðarásina .
Hans gamli vinnuveitandi á Englandi .
Ýmsir hleyptu brúnum , vitað var að Eiður Smári hafði æft vel í útlegðinni en væri hann , orðinn 36 ára gamall , einhver bógur í ensku B-deildina sem sumir segja þá hörðustu í heimi .
Nú , fjórum mánuðum síðar , liggur svarið fyrir : JÁ .
Og það með hástöfum .
Eiður Smári hefur átt góðu gengi að fagna með Bolton og val hans í landsliðshópinn fyrir leikinn gegn Kasakstan kom fyrir vikið alls ekki á óvart .
Og met lágu í loftinu .
Þegar Eiður Smári kom Íslendingum á bragðið í Astana bætti hann ekki einungis eigið markamet – þetta var hans 25. mark fyrir landsliðið – heldur varð hann einnig elsti Íslendingurinn til að skora mark í landsleik , 36 ára og 195 daga gamall .
Sló þar með sautján ára gamalt met föður síns , Arnórs Guðjohnsens , sem var 36 ára og 74 daga gamall þegar hann var síðast á skotskónum í sínum seinasta landsleik , 4:0 -sigri á Liechtenstein haustið 1998 .
Feðgarnir eru langelstu markaskorarar í sögu landsliðsins .
Birkir elstur Sjaldgæft er að menn hafi leikið landsleiki fyrir Íslands hönd orðnir eldri en 35 ára , raunar aðeins þrír fyrir utan feðgana .
Elstur er Birkir Kristinsson , sem var 40 ára og fjögurra daga gamall þegar hann varði markið í sögufrægum leik gegn Ítölum á Laugardalsvellinum sumarið 2004 .
Elsti útileikmaðurinn er Guðni Bergsson , sem var 37 ára og 335 daga gamall þegar landsliðsferli hans lauk sumarið 2003 .
Guðni hafði þá verið í sex ár úti í kuldanum , eins og frægt er .
Hermann Hreiðarsson var 37 ára og 31 dags gamall þegar hann reimaði síðast á sig landsliðsskóna , sumarið 2011 .
Albert Guðmundsson og Ríkharður Jónsson eru meðal þeirra sem léku sinn síðasta landsleik 35 ára .
Rúnar Kristinsson var rétt að verða 35 ára og Ásgeir Sigurvinsson var 34 ára .
Eins Atli Eðvaldsson .
Svo nokkrir af okkar fremstu og farsælustu sparkendum gegnum tíðina séu nefndir til sögunnar .
Þess má til gamans geta að elsti nýliðinn til að leika landsleik er Ragnar Sigtryggsson , " Gógó " , leikmaður ÍBA en hann var 32 ára þegar hann þreytti frumraun sína gegn Belgíu 1957 í 2:5 -ósigri .
Lék sem vinstri-innherji .
Það varð hans eini landsleikur .
Níu líf eins og kötturinn Ferill Eiðs Smára er um margt merkilegur .
Hann virðist eiga níu líf eins og kötturinn .
Það leit ekki gæfulega út í byrjun , slæm meiðsli sem Eiður Smári hlaut á unglingsaldri gerðu hér um bil draum hans um atvinnumennsku að engu .
Eftir tvö ár reis hann loks upp aftur og flaug hátt lengi vel á eftir .
Einkum hjá Chelsea og Barcelona .
Frægt var líka þegar Tony Pulis saltaði Eið Smára niður í tunnu hjá Stoke City .
Einhverjir efuðust um að hann ætti afturkvæmt eftir það .
Svo var það slæmt fótbrot hjá AEK í Aþenu , þegar hann var kominn á fertugsaldurinn .
Það hefði líkast til stöðvað einhverja .
En ekki Eið Smára .
Það gerði heldur ekki útlegðin í fyrra .
Hann andaði bara hinn rólegasti í bréfpoka og fann sér að lokum lið .
Sem féll eins og flís við rass .
Þá var leiðin aftur greið í landsliðið .
Og þegar maður er valinn í lið mætir maður , eins og kappinn orðaði það sjálfur í samtölum við fréttamenn í Kasakstan .
Kallast þetta ekki að mæta með læti ? Zoff og Mühren elstu meistararnir Eiður Smári Guðjohnsen stefnir ótrauður að því að leika með íslenska landsliðinu í lokakeppni EM í Frakklandi að rúmu ári liðnu , að því gefnu að liðið komist þangað .
Hann yrði þá 37 ára og níu mánaða gamall .
Nokkur dæmi eru um að eldri leikmenn hafi tekið þátt í lokakeppni EM eða HM .
Frægasta dæmið er líklega Dino Zoff , sem var fyrirliði Ítala þegar þeir urðu heimsmeistarar á Spáni sumarið 1982 .
Hann var þá nýorðinn fertugur og elsti maðurinn í sögunni til að verða heimsmeistari í knattspyrnu .
Elsti Evrópumeistarinn er Arnold Mühren sem var 37 ára þegar hann var í lykilhlutverki í liði Hollands sem varð Evrópumeistari í Vestur-Þýskalandi sumarið 1988 .
Átti meðal annars sendinguna á Marco van Basten í markinu fræga í úrslitaleiknum gegn Sovétmönnum .
Synd væri þó að segja að hann hafi lagt upp dauðafæri .
Dino Zoff er í fimmta sæti yfir elstu leikmenn HM-sögunnar .
Efstur á blaði er markvörðurinn Faryd Mondragon sem var hvorki meira né minna en 43 ára þegar hann lék fyrir Kólumbíu í lokakeppni HM í Brasilíu í fyrra .
Hann skákaði þar með Kamerúnanum Roger Milla sem var 42 ára á HM 1994 og er þar með elsti útileikmaðurinn .
Norður-Írinn Pat Jennings var 41 árs í Mexíkó 1986 og Englendingurinn Peter Shilton 40 ára á Ítalíu 1990 .
Elsti leikmaðurinn í sögu EM er Þjóðverjinn Lothar Matthäus , sem var 39 ára árið 2000 .
Annar Þjóðverji , Jens Lehmann , var 38 ára á EM 2008 .
Þarna er mögulega met sem Eiður Smári gæti slegið , hann yrði 41 árs á EM 2020 sem fram fer í þrettán löndum .
Elsti markaskorarinn 45 ára Eins og fram hefur komið er Eiður Smári fjórði elsti markaskorarinn í sögu undankeppni EM .
Fyrir ofan hann eru Krasimir Balakov , sem var 36 ára og 201 dags gamall þegar hann skoraði beint úr aukaspyrnu í sigri Búlgaríu á Andorra árið 2002 ; John Aldridge , sem var 37 ára og 23 daga gamall þegar hann skoraði úr vítaspyrnu fyrir Íra gegn Lettum 1995 og Jari Litmanen , sem var 39 ára og 270 daga gamall þegar hann gerði eitt af átta mörkum Finna í sigri á San Marínó árið 2010 .
Ólseigur miðherji Litmanen og vel að þessu meti kominn .
Eiður Smári má skerpa skotskóna lengi enn ætli hann að slá heimsmetið .
Elsti leikmaðurinn til að skora í landsleik í knattspyrnu er Walesverjinn Billy Meredith sem var hvorki meira né minna en 45 ára og 73 daga gamall þegar hann skoraði gegn Englendingum árið 1919 .
Meredith þessi er ein af fyrstu stjörnum knattspyrnunnar en á löngum ferli lék hann fyrir bæði Manchester-liðin .
Hann var óvenju slitgóður leikmaður – rétt óorðinn fimmtugur þegar hann lagði skóna á hilluna .
Meredith er elstur allra í sögu þessara tveggja stórliða og velska landsliðsins .
Var að verða 47 ára þegar hann kvaddi United .
Meredith kunni best við sig á hægri kantinum og hafði þann óvenjulega sið að kjammsa alltaf á tannstöngli í leikjum .
Bragð fyrir lengra komna .
Í fjórða sæti á þessum ágæta lista , yfir elstu markaskorara landsliðssögunnar er Kamerúninn knái Roger Milla .
Hann var orðinn 42 ára og 39 daga gamall þegar hann klóraði í bakkann gegn Rússum í leik liðanna í lokakeppni HM 1994 .
Eldri maður hefur ekki skorað í lokakeppni þess ágæta móts .
Dugði til fimmtugs Tveimur sætum neðar á listanum er enn ein goðsögnin , Stanley Matthews , sem orðinn var 41 árs og 248 daga gamall þegar hann skoraði fyrir England gegn Norður-Írum haustið 1956 .
Eins og Meredith dugði Matthews til fimmtugs með félagsliði sínu , Stoke City .
Hann er elsti leikmaðurinn í sögu efstu deildar í Englandi , eins landsliðsins .
Engin tilviljun að Matthews sé eini maðurinn til að verða aðlaður meðan hann var enn að leika knattspyrnu .
Alls hafa níu leikmenn gert landsliðsmark komnir yfir fertugt .
Það hlýtur að vera freistandi fyrir Eið Smára að reyna að troða sér inn á þann virðulega lista .
Knattspyrnumenn , markaskorarar og aðrir endast almennt betur í seinni tíð og téður listi yfir tíu elstu markahróka sögunnar rennir stoðum undir það .
Fimm af þessum tíu skoruðu lokamörk sín eftir aldamótin 2000 og sjö eftir 1990 .
Það eru aðeins Meredith , Matthews og Fung King-Cheung frá Hong Kong sem eru eldri .
Sá síðastnefndi var síðast á skotskónum fyrir landslið sitt á því herrans ári 1948 .
Dean Martin elsti markaskorari á Íslandi Englendingurinn Dean Martin er að öllum líkindum elsti markaskorarinn í efstu deild á Íslandi en hann var nýorðinn fertugur þegar hann skoraði fyrir Skagamenn gegn FH haustið 2012 .
Martin lék síðast í efstu deild í fyrra , með Eyjamönnum , 42 ára .
Sinisa Kekic ´ ´ var 39 ára þegar hann skoraði sitt síðasta mark í efstu deild fyrir HK 2008 .
Totti elstur í Meistaradeildinni Ítalinn Francesco Totti , leikmaður Roma , varð í vetur elsti markaskorarinn í sögu Meistaradeildar Evrópu , 38 ára .
Skaut þar með aftur fyrir sig köppum á borð við Ryan Giggs , Filippo Inzaghi og Javier Zanetti , sem allir voru 37 ára þegar þeir gerðu mark í þeirri keppni .
