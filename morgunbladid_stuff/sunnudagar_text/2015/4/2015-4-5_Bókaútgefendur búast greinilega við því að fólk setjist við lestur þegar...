Bókaútgefendur búast greinilega við því að fólk setjist við lestur þegar það hefur jafnað sig á páskalambinu , nú eða þegar stund gefst í páskaferðalaginu .
Þannig kemur nokkur fjöldi bóka út síðustu dagana fyrir páska og þá aðallega reyfarar og spennusögur þó börnin fái líka sitt .
Krabbaveisla krabbalæknis Hlynur Níels Grímsson er krabbameinslæknir , en ætlaði að verða rithöfundur .
Hann hefur nú sýnt að hægt er að vera hvort tveggja , því í vikunni gáfu Sögur út Krabbaveisluna , fyrstu skáldsögu Hlyns .
Bókin segir frá sérfræðingi í krabbameinslækningum , sérfræðingi í dauðanum , eins og hann kallar sig sjálfur , sem er sjúkur á sinn hátt , sjúkur læknir í sjúku samfélagi , eins og því er lýst í kynningu bókarinnar .
Þar kemur líka fram að í bókinni kasti höfundur fram þeim spurningum hvort sjúkur læknir sé rétti maðurinn til að fást við erfiðustu sjúkdóma og hvort hann hafi eitthvað að gefa sjúklingum sínum .
Þrefaldur skammtur af Skúla skelfi Mest lesni höfundur Íslands er breska skáldkonan Francesca Simon , í það minnsta ef litið er til útlána bókasafnanna því bækur hennar um Skúla skelfi sitja þar jafnan í efsta sæti yfir útlán og skáka jafnvel Andrési Önd og félögum .
Forlagið sendi frá sér á dögunum þrjár bækur í sagnabálki Skúla skelfis , ein er glæný , Skúli skelfir og töfratómatsósan , en hinar endurútgefnar , Skúli skelfir gabbar tannálfinn og Skúli skelfir fær lús .
DNA Yrsu komin út í kilju Ein af helstu metsölubókum síðasta árs var DNA eftir Yrsu Sigurðardóttur .
Nú hefur bókin verið gefin út í kilju fyrir þá sem ekki komust yfir eintak fyrir jólin .
Í bókinni glíma sálfræðingurinn Freyja og lögreglumaðurinn Huldar við hryllileg morð og ýmsa voveiflega atburði sem virðast ekki tengjast hver öðrum á yfirborðinu en eiga sér að sumu leyti rætur í fortíðinni .
Þriðja sagan í Sandhamn-röðinni Sænska skáldkonan Viveca Sten var lögfræðingur áður en hún sneri sér að skrifum og sést það í bókum hennar , sem eru í senn einkar vel skipulagðar og byggjast á þekkingu á skuggahliðum sænsks samfélags .
Hún hefur notið hylli hér á landi og í vikunni kom út þriðja bók hennar á íslensku , Syndlaus , en áður hafa komið Svikalogn og Í innsta hring .
Syndlaus segir frá því hvernig illvirki í lífi drengs , sem ólst upp á Sandhamn-eyju í heimsstyrjöldinni fyrri , hefur hörmulegar afleiðingar löngu síðar .
Syndlaus er þriðja bókin í röð þar sem sögusviðið er Sandhamn í skerjagarðinum fyrir utan Stokkhólm .
