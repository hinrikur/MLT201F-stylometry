Ellefta apríl næstkomandi birtist nýr sími frá Samsung , Samsung Galaxy S6 , nýtt flaggskip sem leysa mun af hólmi Galaxy S5 sem kom einmitt á markað 11. apríl á síðasta ári .
Það er ekki mikil frétt í sjálfu sér að Samsung sendi frá sér nýjan síma , fyrirtækið kynnir fjölmargar gerðir á hverju ári , en að þessu sinni finnst mörgum sem óvenju mikið sé í húfi , enda almennt talið að fyrirtækið hafi hrasað með síðasta síma sinn eftir samfellda velgengni í mörg ár .
Því verður varla mótmælt að Samsung Galaxy S5 var afbragðs sími á sínum tíma og er enn , ekki orðinn ársgamall .
Það þykir líka harla gott að ná að selja ríflega tólf milljón eintök af einum síma , eða hvað ? Málið er nefnilega að á jafn löngum tíma , tæpu ári , seldi Samsung 16 milljón Galaxy S4-síma og í því ljósi fannst mörgum sem Samsung hefði misstigið sig illilega ; krafan er að salan aukist með hverjum síma .
Ýmsar tilgátur eru um af hverju S5-síminn seldist ekki nógu vel , en flestar sneru að því að þó ekki væri hægt að kvarta yfir tæknilegri útfærslu símans þá væri hann óneitanlega heldur óspennandi í útliti , fullvenjulegur , og plastbakið ekki traustvekjandi .
Greinilegt er að Samsung-bændur hafa lært af " fimmunni " , því nýi síminn , Galaxy S6 , er glæsilegur svo ekki sé meira sagt .
Hönnun hans er talsvert frábrugðin þeim Galaxy-símum sem á undan hafa komið .
Það kemur ekki á óvart að hann sé þynnri er fyrirrennararnir , það er eðlileg þróun , en það að bakið á honum sé Gorilla-glerplata kemur á óvart , enda er fyrir vikið ekki hægt að taka bakið af símanum eins og á fyrri gerðum .
Að þessu leyti sver Samsung sig í ætt við það sem margir aðrir framleiðendur hafa gert , þar helst Apple , en menn hafa gjarnan gripið til þess að bera saman iPhone 6 og Galaxy S6 á undanförnum dögum , enda beinir keppinautar á markaði .
Skjárinn er framúrskarandi , 5,1 " að stærð Super AMOLED og upplausnin 2.560 x 1.440 dílar sem gefur 577 díla á tommu – til samanburðar : S5 er með 432 díla á tommu og iPhone 56 með 326 díla ( og 4,7 " skjá ) .
Skjárinn er því umtalsvert betri og hagnýtari en hjá arftakanum og helsta keppinautnum .
Betri skjár er reyndar oft ávísun á minni endingu á rafhlöðu , en mér fannst líftími símans áþekkur og á S5 .
Myndavélin er sú besta sem ég hef séð í Samsung-síma og reyndar ein besta myndavél sem ég hef séð á farsíma yfirleitt .
Myndirnar voru reyndar það góðar að myndavélin í símanum skákar léttilega ódýrum vasamyndavélum .
Svo er myndavélin á framhliðinni 5 MP , sem er stórt stökk frá fyrri gerðum , en hún var 2 MP í S5-símanum .
Mér finnst það sniðug viðbót að hægt er að taka sjálfsmynd með því að smella á púlsmælinn á bakinu .
Í sem skemmstu máli , þetta er afbragðssími og ekki kemur á óvart að fyrirframsala á honum hafi verið meiri en Samsung á að venjast – alls hafa víst borist pantanir á tuttugu milljón Galaxy S6-símum , sem er umtalsvert meira en á fyrri Samsung-símum og spá manna er að sala geti orðið ríflega 55 milljón símar á árinu .
Það orð hefur farið af Sansung-símum að þeir séu tæknilega vel gerðir , en óspennandi í útliti , en ljóst er að S6 snýr öllu á haus – þetta er í senn öflugasti og flottasti sími á markaði í dag , allir framleiðendur með taldir .
Síminn er aðeins hærri en S5 , en líka aðeins mjórri , því rendurnar til hliðar við skjáinn eru minni .
Hann er annars 143,4 x 70,5 mm að stærð og 68 mm að þykkt , semsé : Næfurþunnur og 138 g að þyngd .
Örgjörvinn er átta kjarna Exynos 7 og keyrir á 2,1 GHz .
Vinnsluminni er 3 GB , en gagnaminni er 32 GB .
Rafhlaðan er 2550 milliamper og síminn styður þráðlausa hleðslu .
Árni Matthíasson 