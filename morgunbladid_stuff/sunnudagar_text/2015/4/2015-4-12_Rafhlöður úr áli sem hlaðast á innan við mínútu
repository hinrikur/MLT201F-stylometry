Þótt tölvutækni sem annarri tækni fleygi fram og sú þróun sem átt hefur sér stað síðustu áratugi sé ótrúleg hafa notendur ýmissa meðfærilegra raftækja glímt við sama vandamál í áranna rás .
Rafhlöður bregðast á ögurstundum og leita þarf að innstungu til þess að hlaða dýrgripina að nýju .
Auðvitað hafa orðið framfarir á þessu sviði sem öðrum , en engu að síður hafa þær ekki haldist í hendur við öra þróun tækjanna sem þær knýja .
Eigendur farsíma fyrir snjallsímabyltinguna muna eflaust eftir því að ein hleðsla gat auðveldlega enst í viku , öfugt við núna , þar sem hlaða þarf hvern farsíma einu sinni á sólarhring að meðaltali .
Að hlaða síma og tölvur er jafnframt tímafrekt og það samræmist illa þeim tímum þar sem allt skal vera tafarlaust og aðgengilegt strax .
Vísindamenn við Stanford-háskóla í Bandaríkjunum hafa nú þróað nýja tegund rafhlöðu sem gæti gert fólki kleift að hlaða síma að fullu á innan við mínútu .
Að sögn forsvarsmanna háskólans er þessi rafhlaða , sem er búin til úr áli , jafnframt mun öruggari en þær litíumrafhlöður sem stuðst er við í dag í ljósi þess að þær geta bognað og tekið á sig högg án þess að skemmast .
Þá getur ekki kviknað í þessum nýju rafhlöðum öfugt við litíumrafhlöður .
Talið er að þessi nýja rafhlaða geti valdið straumhvörfum enda skiptir skilvirkari varðveisla rafmagns miklu máli fyrir þau markmið sem sett hafa verið hvað endurnýjanlega orku varðar .
Hongije Dai , prófessor í efnafræði við Stanford-háskóla , sagði í samtali við The Guardian í vikunni að vel mætti vera að nýja álrafhlaðan myndi leysa önnur úrræði af hólmi .
" Okkur hefur tekist að þróa nýja tegund rafhlöðu og hún getur komið í stað alkalínrafhlaðna , sem eru slæmar fyrir umhverfið , og litíumbattería , sem öðru hverju kviknar í .
" Akkilesarhællinn yfirstiginn Dai benti jafnframt á að erfitt væri að sjá fyrir hvað gæti valdið því að eldur kæmi upp í litíumrafhlöðum , sem eru svo algengar í dag .
" Það mun ekki kvikna eldur í nýju rafhlöðunni okkar .
Þú gætir þess vegna borað í gegnum hana , en ekkert mun gerast .
Litíumbatterí brenna fyrir undarlegustu sakir .
Það getur gerst fyrirvaralaust , í bílnum þínum eða í vasanum eða hvaðeina .
" Nýja rafhlaðan hefur ekki aðeins aukið öryggi í för með sér heldur sagði Dai að rannsóknarteyminu hefði tekist að ná fram " fordæmalausum hleðslutíma " .
Akkilesarhæll fyrri álrafhlaðna hefur verið langlífi .
Þau hafa yfirleitt hætt að virka eftir um 100 hleðslur eða svo .
Hins vegar hefur frumgerð nýju rafhlöðunnar hjá rannsóknarteymi Stanford verið hlaðin um 7.500 sinnum án þess að slíkt bitni á virkni hennar .
Til samanburðar má benda á að venjulegt litíumbatterí endist í um 1.000 hleðslur .
Niðurstöður teymisins sem hannaði nýju rafhlöðuna voru birtar í vísindatímaritinu virta Nature nú fyrir skemmstu .
Þar skrifuðu höfundarnir : " Þetta er í fyrsta skipti sem smíðuð hefur verið ofurhröð álrafhlaða sem þolir meira en eitt þúsund hleðslur .
" Einnig kom fram að einn af stærri kostum rafhlöðunnar væri sveigjanleiki hennar .
" Þú getur beygt hana og brett upp á , svo það væri hægt að nýta hana í sveigjanlegum handheldum tækjum .
Þá er ál mun ódýrara í framleiðslu en litíum .
" Þótt talið sé að þessi nýja álrafhlaða eigi sér bjarta framtíð er hún þó enn sem komið er töluvert frá því að knýja neytendavæn raftæki á markaði , í ljósi þess að hún er nokkru aflminni en litíumrafhlöður .
" Ég sé fyrir mér að einmitt núna séu árdagar nýju rafhlöðunnar .
Það er ansi spennandi , " sagði Ming Gong , einn höfunda greinarinnar í Nature .
" Að bæta efnið sem rafskautið er búið til úr gæti leitt til þess að aflið yrði meira , orkan þéttari .
Að öðru leyti býður þessi rafhlaða upp á allt sem góð rafhlaða þarf að hafa ; rafskaut sem eru ódýr í framleiðslu , mikið öryggi , háhraðahleðslu , sveigjanleika og langlífi .
" 