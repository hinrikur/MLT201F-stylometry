Lífshlaup danshöfundarins Lees Prouds er stórbrotið .
Hann kemur úr verkamannastétt en braust til frægðar á West End aðeins 13 ára gamall í Bugsy Malone .
Hann var í vinsælli kántrísveit sem hitaði upp fyrir David Bowie en undanfarin ár hefur hann einbeitt sér að dansi fyrir leikhús og á heiðurinn af öllum dansi í tveimur stærstu sýningum í íslensku leikhúsi síðustu ár , Mary Poppins og Billy Elliot .
Hann var eini listræni stjórnandinn í Mary Poppins sem fékk enga tilnefningu til Grímuverðlauna .
Karl Pétur Jónsson karlpetur@gmail.com Mér leið eins og einhver hefði stolið æviminningum mínum áður en ég gat einu sinni byrjað að skrifa þær , " segir Lee Proud danshöfundur um augnablikið þegar hann sat einn í bíói í Doncaster í Bretlandi og horfði á kvikmyndina Billy Elliot .
Hann hafði sest að í borginni sem eiginmaður bankastjóra .
Árið var 2000 og Lee Proud aðeins þrítugur en átti þegar að baki tvo gifturíka ferla í skemmtanaiðnaði Bretlands .
Hann hafði slegið í gegn á West End 13 ára gamall og stofnað hljómsveit sem naut talsverðrar velgengni .
Lifað drauminn .
Á þessu augnabliki vissi hann ekkert um að þessi sami Billy Elliot myndi koma aftur inn í líf hans og skapa með honum þriðja ferilinn sem einn eftirsóttasti danshöfundur í heimi .
Morgunblaðið átti stund með Lee í anddyri Borgarleikhússins og ræddi við hann um merkilegan feril sem hófst á slóðum kolanámumanna og svipar vissulega mjög til sögunnar um strákinn Billy .
Lee Proud kom fyrst til Íslands eftir símtal frá Bergi Þór Ingólfssyni .
" Ég fann hann eftir langa leit á netinu , " segir Bergur .
" Ég hringdi í hann og hann var til í slaginn með Mary Poppins .
Mary Poppins varð bæði umfangsmesta og vinsælasta leiksýning allra tíma á Íslandi og í leikhúsheiminum eru margir á því máli að miklar kröfur Lees Prouds og gott samstarf hans við aðra listræna stjórnendur Borgarleikhússins hafi skipt lykilmáli í velgengni sýningarinnar og jafnvel skapað ný viðmið í uppsetningu söngleikja .
Því var ekki skrýtið að leitað væri aftur til Prouds þegar Billy Elliot var á leiðinni á fjalirnar .
Farinn að dansa áður en hann fór að ganga En hvaðan kemur þessi Lee sem er kenndur við stolt ? " Ég fæddist í Newcastle .
Ólíkt því sem margir halda er Newcastle talsverð menningarborg .
Mikið af gömlum peningum þar , Newcastle er á norðausturströnd Englands og var miðstöð þungaiðnaðar allt frá iðnbyltingu .
Kol , skipasmíði og skriðdrekar .
Newcastle minnir mig að mörgu leyti á Reykjavík , hún er köld og vot og mikil menningarborg .
Fólkið þar býr yfir sömu mannlegu hlýjunni og Íslendingar .
Borgin hefur á undanförnum áratugum umbreyst og er orðin ein mesta menningarborg Englands .
Ég er tvíburi , systir mín fæddist degi á undan mér svo við eigum hvort sinn afmælisdaginn .
Þess utan á ég aðra systur og bróður sem lést árið 2008 .
" Hvenær byrjaðir þú að dansa ? " Ef ég má vitna í Abba , þá segir mamma að ég hafi verið farinn að dansa áður en ég fæddist og farinn að syngja áður en ég fór að tala .
Þriggja , fjögurra ára var ég farinn að setja upp sýningar , við systir mín smöluðum krökkunum úr hverfinu heim og hún hélt höfðum barnanna svo þau horfðu örugglega í rétta átt , á mig .
Foreldrar mínir höfðu alltaf fullan skilning á þessu , þar sem pabbi var sjálfur gítarleikari og söngvari The Animals .
Hann reyndar hætti í bandinu áður en þeir slógu almennilega í gegn – mamma var kærasta hljómsveitarfélaga hans áður en þau urðu ástfangin , svo að hann hætti vegna hennar .
Í Newcastle snýst allt um fótbolta , St .
James Park er í miðri borginni og blasir við alls staðar að .
Við bjuggum í miðborginni og á laugardögum gekk ég á móti svarthvítum straumnum til að fara á eftirmiðdagssýningar leikhúsanna .
Ég krafðist þess af foreldrum mínum að vera sendur í dans- og söngnám .
Þau urðu við því og höfðu frá upphafi skilning á því að ég varð að dansa og syngja , varð að þroska hæfileikana , sem ég var alltaf viss um að ég hefði .
" Lék með Catherine Zeta-Jones í Bugsy Malone Lee þurfti ekki að bíða lengi eftir tækifæri til að láta ljós sitt skína , því hann var aðeins þrettán ára þegar honum var boðið hlutverk í Bugsy Malone á West End .
" Ég var einn af fáum í uppfærslunni sem voru utan af landi .
Sá sem lék Fat Sam , Lee Ross , var líka úr norðrinu , við vorum báðir af verkamannastétt og smullum saman .
Hann er í dag einn eftirsóttasti leikari Bretlands .
Við erum sammála um að við vorum hungraðri en margir af krökkunum sem léku með okkur ; efri millistéttarkrakkar sem komu úr flottum sviðslistaskóla þar sem rifist er um hvert hlutverk og hvert tækifæri .
En það voru fleiri í þessari uppfærslu , Catherine Zeta-Jones var með okkur þarna í hlutverki Tallulah .
" Eftir Bugsy Malone varð ekki aftur snúið til Newcastle .
" Ég flutti til London .
Borgin er eins og ryksuga á hæfileika .
Allir sem eru góðir í einhverju , hvort sem það er að klippa hár , mála bíla eða syngja og dansa , eru þar .
Í London dansa allir við sama takt .
Hlusta á sömu tónlistina og upplifa drauminn .
Hraðinn er meiri en í Newcastle .
" Sextán ára var Lee kominn á West End aftur , að þessu sinni í Starlight Express eftir sir Andrew Lloyd Webber .
" Ég var bara krakki , en þarna var maður kominn inn í heim hinna fullorðnu þar sem barist er um hvert tækifæri til að koma sér áfram .
Eftir nokkra mánuði í London var ég settur í ferðauppfærslu á verkinu .
Ég var sautján , bjó á fimm stjörnu hótelum og var stórstjarna í Tókýó og Osaka .
Við vorum í sjónvarpsþáttum oft í viku og á þessum tíma elskuðu Japanir allt vestrænt .
Þaðan fór túrinn til Ástralíu .
Þetta var mögnuð lífsreynsla og algert dekur .
Fimm stjörnu hótel og mikið djamm .
" Brutust inn í hljóðverið Þegar Lee var tuttugu og eins árs fannst honum nóg komið af leikhúslífinu .
Hann og stallsystir hans úr Starlight Express ákváðu að stofna hljómsveit .
" Við fengum plötusamning hjá Virgin og réðum framkvæmdastjóra sem heitir Ron Tom .
Sá var mikill spaði , var að vinna með Soul2Soul á sama tíma .
Við tókum upp í gullfallegu hljóðveri í Kent .
Ég samdi meira og minna allt .
Þar kom að við hættum að treysta herra Tom og svo fór að við þurftum að brjótast inn í hljóðverið að næturlagi til að ná í upptökurnar .
Ég var orðinn blankur og við gáfumst upp .
Ég reykti á þessum tíma og þegar ég áttaði mig á að ég hafði ekki einu sinni efni á því lengur fór ég heim til Newcastle þar sem ég gat lagt stund á tónlistarsköpun búandi heima hjá foreldrum mínum .
" Lee fékk vinnu í stúdíói í Newcastle .
Söng auglýsingar , bakraddir fyrir hljómsveitir og hafði nóg að gera .
" Þetta var fullkomið .
Ég hef ágætis söngrödd .
Söngur var alltaf númer eitt hjá mér og dans númer tvö .
Ég var í mjög skapandi umhverfi og hafði nægan tíma til að semja mína eigin tónlist .
Í gegnum þessa vinnu kynntist ég Steve Cunningham , bassaleikara Lindisfarne , og við fórum að semja kántrítónlist .
Kántrí ? Í Newcastle ? " Já , kántrí er mjög vinsælt á Englandi og ég tengi mjög sterkt við þessa tónlist .
Á þessum tíma var ég mikið að hlusta á KD Lang .
Kannski vegna þess að yfirleitt er hvert kántrílag dramatísk saga , mjög svipað og söngleikjatónlist .
" Og þið stofnuðuð hljómsveit ? " Við stofnuðum hljómsveit sem við nefndum á endanum The Proud Ones .
Kántríhljómsveit sem gerði það býsna gott .
Í tvö ár lifðum við drauminn .
Fyrsta smáskífan okkar komst í þriðja sæti kántrílistans og við hituðum upp fyrir David Bowie á túrnum hans um Bretland .
Við gerðum rándýrt myndband með fjörutíu fyrirsætum .
Ég var í fáránlegum búningi – beltið mitt var búið til úr typpahringjum – allt gert til að gera mig eins gagnkynhneigðan í útliti og kostur var .
Þetta var mjög skemmtilegur tími .
" – Varst þú stjarna ? " Kosturinn við að vera í hljómsveit umfram leikhúsið er að þar færð þú meira að segja um sköpunina og færð alla athyglina .
Þetta var kannski ekki neitt glamúrlíf , en við gerðum það nokkuð gott .
Við ferðuðumst mest um Bretland en einnig um Bandaríkin og gistum á hótelum með stórstjörnum , ég var með rótara sem sá um að halda aðdáendum í skefjum .
Það hljómar kannski eins og amerísk klisja , en fyrir mér var ferlið við að semja kántrílög eins og sálfræðimeðferð .
Ég hafði farið í gegnum nokkra dramatíska skilnaði við kærasta og hvert einasta lag og texti sem ég samdi var uppgjör við þá fortíð .
Mjög hreinsandi fyrir sálina að skrifa tilfinningar sínar í söngtexta.Við erum að velta fyrir okkur að koma saman aftur á næsta ári .
Ég fæ skemmtilegar martraðir um það reglulega .
" Í helgum steini í minnst spennandi borg Englands " Við ákváðum árið 1998 að slíta hljómsveitinni og ég hóf næsta kafla lífs míns .
Ég hafði kynnst manni sem var bankastjóri í Doncaster og flutti þangað .
Fólk spurði mig hvernig ég gæti sest að í minnst spennandi borg Englands , en ég var tilbúinn að slaka á og lifa afslöppuðu lífi eins og foreldrar mínir .
Ég var eiginmaður bankastjóra og eróbikkþjálfari í hlutastarfi , horfði á sápuóperur og slakaði á .
Settist nánast í helgan stein .
Þetta var alveg það sem ég þurfti eftir fimmtán ár í skemmtanabransanum .
Ég var ástfanginn , tuttugu og átta ára og þráði venjulegt líf .
Þarna kynntist ég bestu vinkonu minni , Felicity Merryman .
Ég var varaður við henni í líkamsræktarstöðinni .
Hún var íhaldskona , fyrrverandi skólastjóri , mikil vöxtum og allt samstarfsfólk mitt óttaðist hana .
Okkur tókst að verða miklir vinir og hún hvatti mig til að fara að syngja á ný .
Hún trúði á mig .
Hún lést fyrir tveimur árum , en ég finn enn fyrir henni og hugsa til hennar daglega .
Fyrstu tvö ástarsamböndin mín entust í þrjú ár .
Eftir þrjú ár kemur oft rof í sambönd samkynhneigðra og ég lenti í því tvisvar að kærastar færu frá mér á þeim tímapunkti .
2001 kynntist bankastjórinn nýjum manni og fór frá mér .
Ég flutti aftur til Newcastle og fór aftur að daðra við leikhúsið .
Ég fór að kenna söngleikjaframkomu í Newcastle college og keypti mér hús .
Mér fannst frábært að kenna , krakkar með ýmiskonar bakgrunn sem detta inn í þennan frábæra heim sem söngleikirnir eru .
" Billy bankar á dyrnar Árið 2005 leitaði samkennari Lees til hans .
Hann var á leið í prufu fyrir nýjan söngleik á West End , byggðan á sögunni um Billy Elliot .
" Ég þjálfaði hann í klukkutíma fyrir áheyrnarprufu , en í lokin spurði hann mig hvort ég vildi ekki fara í prufu líka .
Daginn eftir hringdi ég í " casting directorinn " sem spurði mig hvar ég hefði haldið mig síðustu ár og hvort ég gæti verið kominn til London daginn eftir .
Ég mætti í prufur og var ráðinn í sýninguna .
Leikstjóri og danshöfundur sýningarinnar höfðu mikið samstarf við leikhópinn við uppfærsluna og mér finnst ég alltaf eiga talsvert í þessari sýningu .
Ég var danskafteinn ( yfirdansari ) í sýningunni frá upphafi og 2006 var mér boðið að verða fastur danshöfundur við sýninguna .
Það starf felur í sér allt viðhald sýningarinnar , að ráða nýja dansara , þjálfa nýja stráka til að leika Billy Elliot og að vera tengiliður sýningarinnar við framleiðendur .
Ég bar alla ábyrgð á því að sýningin héldi ferskleika sínum og gæðum .
Ég var í þessu starfi í sex ár , til 2012 , með hléum .
Sýningin sló í gegn og gengur enn í London .
" Fékk enga tilnefningu til Grímunnar Upp úr þessu fór Lee að bjóðast að semja dansa við sýningar í litlum leikhúsum víðsvegar um Bretland og svo árið 2011 fékk hann símtal frá Bergi Þór Ingólfssyni .
" Hann sagðist hafa fundið mig á netinu og við áttum skype-samtal .
Ég var búinn að læra tvær setningar í íslensku og ég held að þær hafi gert útslagið , " segir Lee Proud og hófst þá íslenski kaflinn í lífi hans .
" Við gerðum nýja Mary Poppins-sýningu frá grunni .
Nýir dansar , sviðsmynd , búningar og útsetningar .
Okkur tókst að ná ótrúlega miklu út úr leikurunum , sem fæstir höfðu nokkra reynslu af dansi , hvað þá steppdansi , sem er mjög erfiður .
Umhverfið í Borgarleikhúsinu kom mér líka á óvart , hæfileikarnir í húsinu og getan til að gera flókna hluti til að framkalla galdra á sviðinu er á heimsmælikvarða .
" Og Mary Poppins sló í gegn .
50 þúsund manns sáu sýninguna sem er sú vinsælasta sem sett hefur verið upp á Íslandi til þessa .
Allir listrænir stjórnendur fengu tilnefningu til Grímuverðlauna , nema Lee .
Hvað fannst honum um það ? " Mér sárnaði það .
Mér fannst fram hjá mér gengið og skildi ekki hvers vegna ég fékk ekki tilnefningu .
Sérstaklega í ljósi þess að dansarnir í Mary Poppins voru alger nýjung í íslensku leikhúsi , eða svo er mér sagt .
" Eftir Mary Poppins fóru hjólin að snúast á fullu hjá Lee .
Hann gerði sviðshreyfingar í Furðulegu háttalagi hunds um nótt í Borgarleikhúsinu og honum buðust æ stærri verkefni í Bretlandi og Bandaríkjunum .
Hápunktur ársins var án efa tilnefning til Offie-verðlauna sem danshöfundur ársins fyrir Carousel í London .
Á sama tíma tókst hann aftur á við Billy Elliot .
Og verkefnið var metnaðarfullt ; að gera alveg nýja sýningu sem styðst ekki á neinn hátt við fyrri uppfærslur á verkinu .
Nú á Íslandi .
Hvernig var fyrir hann að hitta aftur þennan gamla vin sinn og fá nú að gera sýningu frá grunni ? " Fyrir hreina tilviljun var fyrsti samlestur í Borgarleikhúsinu nákvæmlega tíu árum eftir fyrsta samlestur í London .
Það kveikti hjá mér miklar tilfinningar og minningar .
Mér leið vel við tilhugsunina um að fá að semja alveg nýja dansa í sýningu sem ég þekki svona vel , en á sama tíma var þetta gríðarleg áskorun .
" Í Bretlandi þótti vafamál hvort nægilega góður piltur fyndist í hlutverk Billys , en hvernig ætti að finna þrjá slíka á Íslandi ? " Sá sem leikur Billy þarf að geta dansað ballett , steppað , vera góður í fimleikum , syngja , leika , vera líkamlega sterkur , á réttum aldri og hæð og geta haldið uppi þriggja tíma leiksýningu .
Sá hinn sami þarf líka að vera andlega sterkur , því þjálfunin fyrir hlutverkið tekur yfir allt hans líf í marga mánuði .
Merkilegt nokk tókst það , raunar fundum við fleiri en þrjá sem gætu leikið hlutverkið .
Ísland er mikil hæfileikaverksmiðja .
En ég bjó að því að hafa þjálfað upp 28 stráka í þetta hlutverk í London .
" Á æfingatímabili Billy Elliot var Lee boðið spennandi verkefni , hinn kunni leikstjóri Matthew White bauð honum að semja dansa við nýja uppfærslu af söngleiknum The Producers eftir Mel Brooks .
" Þetta var tækifæri af slíkri stærðargráðu að ég gat ekki annað en sagt já takk .
Sýningin hefur verið á ferðalagi um Bretland en lokaáfangastaðurinn er West End .
Ég var heppinn að hafa mjög fært samstarfsfólk sem tók við Billy Elliot þegar ég þurfti að fara fáeinum vikum fyrir frumsýningu .
" En hver er munurinn á íslensku sýningunni og þeirri í London ? " Sýningin á Íslandi hefur marga kosti umfram uppfærsluna í London .
Hún er ferskari , danshreyfingarnar eru erfiðari og um leið nær bíómyndinni í raunveruleikablæ .
" Hvað langar þig að gera í framtíðinni ? " Núna er ég á leiðinni í langt frí til Mallorca , en það sem mig dreymir um að fá að gera er að leikstýra .
Hver veit nema sá draumur rætist .
" 