Talsvert hefur verið látið með að hægt sé að keyra Windows 10 á Raspbery pi 2-tölvunni , enda stendur örgjörvinn undir því .
Þannig mærði sölumaður hana líka í mín eyru í síðustu viku og víst er það rétt að vissu leyti .
Microsoft býður mönnum meira að segja ókeypis eintak af stýrikerfinu fyrir Raspberry Pi ef þeir skrá sig í þróunarhóp , en málið er bara að þetta er ekki hið eiginlega Windows 10 heldur svonefnd RT-útgáfa sem sérsniðin er fyrir 32 bita ARM-örgjörva og þá fyrir allskyns smátæki .
Einhverjir kannast kannski við Windows RT af fistölvum sem kynntar voru um svipað leyti og Windows 8 og 8.1 kom á markað , til að mynda Microsoft Surface , en sú útgáfa sem keyrt getur á Raspberry , sem ég hef reyndar ekki prófað , er að sögn heldur takmörkuð og svo takmörkuð að hún er ekki með skjáborðstuðning , heldur er allt keyrt frá skipanalínu .
Að því sögðu þá getur það komið sér vel að keyra Windows 10 á Raspberry Pi ef taka á við tækið eða tölvur sem eru að keyra sama stýrikerfi eða önnur Windows-afbrigði .
