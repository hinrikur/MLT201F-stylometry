Ertu slæm / ur í bakinu ? Sastu mögulega á stól með baki sem hallaði lítið eitt aftur meðan þú varst í skóla ? Þessu er velt upp af því tilefni að Samtök kennara í Alexanderstækni í Bretlandi fullyrða að skólastólar með baki sem hallar lítið eitt aftur séu slæmir fyrir börnin .
Þeir leiði til vondrar líkamsstöðu meðan setið er og þar sem meðalnámsmaður ver fimmtán þúsund klukkustundum af lífi sínu á skólastól geti þetta klárlega haft slæm áhrif á bakheilsu á fullorðinsárum .
Í stað þess að halla lítið eitt aftur vilja téð samtök að bökin á skólastólunum séu bein eða halli lítið eitt fram .
Það hafi ekki vond áhrif á líkamsstöðu barnanna .
Meðal gagna sem samtökin vísa til eru rannsóknir sem segja að fimmtungur barna glími við bakveiki og að minnsta kosti þrír í hverri skólastofu hafi leitað til læknis af þeim sökum fyrir sextán ára aldur .
" Hvers vegna lætur skólakerfið börnin sitja á þessum stólum ? Ekkert fyrirtæki myndi láta þetta viðgangast fyrir sína starfsmenn , " segir einn Alexanderstæknikennaranna , Judith Kleinman .
" Það er út í hött að börn njóti ekki sömu réttinda og fullorðnir .
" Herferð samtakanna , með Kleinman í broddi fylkingar , hefur vakið mikla athygli í Bretlandi og sumir eru farnir að líkja framtaki hennar við það sem stjörnukokkurinn Jamie Oliver gerði fyrir skólamáltíðirnar .
Sumsé : Úr maganum yfir á bakið ! Er það vel .
