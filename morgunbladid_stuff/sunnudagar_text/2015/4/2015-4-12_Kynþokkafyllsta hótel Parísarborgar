Eitt nýjasta hótel Parísarborgar , Maison Souquet , er jafnframt kallað það " kynþokkafyllsta " af dagblöðum og tímaritum þar úti en franska Vogue fjallaði meðal annars um hótelið fyrir stuttu og þykir hönnuðurinn , Jacques Garcia , hafa unnið meistaraverk .
Garcia hefur meðal annars hannað rými fyrir Louvre-listasafnið í París en segja má að hótelið sé eitt listaverk í heild , í anda konunglegra Versala .
Efniviðurinn er marmari , djúprautt flauel , þykk teppi og þung gluggatjöld .
Húsgögn eru bólstruð og smáatriði í handavinnu á öllum stöðum – rúmgaflar með páfuglamynstrum og veggfóðrið í gamaldags textílmynstri .
Umhverfis er hálfgerður skrúðgarður í miðri Parísarborg .
Hótelið á að endurspegla tíðarandann í kringum 1900 í París en er engu að síður búið öllum nútímalegum lúxusbúnaði .
Hótelið er staðsett í Pigalle-hverfinu , í næsta nágrenni við Moulin Rouge og Montmartre , en hverfið er í miklum uppgangi eftir að hafa þótt áður fremur subbulegt .
