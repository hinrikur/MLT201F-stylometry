Á dögunum var gestastofa Reykjanesjarðvangs í Duushúsum í Reykjanesbæ opnuð .
Stofan er sú fyrsta í jarðvanginum og er hlutverk hennar að vera fræðslumiðstöð þar sem gestir fá upplýsingar um svæðið , sérstöðu þess , jarðfræði , náttúrufar , sögu og fleira áhugavert .
Á sýningu sem sett hefur verið upp er , að því er fram kemur í tilkynningu , sagt myndrænt frá mótun Reykjanesskagans .
Gestir eigi þar að geta fræðst um jarðfræði og náttúrufar á aðgengilegan hátt .
Gestastofan nýtist heimamönnum og ferðamönnum auk þess að gagnast í fræðslustarfi .
Kjartan Már Kjartansson , bæjarstjóri í Reykjanesbæ , og Róbert Ragnarsson , formaður stjórnar Reykjanesjarðvangs og Markaðsstofu Reykjaness , opnuðu gestastofuna formlega .
Við sama tækifæri skrifuðu þeir undir samning um rekstur og uppbyggingu Gestastofu Reykjanesjarðvangs og rekstur upplýsingamiðstöðvar ferðamanna .
Stofan góða verður opin fyrst um sinn virka daga frá kl. 12-17 og um helgar frá kl. 13-17. sbs@mbl.is 