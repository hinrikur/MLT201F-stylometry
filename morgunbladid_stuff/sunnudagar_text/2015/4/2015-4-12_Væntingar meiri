Brún landsmanna léttist verulega í marsmánuði skv. könnun Capacent Gallup á væntingum landsmanna .
Þetta segir í pistli sem greiningardeild Íslandsbanka birti nýlega .
Þar er vísað til svonefndrar væntingavísitölu Gallup sem hækkaði um 9,8 stig á milli febrúar og mars sl. og mælist 101,3 stig .
Fer hún þar með yfir 100 stigin sem markar jafnvægi á milli bjartsýni og svartsýni neytenda á stöðu og horfur í efnahags- og atvinnumálum þjóðarinnar .
Þetta hefur atvikast aðeins þrisvar sinnum áður frá því snemma árs 2008 .
Vísitalan fór síðast yfir 100 stig í júní í fyrra en þar á undan þegar áhrifa alþingiskosninga gætti .
Ástandið batni enn Allar undirvísitölur væntinga hækkuðu frá febrúar til mars .
Íslandsbankafólk telur því ljóst að Íslendingar vænti þess enn að ástand í efnahags- og atvinnumálum batni enn meira frá núverandi ástandi .
" Ef marka má ársfjórðungslega stórkaupavísitölu Gallup , sem birt var samhliða væntingavísitölunni , hyggja fleiri landsmenn nú á meiriháttar neysluútgjöld á komandi mánuðum en raunin hefur verið frá því fjármálakreppan skall á haustið 2008 .
Stórkaupavísitalan hækkar um 5 stig frá síðustu mælingu í desember sl. og fer í sitt hæsta gildi í 7 ár .
Stórkaupavísitalan vegur saman fyrirhuguð kaup á bifreiðum , húsnæði og utanlandsferðum , og hækka allir þessir liðir talsvert að þessu sinni , " segir Íslandsbanki .
Sala á bílum aukist mikið Vísitala fyrir fyrirhuguð bifreiðakaup hækkar um rúm sjö stig frá desembermælingunni .
Þetta segir Íslandsbanki ríma við nýlegar tölur um nýskráningu fólksbíla , en samkvæmt upplýsingum frá Bílgreinasambandinu jókst sala á nýjum bílum um 27% á fyrstu tveimur mánuðum ársins miðað við sama tímabil í fyrra .
sbs@mbl.is 