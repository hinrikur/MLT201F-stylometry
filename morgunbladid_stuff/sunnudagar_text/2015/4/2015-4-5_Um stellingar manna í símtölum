Fyrir utan kurteisisvenjur þá er það er meginregla að lögum að símtöl manna verða ekki tekin upp án þeirra vitneskju .
Þetta hefur verið bundið í lög um árabil , nú í 47. og 48. gr. fjarskiptalaga .
Frá þessu er vikið með lagaákvæðum sem heimila upptöku símtala við tilteknar aðstæður , t.d. við rannsókn sakamála .
Þegar lög heimila upptökur símtala án vitneskju þeirra sem hlut að eiga þá er gerð krafa um ríka hagsmuni eða grun um alvarlegan glæp og aðkomu dómstóla .
Einnig eru í lögum reglur um eyðingu símtala og önnur praktísk atriði .
Ekkert af þessum sérreglum á við um upptökur símtala fjölmiðla .
Þar gildir meginreglan um að viðmælandi skuli látinn vita af því fyrirfram að símtal við hann sé tekið upp .
Fjarskiptalög gera þó ráð fyrir því að ekki þurfi að láta þá viðmælendur vita um upptökuna sem " ótvírætt má ætla " að sé kunnugt um upptökuna .
Sumir fjölmiðlar hafa túlkað þetta sem svo að allir sem fá upphringingu frá manni sem kynnir sig sem blaðmann ( hann þarf þá að muna eftir því að kynna sig sem slíkan ) megi gera ráð fyrir að símtalið sé hljóðritað .
En er það svo ? Vissulega þekkja stjórnmálamenn og fjölmiðlafulltrúar vinnubrögðin .
Þeir sem sjaldan eða aldrei eru í samskiptum við fjölmiðla gera það hins vegar ekki .
Nú liggur fyrir alþingi frumvarp til breytinga á fjarskiptalögum sem miðar að því að skerpa á meginreglunni um tilkynningu til viðmælanda og það skilyrði sett fyrir því að símtöl verði birt opinberlega eða vitnað til þeirra beint að viðmælandinn hafi heimilað það sérstaklega , t.d. með munnlegu samþykki .
Verði frumvarpið samþykkt yrði eftir sem áður ekki þörf á sérstöku samþykki viðmælandans fyrir upptökunni umfram það sem felst í því að viðmælandinn haldi samtalinu áfram .
Blaðamenn hafa tekið þessari breytingartillögu afar illa .
Þeir telja að viðmælendur setji sig í sérstakar stellingar gagnvart blaðamanni ef þeim er tilkynnt um upptöku .
Hins vegar halda blaðamenn því fram að öllum megi vera ljóst að símtöl þeirra við blaðamenn séu tekin upp .
Þessi rök stangast á .
Ef allir viðmælendur fjölmiðla ganga út frá því í dag að símtöl séu hljóðrituð hljóta menn þegar í dag að setja sig í ákveðnar stellingar í símtölum við blaðamenn og frumvarpið boðar enga breytingu að þessu leyti .
Staðreyndin er hins vegar sú að fráleitt öll símtöl blaðamanna eru hljóðrituð og viðmælendur eru þannig í algerri óvissu um hvort upptaka sé í gangi eða ekki .
Hitt er svo annað , hví mega viðmælendur blaðamanna ekki setja sig í " ákveðnar stellingar " í samtölum við þá ? Varla kemur það niður á fréttagildi viðtalsins þótt menn vandi sig í samskiptum við fjölmiðla .
Sigríður Ásthildur Andersen sigga@sigridurandersen.is 