Það er eiginlega regla í tæknimálum að einfaldleiki er dyggð enda regla að því meira sem getur bilað , því meira mun bila .
Einkar fróðlegt er að skoða bílvélar í því sambandi , enda felast framfarir í bíltækni oftar en ekki í því að gera hlutina flóknari og um leið erfiðara að gera við sjálfur sem sést einna best á því að núorðið verða bílaverkstæði eiginlega að vera með tölvur til að bilanagreina bíla , en forðum var nóg að hlusta og prófa ( látum liggja milli hluta hvor aðferðin er nákvæmari , en sú fyrri er óneitanlega dýrari ) .
Tæknilegar eru rafbílar einkar skemmtilegt fyrirbæri , einfaldleikinn sem fest í því að hafa einn hlut sem hreyfist en ekki þúsund er heillandi , en gefur líka augaleið að slíkur einfaldleiki kostar mun minna viðhald og eftirlit sem verður að taka með í reikninginn í mati á hagkvæmni rafbíla .
Dæmi : Í Tesla Model S eru engir gírar , þeir eru óþarfir enda er fullt snúningsátak tiltækt um leið og stigið er á aflfetil ( " inngjöfina " ) og hámarks snúningsátak er stöðugt allt upp í 6.000 snúninga á mínútu – kannski mætti orða það svo að það sé bara einn gír ; úr kyrrstöðu upp í hámarkshraða .
Þetta finnur maður vel í Tesla ; þegar gefið er inn er hröðunin ótrúleg , svo ótrúleg að maður verður eiginlega að prófa það aftur og aftur ( og þá er gott að vera á ferð fjarri annarri umferð og fjarri hraðamyndavélum ) .
Að sama skapi þarf engan bakkgír – því mótorinn gengur jafn vel aftur á bak og áfram , bara fasaskipting .
Þess má og geta hér að samkvæmt útreikningum Tesla-bænda þá er orkunýtingin 88% , en samkvæmt opinberum tölum vestan hafs er orkunýting á hefðbundnum bílum 14%-30% eftir aðstæðum og aksturslagi .
Að utan er Tesla eins og hver annan sportbíll , rennilegur og glæsilegur í alla staði , en þegar sest er inn í hann kemur annað í ljós .
Fyrir miðju mælaborði er til að mynda risavaxinn skjár , 17 " – sá stærsti sem ég hef séð í bíl .
Sá sýnir ýmsar upplýsingar um bílinn , eyðslu og hleðslu og hversu langt er hægt að keyra miðað við þá hleðslu sem er á geyminum , .
Skjárinn er líka fyrir vegakort , í bílnum er innbyggt GPS , og bakkmyndavélin ( hægt er að hafa kveikt á henni þegar maður er á ferð – ef vill ) .
Einnig er skjárinn til þess að fara á netið , en bílnum fylgir 4G SIM-kort frá Nova – öll netnotkun innifalin .
Einnig er innbyggt þráðlaust net og því hægt að nýta tiltæk net .
Skjárinn undirstrikar það að Tesla er eiginlega tölva á hjólum , enda er tölvutækni nýtt til að stýra nánast öllu .
Svo er kerfið uppfært yfir netið – uppfærsla á stýrikerfi bílsins skilar nýjum viðbótum .
Gott dæmi um þetta er að á tilteknu módeli af Tesla Model S er hraðhleðsla ekki innifalin , en hægt að kaupa hana með bílnum eða kaupa hana seinna og þá er hugbúnaður á bílnum uppfærður .
Annað dæmi um hugbúnaðaruppfærslu er að þegar það kviknaði í tveimur Tesla-bílum eftir að þeir óku á drasl á hraðbrautum vestan hafs uppfærði Tesla hugbúnað bílanna og fyrir vikið auka þeir veghæðina aðeins þegar þeir eru komnir á hraðbrautahraða .
Ekki má svo gleyma raddstýringu , fjarlægðarskynjurum , aðstoð við að leggja , akreinaskynjara og svo má telja .
Tölvan í bílnum og nettengingin gerir líka mögulegt að fylgjast með honum úr fjarska með forriti í síma eð spjaldtölvu og þannig er til að mynda hægt að sjá hleðsluna á bílnum í símanum , nú eða sjá hvernig honum er ekið og hvert ef maður hefur lánað bílinn og eins er hægt að kveikja á hitaranum , láta ljósin blikka eða bílinn flauta til að finna hann í bílastæðahúsinu , opna og loka topplúgunni og læsa bílnum eða opna hann .
Þegar maður tekur fótinn af inngjöfinni hægir bílinn á sér og það mjög skarpt , enda er hann að nýta hreyfiorkuna til að að hlaða rafgeyminn .
Í eina tíð þótti það eftirsóknarvert að aka af slíkri skynsemi að sjaldan þyrfti að stíga á bremsurnar , en það er hægðarleikur á Tesla-bíl .
Even selur Tesla á Íslandi og fleiri rafbíla reyndar .
Model S kostar frá 10.790.000 kr. með 60 kWs rafhlöðu , 12.490.000 kr. með 85 kWs rafhlöðu , 85D kWs gerðin með drifi á öllum hjólum kostar 13.290.000 kr. , og sporttýpan P85D kWs kostar 16.590.000 kr. Drægni á fullri hleðslu er ríflega 400 kílómetrar samkvæmt opinberum tölum vestan hafs og þá miðað við 85 kWhb rafhlöðuna , en vitanlega skiptir talsverðu máli við hvaða aðstæður ekið er og hve hratt og eins hitastig , enda dregur úr drægi með lækkandi lofthita .
Þetta samsvarar eyðslu upp á 2,6 l á hverja 100 kílómetra .
Árni Matthíasson 