Fyrr en varir mun tölvupóstur berast frá bekkjarráðum þar sem skipulagðar hafa verið hjólaferðir og það er oft lítill tími til að græja reiðhjólin með stuttum fyrirvara .
Það er því eiginlega kominn tími til að fara í hjólageymsluna og gera hjólið klárt fyrir veturinn .
Það er misskilningur að það séu aðeins eldri hjól sem þarf að yfirfara eftir veturinn og hægt er að fara með hjólin á ýmis reiðhjólaverkstæði hér í borg og úti á landi , en slík yfirferð getur samkvæmt því sem blaðamaður kemst næst tekið hálftíma ef ekki þarf að skipta um slöngu , bremsuklossa eða aðra varahluti og er þá fyrst og fremst verið að smyrja hjólið , herða skrúfur og slíkt .
Vert er að gera verðsamanburð en slík yfirferð , ef ekkert þarf að gera aukalega , getur kostað frá tæplega 2.400 krónum , svo sem hjá Hvelli , upp í rúmlega 4.000 .
Athugið að þegar nær dregur sumri er oft mikið að gera á hjólaverkstæðunum svo það er þess þá heldur nauðsynlegt að drífa sig af stað .
Hins vegar þarf ekki alltaf sérfræðinga til að yfirfara hjól .
Hægt er að leita leiðbeininga á netinu , bæði skriflegra en einnig er hægt að horfa á myndbönd á Youtube .
Þá eru meira að segja námskeið öðru hvoru auglýst þar sem koma má með eigin hjól , læra að yfirfara það og gera það að sjálfsögðu um leið klárt út í sumarið .
Það sem flestir eiga að geta gert sjálfir er að sjálfsögðu að þrífa það , stilla gíra og smyrja þá , athuga hvort skrúfur og rær séu nokkuð að losna eða jafnvel ofhertar og hvort bremsupúðar eru nokkuð skakkir – hvort þeir liggi ekki rétt að gjörðinni , mæla þrýsting í dekkjum , pumpa í dekk sem eru með frönskum ventli og muna þá að nota sérstakar hjólapumpur eða kaupa millistykki sem skrúfað er á ventilinn .
Hér til hliðar má finna nokkur af þeim atriðum sem flestir ættu að geta gert heima .
Gott er þá að fara yfir hvort yfirferðin hafi heppnast og fara í að minnsta kosti klukkutíma hjólaferð .
Ef eitthvað er enn að er verkstæðið trúlega næsta skref .
Lærðu það sjálfur á netinu Á Youtube eru frábær myndbönd fyrir þá sem treysta sér til að læra hjólaviðgerðir undir leiðsögn á ensku .
Ef fólk þarf að skipta um slöngu er hægt að slá inn eftirfarandi : How to repair a Flat Bicycle Tire Ef bæta þarf slöngu er það : How to repair a Biccly puncture Ef stilla þarf gíra skal slá inn : How to adjust bicycle gears Og ef yfirfara þarf bremsur er það : Bicycle Repairs - How to Adjust Bicycle Front Brakes Þess má geta að þegar reiðhjól eru þrifin duga gamlir tann- og uppþvottaburstar vel .
Nota skal milt sápuvatn með uppþvottalegi og alls ekki of mikið af því .
Hér er aðeins átt við hreinsun á hjólastellinu en einnig má þrífa það með bílabóni .
Til að þrífa keðjur og gjarðir er best að kaupa sérstök hreinsiefni .
Sniðugt námskeið 9. maí næstkomandi stendur Endurmenntunarskóli Tækniskólans fyrir námskeiði í reiðhjólaviðgerðum þar sem fólk lærir léttar viðgerðir og kemur með eigið hjól eða hjól einhvers úr fjölskyldunni og lagar það um leið .
Farið er yfir léttar viðgerðir og viðhald , svo sem stillingar á stelli , hvernig reiðhjól er yfirfarið til að átta sig á ástandi þess , hvernig á að gera við sprungið dekk , laga loftþrýsting og almenna umgengni við gjarðir .
Þá er skipt um bremsupúða og öryggisbil handbremsa skoðað .
Einnig eru gírar og keðjur smurð .
Þátttakendur koma með eigið reiðhjól .
Námskeiðið er einn dagur , frá 9-16 , og kostar 17.500 kr. en þess má geta að námskeið Endurmenntunarskólans eru flest styrkhæf hjá flestum fræðslusjóðum stéttarfélaga .
