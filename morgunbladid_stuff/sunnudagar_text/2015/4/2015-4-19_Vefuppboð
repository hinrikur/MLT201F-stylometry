Vefuppboð verður haldið næstu daga , 18. til 29. apríl , á vefnum uppbod.is á verkum eftir Þórarin B. Þorláksson ( 1867-1924 ) , einn af frumherjum íslenskrar myndlistar .
Alls verða boðnar upp 13 myndir , bæði málverk og teikningar .
Myndirnar verða allar til sýnis meðan á uppboðinu stendur í Galleríi Fold , Rauðarárstíg .
Í tilkynningu segir að myndirnar séu allar úr fórum ættingja listamannsins og hafa sumar verið sýndar áður á listasöfnum .
Um einstakan viðburð sé að ræða þar sem myndir eftir Þórarin séu fágætar og rati ekki oft fyrir almenningssjónir , utan verka í eigu safna og jafnvel þá sjaldnast margar í einu .
