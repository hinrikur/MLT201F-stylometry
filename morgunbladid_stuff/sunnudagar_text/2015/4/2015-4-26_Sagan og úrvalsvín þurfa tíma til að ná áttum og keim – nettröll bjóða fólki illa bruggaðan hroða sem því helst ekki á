Eftir bankafallið tóku nokkrir aðalleikarar þess sviðs og örlagavaldar sig saman um að fjármagna " fræðimenn " og almannatengla sem höfðu sig í kjölfarið í frammi í fjölmiðlum .
Þeir kumpánar höfðu ótrúlegan gagnrýnislausan aðgang að einmitt þeim þeirra sem gert er að lögum að gæta sín best .
Blaða og fréttamenn eru kappsamt fólk og metnaðargjarnt í starfi sínu .
Ekki er þar með gefið í skyn að slík lýsing geti ekki átt við marga aðra .
En fjölmiðlun og þá ekki síst fréttatengdur þáttur hennar kallar á fyrrnefnda eiginleika .
Núið er þín eilífð Viðfangsefnin eru ný , ekki aðeins frá mánuði til mánaðar eða viku til viku , heldur frá degi til dags .
Þau bjóða upp í dans og bíða ekki svars .
Stundum lifir verkefnið daginn , örsjaldan aðeins lengur .
En tími fjölmiðlamanna er augnablikið .
Klukkan er mikilvægari en almanakið og sekúnduvísirinn en sá litli .
Vinnuskilyrði fjölmiðlanna eru skrítin fyrirbæri .
Vond tíðindi geta verið góð " frétt " .
Þegar fréttaheimurinn allur er skannaður eins og gert er oft á dag verður ekki betur séð en að vondu tíðindin séu uppistaðan í góðu fréttunum .
Þannig er það , því miður .
Þeir þrír sem tilræðisbræður myrtu í maraþonhlaupi í Boston og þeir sem voru limlestir eru margfalt meira fréttaefni en þúsundirnar sem komu móðar í mark .
Húsið , sem kveikt er í og brennur til kaldra kola , fær um sig feita frétt , en ekki öll hin sem eftir standa , þótt innan þeirra allra geymist mikil saga .
Fjölmiðlungur þarf að koma frá sér frétt , fréttaskýringu , viðtali eða einhverju efni sem er sambland af öllu þessu og fær lítið svigrúm og ósveigjanlegt .
" Dauðalínan " er dregin .
Ekki bara í dagslok , heldur meira eða minna allan liðlangan daginn .
Hver er galdurinn ? Að hverju beinist metnaðurinn og kappið ? Koma frá sér kláru efni , fljótt og vel , er hið einfalda svar .
Það þarf að standast skoðun , vera aðgengilegt og aðlaðandi , upplýsandi og beina sjónum undir yfirborðið .
Og það má gjarnan vera frétt með stóru F. Skúbbið sjálft .
En skúbb eru fágæti eins og þrjátíu punda laxar .
En verkefnin eru óþrjótandi þótt ekkert sé skúbbið .
Tími og rúm setja þröngar skorður .
Mörgu fróðlegu , jafnvel fréttnæmu , verður að sleppa .
Það er ekki minnsti vandinn að ákveða hverju skuli sleppt .
En mestu varðar að kunna að afla fanga .
Efnið kemur allt að utan .
Gagnsæi og upplýsingagjöf eru núorðið hástefin í flestum stefnuyfirlýsingum , jafnt ríkja , flokka , stofnana og fyrirtækja .
En það þarf að bera sig eftir fréttabjörginni og ekki gína við öllu því sem haldið er að mönnum .
Stundum þarf að ganga fast fram gagnvart þeim sem ætlast má til að veiti upplýsingar og sinni eðlilegum kröfum þeirra sem afla frétta .
En það leyfist ekki allt .
Reyndur maður getur vissulega getið í eyður af miklu öryggi .
En það þarf að stilla sig mjög og í undantekningartilvikunum má það ekki fara fram hjá hlustanda eða lesanda að verið sé að draga líklegar ályktanir af því sem fyrir liggur .
Hver ákveður gildin ? Fjölmiðlar draga sjálfir sín mörk .
Áskriftarmiðlar búa við ríkt aðhald sinna lesenda .
Í fjölmennum löndum eru fjölmiðlar flokkaðir í vandaða og óvandaða og er það gert með óformlegum heitum .
Sumir hinna " óvönduðu " líta einkunnagjöfina öðrum augum .
Það séu einmitt þeir sem " þori " þegar þessir vönduðu lúta margvíslegum þrýstingi .
En aðrir gefa á móti lítið fyrir sjálfshólið .
Dirfskan felist einkum í því að geta ekki heimildarmanna , þegar þeir nái ekki máli eða séu á nippinu að vera til .
Slegið sé upp óstaðfestum kjaftasögum í þeirri von að uppslátturinn kreisti út nægilega margt í framhaldinu sem " staðfesti " sannleiksgildi frásagnarinnar .
Skaðinn , sem slíkt verklag og óheiðarleiki kann að valda , er svo sagður fórnarkostnaður í fréttaþágu .
Þeir fjölmiðlar , sem sjálfir a.m.k. skilgreina sig sem vandaða og varfærna , komast þó aldrei alveg hjá því að misstíga sig og stöku sinnum að verða alvarlega á í sinni messu .
En þeim er ekki sama .
Sá er munurinn .
Upphafnir fjölmiðlar Stundum hefja menn fréttahlið fjölmiðla upp í efstu hillu tilverunnar .
Þeir eru sagðir vera fjórða valdið og þar með fjórða greinin á stofninum stóra sem heldur uppi krónu lýðræðisskipulagsins .
Þetta hljómar ekki illa , en er þó sennilega ofsagt .
Hinar greinarnar þrjár eru löggjafarvaldið , framkvæmdavaldið og dómsvaldið .
Kjósendur geta sveiflað löggjafarvaldinu til ekki sjaldnar en fjórða hvert ár .
Löggjafarvaldið þykist vera og er meira en það nafn eitt gefur til kynna .
Það telur sig eiga að halda framkvæmdavaldinu við efnið .
Og dómsvaldið telur sig , með réttu , bært til þess að halda aftur af framkvæmdavaldinu og reyndar einnig löggjafarvaldinu slysist systurgreinarnar til að ganga lengra í sínum ákvörðunum en stjórnarskráin leyfir .
Dómsvaldið verður eiginlega að gæta sín best á því að fara ekki offari með sitt vald , því hinum greinunum tveimur er beinlínis bannað að veita dómsvaldinu aðhald .
Nýlega var það sjónarmið reifað að eftirlitið með því að dómsvaldið hagi sér rétt liggi einmitt hjá fjórða valdinu , fjölmiðlunum .
Það stendur hvergi skrifað , nema í þeim leiðara .
Fjölmiðlavald Það er ekki hollt fyrir fjölmiðil að líta svo á að hann hafi vald á borð við þá , sem stjórnarskráin hefur veitt það .
Utanaðkomandi aðilar mega hafa slíka skoðun , en ekki hann sjálfur .
Og enn verra væri þá næsta skrefið : Að gangast upp í því að hann hafi slíkt vald .
Þá er orðið stutt í misnotkunina , eins og dæmin sanna .
Ekki þykir keppikefli að hinar þrískiptu valdgreinar stundi valddreifingu .
Framkvæmdavaldið endar hjá ráðherra og eftir atvikum ríkisstjórn .
( Að vísu hefur vald ráðherra minnkað mikið síðustu ár og áratugi .
Hluti þess hefur verið færður til svonefndra " fagaðila " og þykir fínt .
Sú þróun er andlýðræðisleg og gæti í sinni verstu mynd reynst varasöm .
) Löggjafarvaldið er eitt um sína hitu .
Og hjá dómsvaldinu endar allt hjá íslenskum Hæstarétti og þannig vilja menn hafa það .
" Fjórða valdið " er önnur saga En þannig vildu menn ekki hafa fjölmiðlana .
Þeir mega alls ekki vera á einni hendi .
Þá myndi allt aðhald skorta .
Ríkisútvarpið , 365 miðlar og Morgunblaðið ( um stund ) studdu öll aðild Íslands að Evrópusambandinu .
Það var myndarlegt af þjóðinni að halda áfram að tortryggja þær fyrirætlanir , þrátt fyrir þennan óhugnanlega samblástur gegn frjálsri umræðu í landinu .
Í einræðisríkjum eru fjölmiðlar ekki fjórða valdið , heldur mikilvægur hluti af " Valdinu " og þeim hluta er skefjalaust misbeitt eins og öðrum hlutum þess .
Í lýðræðisríkjum þar , sem upplýsingagjöf er best , eiga fjölmiðlar ekki að líta á sig sem refsivönd .
Þeir eiga auðvitað ekki að beygja sig undir vald , þótt það sé takmarkað af kosningum , stjórnandstöðu , viðurkenndum meginreglum , dómstólum , alþjóðlegum samningum eða öðru slíku , eins og er í lýðræðisríkjum .
En þeir eiga síst af öllu að flaðra upp um eina ríkisstjórn í fjögur ár en afbaka allt sem önnur gerir , þar sem persónulegur pólitískur áttaviti þeirra er óviðráðanlegur .
Áhrif og aðhald , en ekki vald Fjölmiðlar eiga að gera sitt til að tryggja að stjórnvöld , sem segjast vera gagnsæ , og jafnvel langt umfram önnur að fornu og nýju , séu það í raun .
Enn muna menn fögur fyrirheit Jóhönnustjórnar um gagnsæi og ekki síður hitt að allt reyndist það vera á röngunni .
Í Bandaríkjunum settist Obama á forsetastól .
Það voru miklar vonir bundnar við hann .
Það var sigur fyrir Bandaríkin , inn á við og út á við , er blökkumaður settist sem húsbóndi í Hvíta húsið .
Blökkumenn höfðu vissulega komið þangað áður til starfa , en allt of lengi aðeins sem kúskar eða kolakyndarar .
En þetta atriði var þó ekki aðalmálið við kjör Obama .
Hann komst til valda eins og stormsveipur í krafti loforða um mikilvægar breytingar .
Ein þeirra var sú , að nú skyldi gagnsæi skipa öndvegi Hvíta hússins , þessa miðdepils valdsins í heiminum .
Það datt engum í hug að landskunnir valdapólitíkusar og pukrarar á borð við leiðtoga vinstristjórnarinnar síðustu myndu efna gagnsæisloforð sitt .
Enda lyftu þeir ekki litla fingri til þess .
En vonbrigðin með Obama voru sárari .
Stjórnarhættir hans ganga þvert á hin fögru fyrirheit .
Forsetinn krefst þess að lög séu samþykkt án þess að fyrir liggi hvað í þeim felst .
Hann telur sig hafa vald til að breyta lögum einn og sjálfur , lögum sem þingið setti og hann staðfesti með undirskrift sinni .
Dæmi er um að forsetinn hafi gert á þriðja tug efnisbreytinga á nokkurra ára gömlum lögum ! Engum dytti slíkt og þvílíkt í hug hér á landi .
Obama krefst þess að þingið veiti sér heimild til mikilvægra alþjóðlegra samninga án þess að fá að sjá samningana sjálfa .
Við slíkar aðstæður hafa fjölmiðlar mikilvægt hlutverk , þótt þeir hafi ekki vald .
Sherlock blaðamaður Eftir Nixon og Watergate komst " rannsóknarblaðamennskan " í goðumlíkan geisla .
En það hlutverk er dálítið snúið verk .
Blaðamenn á Íslandi hafa á síðustu árum verðlaunað sjálfa sig fyrir fitl af því tagi , sem ekki hefur staðist neinar kröfur sem almennt eru gerðar til rannsóknarblaðamennsku .
Svo er það veruleikinn .
Fjölmiðlar hafa takmarkaðar heimildir til að rannsaka hluti .
Þeir eru ekki lögregla , saksóknari og seinast alls dómarar .
Sem betur fer .
Þó kemur einstöku sinnum fyrir að menn gleymi sér í gleðinni og tali eins og þeir séu allt þetta þrennt í senn .
Þessi þáttur blaðamennsku beinist einast að opinberri starfsemi í einhverri mynd .
Það eru ekki margar leiðir að settu marki .
Finna þarf menn til að veita upplýsingar , sem ekki liggja á lausu .
Svikull næstráðandi FBI reyndist hafa gert blaðamennina tvo á Washington Post að hetjum .
Vafalítið er að flestum þykir nú að gjörð lögregluforingjans hafi verið réttlætanleg .
Sjálfur þagði hann þó fram á tíræðisaldur um afrek sitt .
Stundum finna slíkir sig sjálfir og koma upplýsingum á framfæri .
Hvötin til þess getur átt fleiri en eina rót .
Best er auðvitað ef mönnum gengur almennt réttlæti til .
Í Bretlandi gengu menn miklu lengra en að leita heimildarmanna eða að styðjast við þá sem buðu sig fram .
Þeir nýttu sér " tæknimenn " sem hökkuðu sig inn í síma , bæði frægðarfólks og opinberra starfsmanna og þeir stunduðu sjálfir beinar hleranir .
Hleranir eru dauðans alvara .
Árás á persónulega friðhelgi einstaklingsins .
Réttarríkið leyfir þær þó , en með því skilyrði að ríkir hagsmunir séu í húfi og að dómari leggi á þær mat og þolendur séu síðar upplýstir um atlöguna .
Á síðustu árum virðist ekki hafa verið gætt þess hófs sem þarf varðandi þennan þátt .
Það komst sem betur fer upp um bresku fjölmiðlana .
Einstaklingar fengu fangelsisdóma og háar sektir , sem og vinnuveitendur þeirra .
Eiganda gróðavænlegs fjölmiðils varð svo um þessa skömm alla að hann lokaði öflugu blaði og mikilli peningamyllu á einum sólarhring .
Heimamarkaðurinn Það er alþekkt að fæstir fjölmiðlar slá hendi algjörlega á móti " lekum " .
Þeir skoða og hlusta og meta í framhaldinu hvað eigi erindi , hvað sé innan eðlilegra marka og sé einhver vafi á því síðara , hvort réttlæta megi slíka upplýsinganotkun .
Enginn alvöru fjölmiðill myndi hafa frumkvæði að vafasömum " lekum " til sín , t.d. á gögnum frá vinnustað .
Enda væri þá stigið yfir línu sem verður að halda .
En þær upplýsingar sem " lekið " er til fjölmiðla eru af mörgum toga .
Fæstar þeirra verða að neinu .
Margt er saklaust og stundum bersýnilega gert til að rétta stöðu þess sem á í hlut eða vinnuveitanda hans , án þess að gengið sé á rétt annarra .
Fréttamat fjölmiðilsins er iðulega allt annað en þess sem kemur frétt á framfæri .
Stundum er þó reynt að misnota fjölmiðilinn í annarlegum tilgangi , þótt það blasi ekki við í upphafi .
En yfirgnæfandi hluti tengsla utanaðkomandi fólks við fjölmiðil er fullkomlega eðlilegur , málefnalegur og hjálplegur og í þágu hins opna , upplýsta þjóðfélags .
Þeir sem þekkja vel til vilja beina augum að frétt eða efni sem almenningur græddi á að kynnast .
Einhverju , sem að ástæðulausu hefur legið of lengi í þagnargildi er komið á framfæri .
Fjölmiðill þrífst illa án velvilja og tengsla við þess háttar aðila .
Fréttin og sagan Fjölmiðlamenn eru ekki aðeins að skrifa frétt eða fréttaskýringu .
Fyrst kemur " fréttin " er stundum sagt og það er iðulega hún sem verður svo meginefni " sögunnar " sem færð er í letur löngu síðar .
Þetta vita fleiri en fjölmiðlamenn .
Eftir bankafallið tóku nokkrir aðalleikarar þess sviðs og örlagavaldar sig saman um að fjármagna " fræðimenn " og almannatengla sem höfðu sig í kjölfarið í frammi í fjölmiðlum .
Þeir kumpánar höfðu ótrúlegan gagnrýnislausan aðgang að einmitt þeim þeirra sem gert er að lögum að gæta sín best .
Reynt var að ná stjórn á netumræðunni og fjöldi viljugra sjálfboðaliða var fljótur að slást í hóp atvinnumannanna og sjá um stóryrðin og mögnuðustu hleypidómana .
Dritað var út bók á augabragði , þar sem allt var skrumskælt og skekkt , sem hægt var að afbaka , í þágu þeirra sem borguðu brúsann .
Seint og um síðir birtist að hluta til játning um þetta athæfi allt , hverjir það voru sem ráku trippin og borguðu brúsana .
Þegar gluggað er í lærðar ritgerðir um nýliðna atburði , sést glöggt að skráðar heimildir þykja einna mikilvægastar .
Mjög er vitnað til fjölmiðla .
Tilvitnanir af þessum toga þykja hafa á sér góðan , fræðilegan blæ , því þær má sannreyna , a.m.k. í næsta lið .
Menn leyfa sér stundum að gagnálykta sem svo , að hafi fullyrðingum , sem snerta þálifandi menn , ekki verið andmælt , hljóti það að auka trúverðugleika þeirra .
Ekki er það endilega víst , og raunar fjarri því .
Í þau fáu skipti sem frásögn kemur sem er önnur og sannari en hinna ljúgfróðu leigupenna , sem sumir hafa þegar verið afhjúpaðir , þá koma lagsbræður þeirra og hjálparhellur og hrópa : Það er verið að endurskrifa söguna .
Látið er eins og frásögnin , sem fjármálasnillingarnir fyrir hrun , enn vel fjáðir eftir það , keyptu til að búa til frásögnina og " fréttina " sem síðan á að verða " sagan " sé þegar orðin Sannleikurinn .
Þess háttar Sannleikur var vissulega einnig búinn til á árunum 2005 – 2008 .
Fjármálaleg stórveldi , sem tóku öllu því fram sem sést hafði af slíku áður á Íslandi , stóðu á bak við þann Sannleik .
Enginn hafði afl og fáir kjark til að standa gegn þeirri áróðursbylgju .
Sannleikurinn sá er nú að birtast nakinn fyrir dómstólunum , einmitt þessi misserin .
Sumum þykir það ljót sjón lítil .
