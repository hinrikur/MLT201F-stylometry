Tim Cook , forstjóri Apple , ætlar sér að gefa öll auðæfi sín áður en hann deyr .
Óhætt er að segja að ekki væsi um Cook , en verðmæti eigna hans eru talin nema um 800 milljónum bandaríkjadollara , eða um 100 milljörðum íslenskra króna .
Þetta kom fram í opinskáu viðtali sem hann veitti tímaritinu Fortune á dögunum .
Cook tók við starfi Steve Jobs í kjölfar andláts þess síðarnefnda og sagði í viðtalinu að hann ætlaði sér að veita auðæfum sínum í farveg góðgerðarmála og tók jafnframt að hann væri þegar byrjaður að útbýta fjármunum skipulega til góðgerðarstofnana .
Hann ætlar sér aðeins að taka frá fjármuni í þágu menntunar lítils frænda síns , en annars muni hann láta allt frá sér .
Fortune áætlar að hlutur Cooks í Apple nemi um 120 milljónum dollara og hann eigi aðrar 665 milljónir í hlutabréfum .
Í fótspor Gates og Buffetts Með þessu er ljóst að Cook ætlar sér að fylkja liði með öðrum milljarðamæringum og forstjórum sem hafa ákveðið að gefa auðæfi sín .
Árið 2010 hófu Bill Gates , stofnandi Microsoft , og Warren Buffett , kunnur fjárfestir , Giving Pledge-frumkvæðið þar sem skorað er á milljarðamæringa að gefa að minnsta kosti helming auðæfa sinna til góðgerðarmála .
Forstjóri Tesla , Elon Musk , fyrrverandi borgarstjóri New York , Michael Bloomberg , og forstjóri Facebook , Mark Zuckerberg , hafa til að mynda allir skráð sig .
Cook hefur áður talað um væntumþykju sína í garð frænda síns .
Í ræðu sem hann flutti á síðasta ári sagði hann : " Ég á lítinn frænda sem ég elska og hann er 10 ára gamall .
Þegar ég horfi á hann og hugsa til möguleikans á því að skilja við heiminn í verra ástandi en þegar ég kom inn í hann , þá veit ég að ekki er til stærri synd .
" Cook hefur einnig látið hafa eftir sér að hann ætli sér ekki einfaldlega að skrifa upp á ávísanir heldur vilji hann styrkja góðgerðarsamtök eftir ákveðnu skipulagi .
Árið 2012 gaf hann 50 milljónir dollara til Stanford-spítala og þar á meðal áttu 25 milljónir að renna til uppbyggingar á nýjum barnaspítala .
Þá hefur hann haft orð á því að hann vilji leggja sitt af mörkum í HIV-baráttunni og stuðla að því að takmarka loftslagsbreytingar .
