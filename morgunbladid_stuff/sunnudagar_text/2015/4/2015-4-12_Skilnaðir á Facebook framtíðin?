Virkni Facebook hefur tekið breytingum á síðustu árum og hver veit nema á næstu misserum verði bætt við " birta dómsskjöl " -hnappi í grennd við upplýsingar um hjúskaparstöðu fólks .
Dómari í New York-ríki í Bandaríkjunum úrskurðaði í liðinni viku að konu frá Brooklyn væri heimilt að birta týndum eiginmanni sínum skilnaðarpappíra fyrir atbeina samskiptamiðilsins .
Strangar reglur gilda um birtingu hvers kyns dómsskjala og því er um afar merkilegan úrskurð að ræða .
Að því er fram kom í máli lögmanns konunnar , Andrews Spinnells , hafði Ellanora Arthur Baidoo gert ítrekaðar tilraunir í mörg ár til þess að skilja við eiginmann sinn .
Vandinn var hins vegar sá að eiginmaðurinn hafði ekki sést í mörg ár og konunni hafði einungis tekist að ná sambandi við hann í gegnum síma þar sem hann lýsti því yfir að hann ætti ekkert fast heimili og ynni hvergi , að því er fram kom í skjölum málsins .
Maðurinn hafði jafnframt neitað því statt og stöðugt að veita pappírunum viðtöku .
Eftir að hafa reynt allt til þess að birta manninum skjölin fór lögmaðurinn loks fram á það við dómstól að heimilað yrði að birta honum stefnuna eftir " öðrum leiðum " , sem í þessu tilviki þýddi gegnum samskiptamiðilinn .
Í úrskurði sínum sagði dómarinn , Matthew Cooper , að samskiptasíður á borð við Facebook og Twitter væru framtíðin á þessu sviði og þegar fram liðu stundir myndu dómsskjöl og stefnur án nokkurs vafa verða birt í gegnum netið .
Fyrir dómi þurfti lögmaðurinn að sýna fram á að eiginmaður Ellanoru væri í raun og veru réttur maður á bak við þann facebookreikning sem styðjast átti við í birtingunni og að hann notaði reikninginn bersýnilega reglulega og færi inn á hann .
Í máli hans kom jafnframt fram að tekið hefði að fjara undan hjónabandinu stuttu eftir giftingu þeirra hjóna árið 2009 í ljósi þess að eiginmaðurinn hefði neitað að taka þátt í sameiginlegri brúðkaupsveislu að sið Gana-manna , líkt og eiginkonan fór fram á .
