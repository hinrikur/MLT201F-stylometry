Á 15:15 tónleikum í Norræna húsinu á morgun , sunnudag , klukkan 15.15 , munu félagar úr Caput-hópnum flytja nokkur verka Snorra Sigfúsar Birgissonar .
Líta má á tónleikana sem örlítið portrett af Snorra en auk þess mun pólska tónskáldið Witold Lutoslawsky koma við sögu .
Caput bað Snorra um að velja eitt af meistaraverkum tuttugustu aldarinnar , verk sem á einhvern hátt varpaði ljósi á hans eigin tónsmíðar , og varð verk Lutoslawskys , " Grave fyrir selló og píanó " , fyrir valinu .
Flytjendur eru Snorri Sigfús á píanó , Grímur Helgason klarinettu , Sigrún Eðvaldsdóttir og Zbigniew Dubik á fiðlur , Þórunn Ósk Marinósdóttir á víólu og Bryndís Halla Gylfadóttir og Sigurgeir Agnarsson á selló .
