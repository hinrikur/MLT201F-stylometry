Eftir þennan þunga og hundleiðinlega vetur gat ég ekki annað en sagt já þegar vinkona mín bauð mér að vera með í nýstofnuðum hjólaklúbbi hennar sem gengur undir nafinu Léttvínsleggir .
Við erum ekki að tala um neinn afreksklúbb með háleit markmið heldur hjólaklúbb með einn tilgang og það er að hafa gaman .
Í þessum hjólaklúbbi fá húsmæður hjartað til að slá hraðar þegar þeyst er um hjólastíga Reykjavíkurborgar af fullum krafti .
Í þessum hjólaklúbbi er ekki gerð nein krafa um að vera á töff hjóli eða í einhverjum súper dúper spandex-galla heldur fá allar að vera bara eins og þær eru .
Eða það hélt ég allavega .
Það voru því ákveðin vonbrigði þegar undirrituð mætti í þremur mismunandi dýraprentum og fékk aldeilis að heyra að hún væri eins og hjólandi tískuslys .
Þegar konur eru svolítið hrifnar af dýraprenti geta munstrin aðeins skarast eins og gerðist í þessum dásamlega túr um úthverfi Reykjavíkur .
Fyrst ber að nefna úlpu úr hlébarðamunstri sem keypt var í spænska móðurskipinu Zöru fyrir hrun og kostaði " skid og ingen ting " eins og sagt er í Danmörku .
Á einhverju krítísku augnabliki var úlpunni skyndilega pakkað í kassa þegar undirrituð rakst á einhverja lúðu í alveg eins úlpu í bænum ...
( sem er náttúrlega ekki mjög vandað en ég er með afsökun – var undir þrítugu þegar þetta gerðist ) .
Þegar úlpan fannst skyndilega í flutningum í fyrra eignaðist hún hinsvegar framhaldslíf enda er efnið í henni þannig að hún lítur miklu meira út fyrir að koma frá ítalska tískudúettnum Dolce & Gabbana .
Eina vandamálið er að þegar maður er búinn að binda beltið um sig miðjan lítur út fyrir að undirrituð sé nýkomin úr brjóstastækkun ( og það hafi ekki verið til púðar í réttri stærð og því hafi verið fyllt á fyrir allan peninginn ) .
Einhverjir myndu ekki kalla þetta vandamál en konur sem hafa alla tíð verið að reyna að reyra niður á sér barminn hugsa öðruvísi .
Við hlébarðaúlpuna var ég óvart í Nike-leikfimisbuxum með slönguprenti sem ég keypti nýlega og í Nike Free-skóm með gráu hlébarðamunstri sem komu á sínum tíma í takmörkuðu upplagi .
Þessir skór voru sérpantaðir frá Bandaríkjunum af vinkonu minni en þegar þeir komu loksins í pósti reyndust þeir aðeins of stórir .
Það var því ekkert annað í stöðunni en að senda þá með hraðpósti til hlébarðaelskandi vinkonu sinnar á Íslandi .
Þegar ég gekk út í vorið í þessari múnderingu með bleikan hjálm hvarflaði ekki að mér að þessi fatasamsetning væri ekki málið og það hvarflaði heldur ekki að mér að þessar húsmæður þarna í þessum hjólaklúbbi færu að rífa kjaft .
Sem hálfgerður aldursforseti í klúbbnum er ég nefnilega komin á þann að stað að vera alveg " drullufokksama " .
Ég er til dæmis oftast í sömu íþróttafötunum þegar ég mæti á æfingu og hingað til hefur enginn kvartað yfir því ( ekki einu sinni þessi síðhærði og skeggjaði sem ég sef hjá ) .
Með aldrinum hefur Lína langsokkur verið að vinna meira og meira á sem gerir það að verkum að ég hef gaman af því að blanda saman ólíkum munstrum og ólíkum efnum .
Að vera of mikið í stíl getur verið allt of " boring " eða svolítið eins og íslenski veturinn .
Það fylgir því mikið frelsi að geta bara verið eins og Lína langsokkur þegar mann langar til þess .
Það tók alveg 38 ár að komast á þennan stað – legg ekki meira á ykkur ! martamaria@mbl.is 