Það er ekki alltaf einfalt að finna hentuga svefnstellingu í flugvél .
Plássið er takmarkað og stundum virðist vera sama hvernig maður snýr sér , það er aldrei þægilegt að sofna sitjandi í flugvélarsæti .
Margir hafa reynt að finna lausn á þessu vandamáli og nú hefur flugvélaframleiðandinn Boeing sótt um einkaleyfi á nýrri lausn við svefnvanda flugfarþega .
Um er að ræða nokkurs konar púða sem er fyrir framan farþegann þannig að hann þarf að halla sér fram til að njóta stuðnings frá púðanum .
Farþeginn setur höfuðið inn um nokkurs konar gat efst á púðanum sem er þannig útbúið að hægt er að anda gegnum það .
Púðinn veitir stuðning bæði við höfuð og bringu og hugmyndin er að farþegar eigi að geta notið slökunar og steinsofnað á púðanum .
Svo er bara alveg eftir að koma í ljós hversu þægilegt verður að sofa framhallandi í flugvél .
