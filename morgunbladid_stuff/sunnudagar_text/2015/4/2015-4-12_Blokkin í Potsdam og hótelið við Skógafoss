Óheftur kapítalismi getur farið illa með náttúruna .
Það geta alræðiskerfi sem ekki leyfa gagnrýni líka gert .
Þetta kennir sagan .
Ótöluleg eru dæmin um hrikaleg náttúruspjöll þar sem græðgi mannskepnunnar hefur verið hleypt til beitar á viðkvæmri móður jörð .
Örsnauðum þjóðum sem búa við örbirgð hefur verið vorkunn þegar þær leita leiða til að komast til bjargálna .
Ég minnist ferðar til Eþíópíu á fréttamannsárum mínum að fjalla um hungursneyð þar í landi .
Ég kom í stjórnarbyggingu þar sem voru listaverk á veggjum .
Þau sýndu eimyrjuspúandi risareykháfa .
Þeir vöktu óhug með mér en greinilega von í brjóstum landsmanna .
Eftir því sem velsæld þjóða verður meiri og vandinn við að lifa morgundaginn af verður ekki eins yfirþyrmandi , eykst meðvitund um nauðsyn þess að hugsa til langs tíma .
Þá er farið að tala um sjálfbærni og mikilvægi þess að náttúran njóti vafans .
Ég heimsótti nýlega Potsdam , rétt utan við Berlín .
Þar sat á sínum tíma Prússakóngur og keisari og voru þar miklar hallir og kirkjur .
Þar á meðal dómkirkja ein mikil .
Alræðisvaldinu í Austur-Þýskalandi var sem kunnugt er lítið gefið um kirkjur og hallir enda táknræn minnismerki um kúgun og misskiptingu .
Fyrir vikið voru þessar byggingar margar eyðilagðar eða sýnd óvirðing í verki .
Alveg upp að dómkirkjunni hafði þannig verið reist íbúðablokk ein , herfilega ljót , sem kom sér reyndar vel því þá var öruggt að allir gerðu sér grein fyrir hversu ómerkileg þessi kirkja , þetta gamla valdatákn , væri .
Vissulega á ekki að gleyma ljótum sögulegum staðreyndum en þar með er ekki sagt að maður vilji láta eyðileggja sögulegar og á sinn hátt fallegar byggingar .
Í Potsdam hafði hins vegar enginn verið til að halda slíkum sjónarmiðum á lofti og reisa mótmæli .
Leyniþjónustan hafði séð fyrir því .
Allt þetta hefur farið í gegnum huga mér eftir að ég las grein eftir Hjörleif Guttormsson , náttúrufræðing og fyrrum stjórnmálamann , um Skógafoss og fyrirhugaða hótelbyggingu þar .
Hjörleifur hvetur okkur til að hugsa langt fram í tímann og bendir á að með útsjónarsemi megi reisa fyrirhugað hótel í grennd við Skógafoss þannig að hótelgestir megi sem best njóta fossins án þess þó að eyðileggja áhrifin sem frá honum stafa .
Ekki er ég þaulkunnugur þessu máli .
En hitt veit ég , hve varasamt það er að hlusta ekki á þá sem taka upp hanskann fyrir móður jörð , okkur öllum til farsældar þegar til langs tíma er litið .
Þess vegna segi ég , enga Potsdam-blokk á Skógasandi .
Hlustum á Hjörleif .
Ögmundur Jónasson ogmundur@althingi.is 