Frumflutningur á tónsögu fyrir börn verður í Fella- og Hólakirkju miðvikudaginn 22. apríl klukkan 18 .
Lítil saga úr orgelhúsi er hugarfóstur organistans Guðnýjar Einarsdóttur en tónlistin er eftir Michael Jón Clarke og höfundur myndskreytinga er Fanney Sizemore .
Takmark verksins er að leiða hlustandann inn í töfraheim pípuorgelsins á skemmtilegan hátt .
Sagan fjallar um orgelpípurnar sem búa í orgelhúsinu .
Það gengur á ýmsu í samskiptum hjá orgelpípunum og Sif litla sem er langminnst , er orðin mjög þreytt á þessu eilífa rifrildi .
Hún ákveður að fara í burtu úr orgelhúsinu og finna sér betri stað að búa á .
Þá reynir nú heldur betur á hinar orgelpípurnar og þær fara að leita að Sif litlu .
Pípurnar verða að persónum " Það er talsvert síðan ég bjó til sögupersónurnar .
Þetta byrjaði þannig að ég var að kynna orgelið fyrir börnum og orgel er þess eðlis að það er frekar flókið hljóðfæri .
Hugmyndin sprettur upp frá því að búa til sögupersónur úr þessum mismunandi röddum og hljómum úr orgelinu , " segir Guðný , sem fékk hugmyndina þegar hún var að hlusta á Pétur og úlfinn með dóttur sinni .
" Ég hugsaði með mér ; Af hverju hefur aldrei verið gert tónlistarævintýri fyrir orgel ? Þannig að ég ákvað bara að gera það sjálf .
" Fyrsta skrefið var því að skrifa niður söguna .
" Síðan fór ég á tónleika í fyrra þar sem vinkona mín Lára Bryndís Eggertsdóttir var að frumflytja nokkur íslensk verk , þar á meðal eitt eftir Michael Jón Clarke , sem fjallaði um Nóaflóðið .
Þetta var svo myndræn tónlist og mér datt í hug að hafa samband við hann varðandi söguna .
Hann tók svona rosalega vel í þetta og þá fór boltinn að rúlla , " segir hún en þau fengu styrk frá Tónskáldasjóði Ríkisútvarpsins í haust til að klára verkið .
Það var síðan tilbúið um áramótin .
" Eftir það hafði ég samband við Fanneyju og hún sá strax fyrir sér að hún gæti teiknað karaktera upp úr þessu , " segir hún en myndirnar eru einstaklega skemmtilegar og líflegar .
Spennandi hjóðfæri Hentar orgelið sérstaklega vel til að ná til barna ? " Heldur betur .
Ég hef ekki fengið barn upp á orgelloftið hjá mér til að skoða orgelið sem hefur ekki orðið alveg gapandi yfir þessu hljóðfæri .
Börn elska orgel og finnst þetta rosalega spennandi hljóðfæri , " segir Guðný sem er organisti í Fella- og Hólakirkju , þar sem sýningin fer fram .
Verkið er fyrir orgel og sögumann og á miðvikudaginn verður Bergþór Pálsson í því hlutverki og Guðný verður sjálf við orgelið .
Teikningum Fanneyjar verður varpað á skjá á meðan á flutningi verksins stendur svo búast má við lifandi og skemmtilegri sýningu .
" Sagan er lesin og tónlistin flutt og karakterarnir fá allir sín stef og hljóm , " segir hún .
" Ég hlakka mikið til að flytja þetta , " segir hún .
Á undan verður sýnt stutt myndband um orgel , sem sýnir þegar verið er að spila á orgel , því ekki er hægt að bjóða svo mörgum börnum upp á orgelloftið í einu .
Þetta er gert svo öll börnin fái að sjá hvernig þetta stóra og flotta hljóðfæri virkar .
Guðný vonast eftir að koma sögunni einhvern tímann á fast form , ef svo má segja .
" Draumurinn er að koma þessu út í einhvers konar formi , til dæmis bók .
" Margir viðburðir á hátíðinni Verkið er frumsýnt á Barnamenningarhátíð og segir Guðný að henni þyki gaman að taka þátt í þessum viðburði .
Víst er að margir krakkar munu fá að hlusta á orgeltóna þennan dag því auk sýningarinnar klukkan 18 verða tvær sýningar fyrr um daginn fyrir börn úr hverfinu en elsta árganginum í leikskólum er boðið og líka börnum í 1.-3. bekk .
Flutningur verksins tekur um 45 mínútur .
Barnamenningarhátíð verður haldin í Reykjavík dagana 21. til 26. apríl en markmið hátíðarinnar er að efla menningarstarf barna og ungmenna í borginni .
Hátíðin fer fram víðsvegar um Reykjavík .
Gæði , fjölbreytni , jafnræði og gott aðgengi eru höfð að leiðarljósi við skipulagningu hátíðarinnar sem rúmar allar listgreinar og er byggð upp á fjölbreyttum viðburðum sem börn og fullorðnir í fylgd með börnum , geta sótt sér að kostnaðarlausu .
Í Iðnó verður starfrækt barnamenningarhúsið Ævintýrahöllin sem verður miðstöð barnamenningar á hátíðinni .
Nánari upplýsingar um dagskrá hátíðarinnar er að finna á : barnamenningarhatid.is 