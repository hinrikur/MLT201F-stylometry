Á vegum Eldvarnabandalagsins og Akraneskaupstaðar var á dögunum gert samkomulag um að efla eldvarnir á heimilum og í fyrirtækjum og stofnunum á Skaganum .
Markmiðið með þessu er meðal annars að þróa verkefni sem geta nýst öðrum við fræðslu og innleiðingu eigin eldvarnaeftirlits á vegum fyrirtækja og stofnana .
Tekið verður upp eftirlit með eldvörnum í byggingum Akranesbæjar – og munu bæjarstarfsmenn hafa eftirlit þetta með höndum .
Jafnframt verður fræðslu um eldvarnir beint að þeim sem búa í leiguhúsnæði , en rannsóknir sýna að þessi mál eru frekar í ólagi hjá leigjendum en hjá þeim sem búa í eigin húsum .
" Sveitarfélög hafa samkvæmt lögum ríkar skyldur í eldvörnum með rekstri slökkviliðs og opinberu eldvarnaeftirliti , " segir í tilkynningu , haft eftir Regínu Ásvaldsdóttur bæjarstjóra .
Hún segir að ef vel takist til geti þetta verkefni raunar skapað gott fordæmi fyrir aðra sem að þessum málum starfa .
Á vegum Akraneskaupstaðar eru reknar nærri 20 stofnanir og starfsmenn eru nærri 600 talsins .
sbs@mbl.is 