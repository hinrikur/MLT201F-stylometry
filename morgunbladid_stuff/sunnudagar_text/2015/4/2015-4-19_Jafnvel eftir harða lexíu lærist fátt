Bretar segjast stoltir eiga elstu löggjafarstofnun veraldar .
Þeir hafa heilmikið til síns máls í þeim efnum , þótt nágrannar þeirra í norðri telji sumir að þarna sé örlítið ofmælt .
Þeir sömu eiga því sitt svar þegar sagt er að þingið í London sé " móðir allra þinga " .
" Við þekkjum til ömmunnar , " er þá muldrað .
Jafnvel gömul þing missa mátt Vissulega eru gild sjónarmið í þessum metingi , svo sem um " hlé " á starfsemi þings og eins hvort þing hafi allan sinn aldur gegnt raunverulegu löggjafarhlutverki .
Og allt er í heiminum hverfult .
Nú er óneitanlega svo komið , að meira en helmingur nýrra laga þingmóðurinnar við Thamesá kemur frá ólýðræðislegum , andlitslausum , yfirborguðum og skattlitlum búrókrötum í skrifstofum nærri Waterloo , þar sem þeir Wellington og Blücher héldu að valdþyrstum meginlandsfurstum hefði endanlega verið settur stóllinn fyrir dyrnar .
Enn er þingamman í Reykjavík með höfundarrétt að stærri hlut í löggjöf en ungfrúin í London , þótt embættismenn í nágrenni við fyrrnefndan frægan styrjaldarblett færi sig einnig þar upp á skaftið .
En hvað sem því líður , er þekkt hve rík hefð er fyrir því í breska þinginu að andstæð sjónarmið fái að heyrast í öllum málum ( nema sendingum frá Brussel ) .
Það þykja því engin undur að fyrrverandi stjórnarþingmaður , lentur í stjórnarandstöðu , færi fram andstæð sjónarmið við mál sem hann studdi áður .
Það gerir hann til að tryggja að allar hliðar máls hafi talsmann .
Sá sami getur svo að lokinni umræðu engu að síður stutt lagafrumvarpið og enginn sér neitt athugavert við það , enda er ekkert athugavert við það .
Eiga eina sál En þrátt fyrir þennan eiginleika kemur breska þingið fram eins og sál þess sé ein , hugur þess einn og rödd þess ein og söm , þegar mest liggur við .
Þegar þjóðarvá er fyrir dyrum snúa allir bökum saman , enda er slík krafa runnin Bretum í merg og bein og vei þeim sem bregst henni .
Samstarf andstæðinganna Churchills og Attlees , leiðtoga Verkamannflokksins í stríðsstjórninni , var óaðfinnanlegt .
Þeir , eins og þjóðin öll , skynjuðu að samheldni var forsenda þess að eygja mætti von í nauðvörninni gegn Adolf Hitler þegar Bretar stóðu einir .
Því þótt Bretar væru stórþjóð átti hún þá í vök að verjast og það var ígildi uppgjafar að vera við þær aðstæður " við sjálfa sig að berjast " .
Bankakreppan á Íslandi , haustið 2008 , var alvarlegt áfall .
Stór hluti þjóðarinnar hafði verið meðvirkur í uppsveiflunni miklu sem var aðdragandi hennar , þótt langflestir héldu þó sínum fjárhagslegu sönsum .
Það er þó ástæðulaust að finna að þeirri meðvirkni , því næstum því allir sem gera mátti kröfu til að veittu leiðsögn og spyrntu við fótum brugðust þá .
Þeir hrifust með og vildu ekki heyra aðvörunarorð " úrtölumanna " .
Bönduðu þeim frá sér sem stóryrðum eða sjónarmiðum sem væru annarleg vegna óþarfrar tortryggni í garð helstu persóna og leikenda sem þá áttu sviðið .
En þetta var fyrsti þáttur og þegar honum lauk var ekki tími til að dvelja við hann .
En í öðrum þætti brugðust menn enn .
Þegar ríkisstjórn var bent á það viku fyrir hrun að bankakerfið í heild riðaði til falls hlustuðu menn í senn undrandi og reiðir , þótt þau tíðindi ættu varla að koma neinum á óvart .
Á fundinum var nefnt , einkum til að undirstrika alvöru málsins , að hefði einhvern tíma verið tilefni til að mynda þjóðstjórn á Íslandi væri það nú .
Viðbrögðin voru sérkennileg .
Sumir brugðust við eins og félagsmálafrömuðir í unglingaskóla .
Þeir þekktu ekki mun á þjóðstjórn og utanþingsstjórn og héngu á lægsta plani á einstæðum tíma í tilveru þjóðarinnar .
Augljósasta verkefnið og það brýnasta Þegar sá reyndi stjórnmálamaður Göran Persson , forsætisráðherra Svíþjóðar í 10 ár , sótti Ísland heim í lok ársins 2008 fjallaði hann um það , hvernig Svíþjóð brást við bankakreppunni þar , árið 1992 .
Hún var ekki síður djúp en hin íslenska ( og alheimska ) 16 árum síðar .
Eftir að hafa fjallað um tæknileg atriði viðbragðanna við henni sagði Persson að meginskýringin á því , hversu vel Svíum hefði tekist að vinna sig út úr vandanum væri sú , að allra flokka menn sneru bökum saman og settu deilur um dægurmál til hliðar .
Þeir þekktu sinn vitjunartíma .
Það gerðu aftur á móti of fáir á Íslandi .
Þar var endað með að fara lökustu leiðina .
Það var mikill skaði .
Ríkisstjórnin liðaðist í sundur vegna óheilinda og undirmála .
Ekkert bendir þó til annars en að traust á milli leiðtoga stjórnarflokkanna hafi haldið , en það dugði ekki til .
Minnihlutastjórn var mynduð og hún fékk í kjölfarið umboð kjósenda til að fara með völdin í landinu næsta kjörtímabilið .
Ekki var óeðlilegt að Vinstri grænir fengju þá verulegt fylgi .
Þeir höfðu ekki komið nærri landsstjórninni frá stofnun flokks síns og voru að auki eini flokkurinn sem var algjörlega heill og óskiptur í andstöðu sinni við Evrópusambandið .
Eða það taldi þjóðin sig hafa góða ástæðu til að ætla .
Sá sögubútur er nú þekktur sem óskammfeilnustu svik síðari tíma stjórnmálasögu á Íslandi .
Ýmsum sagnfræðingum þykir alþýðlegt og fínt að tala niður áhrif einstaklinga á gang sögunnar .
Viðbúið er að stundum hætti mönnum til að mikla hlut einstaklinga í þróun atburða enda verður sagan svo miklu læsilegri þegar persónur eru í öndvegi og hægt er að blanda eiginleikum þeirra , kostum , brestum , uppátækjum og ástamálum inn í frásögnina .
Henry Kissinger var mikils metinn fræðimaður við Harvard-háskóla í Bandaríkjunum áður en hann dróst inn í eldlínu stjórnmálanna þar .
Kissinger deildi fyrrnefndum sjónarmiðum í kennslu sinni og fræðilegum bollaleggingum , en skipti snarlega um skoðun þegar hann fékk verklega reynslu af tilvonandi sagnfræðilegum atburðum .
Persónurnar skiptu svo miklu meira máli fyrir alla framþróun en hann hafði órað fyrir .
Óheppilegasta úrtakið Og sá veruleiki tók að blasa við mönnum á Íslandi .
Það var ekki nokkur leið að finna að því að kjósendur söðluðu um vorið 2009 og tækju áhættuna af vinstri stjórn á ný , þótt þær hefðu reynst misjafnlega .
Fyrri stjórn var rúin allri tiltrú og ástæðulaust að ætla annað en að ný yrði betri .
Þau Jóhanna og Steingrímur voru í hópi reyndustu þingmanna er þá sátu á Alþingi .
Þetta var því ekki tilraunastarfsemi með óþjálfaða nýliða .
En þau tvö voru ekki bara reynd , þau voru einnig vel kunn .
Margir vissu frá byrjun að þau tvö sem hófust þá til valda voru stjórnmálamenn sem íslenska þjóðin þurfti síst af öllu á að halda .
Eins og fyrr sagði skorti ekkert á reynslu , bæði í ríkisstjórn og á þingi .
Bæði voru vinnusöm og ósérhlífin .
En það var annar þáttur sem gerði miklu meira en að vega það upp , ekki síst vegna atburðanna sem orðið höfðu og verkefnanna sem blöstu við .
Hefði Kára Stefánssyni verið falið að finna sundrungargenin í íslensku félagsmálafólki hefði þetta tveggja manna úrtak sennilega dugað honum langt , jafnvel alla leið .
Var þeim ekki sjálfrátt ? Á fyrstu vikum eftir hrunið hafði að nokkru náðst að marka viðreisn efnahagslífsins braut .
Valin var sjálfstæð leið og ólík þeirri sem Evrópusambandið og AGS píndu upp á aðrar þjóðir , eins og Grikkland , Spán , Portúgal og Írland , og reyndu að pína upp á Ísland .
Sjálfstæð mynt landsins tryggði vonir um að útflutningsatvinnuvegirnir gætu leitt endurreisnina , eins og rættist .
Nú þurfti einkum að tryggja samstöðu þjóðarinnar , virkja vilja hennar til sameiginlegra átaka .
Vorið 2009 hrópaði staðan því á að leiðtogar þjóðarinnar fylktu fólkinu saman , töluðu í það kjark og afl .
Þá myndi hún komast ævintýralega fljótt út úr vandanum .
Alvarlegur utanvegaakstur En algjörlega gagnstæð leið var valin .
Snúið var snarlega út af markaðri leið þegar reynt var að hlaða ofurbyrðum á þjóðina sem hún skyldi vera hokin undir í áratugi , eins og Grikkir eru enn .
Sameiginlegt átak margra ólíkra afla varð til þess að það tókst að bægja þeirri árás á þjóðarhagsmuni frá .
Og það var ekki smá lið sem fór hrakfarir .
Ofurefli ríkisstjórnar , viðhengjanna á " RÚV " , og á 365 , í Samtökum atvinnulífsins og verkalýðshreyfingu , og sömu fræðimannanna sem brugðust í uppsveiflunni fyrir hrunið .
Ákveðið var án nokkurra röksemda , sem héldu , að sprengja í loft upp stjórnarskrána sem þjóðin hafði sameinast um í almennri atkvæðagreiðslu og á Þingvöllum 17. júní 1944 .
Ákveðið var að kalla saman Landsdóm í fyrsta sinn í sögunni og handvelja með þrengstu pólitísku hagsmuni í huga þá sem þar skyldu auðmýktir .
Allar kannanir höfðu jafnan sýnt að þjóðin var algjörlega andvíg því að ganga í Evrópusambandið .
Nú skyldi á viðkvæmasta tíma í sögu hennar nýta sjokkið sem hún var í til að koma henni þangað .
Án nokkurrar heimildar eða raunverulegrar umræðu voru erlendum kröfuhöfum nánast gefnar tvær af þremur bankastofnunum þjóðarinnar .
Þarna eru aðeins fáein stór mál nefnd til sögunnar .
En hvar sem mátti var efnt til átaka , sundurlyndis og illinda um stærstu mál , þegar við blasti að þjappa bar mönnum saman .
Afleiðingarnar Því hafði verið lofað í upphafi að höft skyldu ekki þjaka efnahagslífið nema í mjög skamman tíma .
En vegna síminnkandi stuðnings við æðibunuganginn um ESB-aðild var búinn til sá stóri sannleikur að alls ekki væri hægt að létta af höftum nema með því að ganga í Evrópusambandið ! Og til að koma löppum undir þá riðandi kenningu var viljandi ekkert gert í því að létta af höftum allan þann tíma sem þessi sundrungarstjórn sat .
Afsláttarkjör á krónum fyrir gjaldeyri voru ákveðin að geðþótta og án alls gagnsæis .
Rök voru ekki gefin upp fyrir einstökum ákvörðunum , né fengu menn færi á að sjá hvað var leyft og hvað var bannað .
Þessi undarlega handstýrða aðferð með gjaldmiðlaskipti hefur ekki reynst neitt raunverulegt innlegg í áætlun um afnám hafta .
Að auki var hún í eðlinu vafasöm og af henni stækur spillingarkeimur fortíðar .
Öll stóru mál fyrrverandi ríkisstjórnar sigldu í strand .
Icesave .
Skuldaleiðrétting .
Þjóðnýting sjávarútvegs .
Evrópusambandsmálið strandaði í raun þegar meira en ár var eftir af kjörtímabilinu .
Aðildarferli , sem fullyrt var í upphafi að fara myndi sem hraðlest á teinum .
Stjórnarskrármálið varð margföld hneisa .
Hæstiréttur ógilti málsmeðferðina og textinn sem í lok skrafs og söngs var sendur Alþingi var algjörlega óbrúklegur og í raun verri en enginn og í mörgum greinum nær óskiljanlegur .
Svo fór að vinstri stjórnin sjálf gerði sér grein fyrir þessu og ákvað að svæfa óværuna í nefnd .
En var nokkur skaði skeður ? En fyrst þessi stóru óráðsmál og fleiri slík fóru svo illa , var þá nokkurt tjón ? Já , mikið .
Öll voru þessi mál fallin til þess að efna til ólgu og átaka þegar þess var síst þörf .
Þjóðin , sem þarfnaðist samstöðu , sundraðist á nýjan leik .
Og átökin um öll þessi mál , sem runnu svo flest út í sandinn , tóku upp tíma sem hefði þurft að brúka til gagnlegri verka .
Þjóðin veitti þessum tveimur stjórnmálaflokkum eftirminnilega ráðningu í kosningum 2013 .
Þess vegna er sérkennilegt að sjá að þeir sem eftir sitja á Alþingi úr stuðningsliði ríkisstjórnarinnar virðast ekkert hafa lært .
Þegar núverandi ríkisstjórn mætti loks með þingsályktunartillögu um að afturkalla dauðu umsóknina um aðild að ESB , svo sem sjálfsagt var , voru viðbrögðin eins og þau Jóhanna og Steingrímur væru enn andlegir leiðtogar á staðnum .
Dögum saman var komið í veg fyrir að þessi tillaga kæmist til umræðu í þinginu ! Ekkert annað dæmi er þekkt um slíka framgöngu .
Auðvitað var óafsakanlegt að forysta þingsins og stjórnarflokkanna hrökklaðist frá undan þessu offorsi .
Það hefur dregið stórkostlega úr trúverðugleika þessara aðila .
Viðbrögðin nú , við hugmyndum um afnám hafta , eru öll á sömu lund .
Þetta er þó verkefni sem allir þingmenn ættu bæði að þrá og sjá sóma sinn í að sameinast um .
Engu er líkara en að vinstri flokkarnir á þinginu haldi enn í gamla góða slagorðið : " Það er sundrungin sem sameinar okkur .
" 