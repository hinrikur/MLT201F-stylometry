Fyrirbærið lánshæfismat gengur út á að meta hversu hagfellt er að veita einstaklingi lán .
Lánshæfismat er skýrt út með eftirfarandi hætti í lögum um neytendalán : " Mat lánveitanda á lánshæfi lántaka byggt á upplýsingum sem eru til þess fallnar að veita áreiðanlegar vísbendingar um líkindi þess hvort lántaki geti efnt lánssamning .
Lánshæfismat skal byggt á viðskiptasögu aðila á milli og / eða upplýsingum úr gagnagrunnum um fjárhagsmálefni og lánstraust .
Lánshæfismat felur ekki í sér greiðslumat nema slíkt sé áskilið sérstaklega .
" Sé engin viðskiptasaga til milli lántaka og lánveitanda má sá síðarnefndi , að fengnu samþykki lántaka , " byggja mat sitt eingöngu á upplýsingum úr gagnagrunni þriðja aðila um fjárhagsmálefni og lánstraust " , eins og stendur í reglugerð um lánshæfis- og greiðslumat .
Fyrirtækið Creditinfo er eina fyrirtækið hér á landi sem býður þessa þjónustu .
Samkvæmt verðskrá kostar lánshæfismat einstaklinga , sem hver og einn getur pantað fyrir sjálfan sig , 590-790 krónur .
Raunar er matið ókeypis út febrúar fyrir áhugasama um eigið lánshæfi .
Hraðpeningar , Múla og 1909 nota sænskt fyrirtæki sem heitir CreditCheck til að framkvæma sitt lánshæfismat .
Það fyrirtæki kaupir aftur sínar upplýsingar af Creditinfo , líkt og kemur fram á vefsíðu sænska fyrirtækisins .
Smálán og Kredia kaupa matið hjá Creditinfo eftir því sem kemur fram í lánaskilmálum fyrirtækjanna .
Engin rök fyrir bið eftir lánshæfismati Smálánafyrirtækin rukka 5.500 krónur fyrir að gera lánshæfismat og kalla það " flýtigjald " .
Greiði lántakendur ekki gjaldið geta þeir þurft að bíða í allt að átta daga eftir að fá svar um hvort smálán fæst .
En líkt og hver og einn getur nú sannreynt með því að sækja eigið lánshæfismat á vef Creditinfo tekur ekki mikið meira en átta sekúndur að fá í hendur lánshæfismat fyrir einstakling .
Mat á lánshæfi er sett fram sem A-E-flokkar .
Áhættuminnst er að lána þeim sem eru í flokki A1 .
Í A-flokk raðast lántakar sem talið er að 0-0,49% líkur séu á að lendi á vanskilaskrá .
Mest áhætta er fólgin í því að lána þeim sem hafna í flokki E3 , en taldar eru 22,59-100% líkur á að lántakar í E-flokki lendi á vanskilaskrá .
Lántakendur í E-flokki fá ekki lán hjá Hraðpeningum , Múla og 1909 .
Hjá Smálánum og Kredia er engum neitað um lán sem á annað borð er ekki á vanskilaskrá .
Þar skiptir flokkun samkvæmt lánshæfismati ekki máli , aðeins hvort viðkomandi er nú þegar á vanskilaskrá eða ekki .
