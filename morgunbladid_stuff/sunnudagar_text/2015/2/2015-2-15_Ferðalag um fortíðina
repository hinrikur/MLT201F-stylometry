Þótt Birmingham einkennist mikið af nýbyggingum er líka hægt að kynnast fortíðinni nánar með heimsókn í svokölluð " back-to-back " -hús .
Nafnið skýrist af því að húsin standa þétt saman í kringum sameiginlegan garð .
Þarna bjó tugur manna á hverjum tíma við misgóðar aðstæður en með heimsókn á staðinn fær maður góða innsýn í líf fólksins sem bjó þarna og þar með innsýn í sögu borgarinnar .
Aðeins er tekið á móti fólki í skipulagðri leiðsögn og mega ekki fleiri en átta vera í hverjum hópi þannig að nauðsynlegt er að bóka fyrirfram .
Heimsókn í húsin er eins og að fá far með tímavél því hvert hús er tileinkað ákveðnu tímabili og fjölskyldunni sem bjó þar á þeim tíma .
Byrjað er 1840 , næsta stopp er 1870 , svo 1930 og loks 1970 en það hús stendur nánast óbreytt með munum frá síðasta íbúanum .
Margir unnu jafnframt á staðnum en margskonar handverk og iðnaður þreifst í borginni .
Íbúar húsanna voru jafnframt ólíkir , ein fjölskyldan átti tíu börn og var með leigjanda á meðan annar bjó einn í húsi sínu .
Leiðsögumaðurinn í ferðinni sem blaðamaður fór í sagði skemmtilega frá , svaraði spurningum og deildi persónulegri upplifun sinni .
Sumir leiðsögumannanna ólust jafnvel upp í svona húsum , sem voru mörg um allt landið en aðeins fáein hafa verið varðveitt jafnvel og þessi .
Það sem ekki síst gerir þessa heimsókn að mikilli upplifun er að ekki aðeins hið sjónræna fær að njóta sín heldur má snerta og er líka mismunandi lykt í húsunum eftir því hvernig upphitun var notuð á hverjum tíma .
Kveikt er á kertum og arinninn logar í eldhúsi hvers húss .
Nánari upplýsingar er að finna á : nationaltrust.org.uk / birmingham-back-to-backs 