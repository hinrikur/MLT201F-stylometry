Sigrún Helga Lund er doktor í tölfræði , starfar hjá Miðstöð í lýðheilsuvísindum og kennir við læknadeild Háskóla Íslands .
Hún segir lýðheilsuvísindin spennandi fræði enda sé svo stór hluti heilsunnar í okkar eigin höndum .
Hún er ennfremur einn af stofnendum Samtaka um bíllausan lífsstíl .
" Ég var fyrsti formaðurinn , " segir hún en samtökin voru stofnuð fyrir tilstilli vinahóps sem var búsettur í Stokkhólmi á þessum tíma .
" Í hópnum eru margir stærðfræðingar og verkfræðingar .
Við notuðum þá lestar og strætó á meðan flestir sem bjuggu heima voru alltaf í bílnum .
Við skynjuðum þessa skekkju hérna heima og það varð hvatinn að því að stofna samtökin .
" Samtökin voru stofnuð kortér í hrun ef svo má segja , Facebook-hópur var stofnaður um vorið 2008 og samtökin sjálf voru síðan formlega stofnuð í ágúst sama ár .
Öfugt við margt annað hafði hrunið góð áhrif í þessum hópi og hefur vegur hjólreiða og almenningssamgangna aukist síðan þá .
Viðhorfið hefur gerbreyst Hefur viðhorfið breyst mikið á þeim tíma síðan samtökin voru stofnuð ? " Það hefur alveg gerbreyst .
Ég hef alltaf búið miðsvæðis og farið hjólandi með börnin á leikskólann .
Fyrst var maður sérvitringurinn sem átti ekki bíl , sérstaklega í góðærinu þegar allir voru að kaupa sér eyðslufrekari og stærri jeppa á sama tíma og við seldum bílinn okkar , hjóluðum og tókum strætó .
Ljósu punktarnir í kreppunni voru þeir að við fórum úr því að vera furðufuglar í að vera kúl og sniðug , " segir hún og hlær .
" Ég geng mest og hjóla , tek strætó lengri leiðir , og er líka mjög ófeimin við að taka leigubíl , " segir hún en síðasti valkosturinn gleymist oft í þessari umræðu .
" Það er ódýrt að vera ekki með bíl og nota heldur leigubíl þegar maður þarf á honum að halda endrum og sinnum .
" Sigrún Helga var ein þeirra sem héldu erindi um áhrif borgarumhverfis á hamingju á fundi á vegum Reykjavíkurborgar sem haldinn var á Kjarvalsstöðum í vikunni .
Í erindi hennar kom fram að ferðamáti og vegalengdir hafa bein áhrif á hamingju og heilsu .
Helstu punktarnir í erindinu eru teknir saman hér til hliðar .
Líklegri til að skilja Sérstaklega áhugverður er punkturinn um að fólk sem er lengur en 45 mínútur á leið til vinnu sé 40% líklegra til að skilja .
" Það er kona sem er landfræðingur í Umeå sem gerði þessa rannsókn en hún byggist á sænskum göngum .
Þetta þýðir að þú ert farinn að eyða minni tíma í samvistir með fjölskyldunni .
Annar makinn er þá yfirleitt nær heimilinu og það veldur ójafnvægi í hjónabandinu , " segir hún enda ekkert hægt að skjótast í skólann eða leikskólann ef eitthvað kemur upp á þegar vinnustaðurinn er svona langt frá .
" Aðilinn sem er nær er oft launalægri og tekur á sig meiri málamiðlanir og það er oftast konan .
Þetta eykur líka kynjamisrétti , " segir hún .
" Við erum ekki komin í þennan veruleika en oft í stórum borgum í útlöndum er ferðatíminn mjög langur .
Það eru kannski ekki margir í þeirri stöðu hér en þetta er líka spurningin um hvaða stefnu við ætlum að taka .
Ætlum við að halda áfram að þenja út borgina og lengja ferðatímann eða reyna að þétta inn á við og gera fólki kleift að komast milli staða með öðrum leiðum ? Með nýja aðalskipulagi Reykjavíkurborgar er vendipunktur og verið að fara að byggja meira inn á við .
Fólki finnst það oft vera mótsögn að byggja þar sem traffíkin sé mest og að hún hljóti þá að verða enn verri , " segir hún og útskýrir að það sé lífseigur misskilningur að það að takmarka einkabílinn búi til umferðarteppur .
" Í Bogoto var farin mjög róttæk leið , ég er ekki að segja að það eigi að fara þessa leið í Reykjavík .
En þar var bönnuð bílaumferð á ákveðnum dögum og sett upp hraðstrætókerfi .
Ferðatíminn styttist og bílaumferðin minnkaði .
Einkabíllinn hefur svo litla burðargetu og afkastar svo lítilli umferð á meðan hjólreiðar , ganga og strætó hafa svo mikla burðargetu , " segir hún .
Sjálfstæðari hverfi " Annað mjög gott varðandi aðalskipulagið er að það á ekki endilega að láta alla búa í miðbænum heldur á að gera hverfin sjálfstæðari , " segir Sigrún Helga og útskýrir að það sé mikilvægt að hafa góða þjónustu í hverfum til að koma í veg fyrir að þau verði svefnhverfi og öll erindi séu farin í bíl .
Í þessum bílaháðu hverfum verði snertipunktarnir við nágrannana og samfélagið líka færri .
" Ég bý í Vesturbænum en þar er hvað hæsta hlutfall fólks sem gengur og notar aðrar samgönguleiðir en einkabílinn .
Það hefur áhrif á andrúmsloftið í hverfinu .
Það skapar trauststilfinningu að þekkja nágranna sína og eykur á samskipti og fleira .
" Borgarumhverfið hefur því sannarlega áhrif en það er margt sem við getum sjálf gert .
" Til dæmis að reyna að hjóla oftar í vinnuna , labba með börnin í leikskólann og skólann í stað þess að keyra þau , og hjálpa þeim þannig að byggja upp góða vana .
Það er eitthvað sem við getum gert sjálf og hjálpar okkur sjálfum að líða betur , minnka streitu og bæta okkar eigin heilsu .
" Þessi litlu skref skipta máli .
" Mjög margir foreldrar eru með börn í leikskóla nálægt heimilinu þó að þeir vinni fjær .
Þessi stund að labba með barnið á leikskólann getur verið mjög notaleg samverustund .
" Einnig kom fram í erindi hennar að umferðarteppur hafi ekki góð áhrif á heilsu ökumanna .
" Þegar þú ert að keyra fastur í umferðarteppu finnst þér þú ekki hafa stjórn á aðstæðum .
Það hefur verið bakkað upp með rannsóknum , streituhormónin hjá fólki sem er fast í umferðarteppu á háannatíma eru eins og hjá orrustuflugmönnum og óeirðalögreglumönnum á meðan þeir sem ganga eða hjóla upplifa ekki þessa streitu , " segir hún en allt hefur þetta áhrif á heilsuna .
Hún mælir með því að fólk sníði sér stakk eftir vexti .
" Það eru ekki allir að fara að hjóla 20 kílómetra til og frá vinnu en langflest okkar geta stigið skref í þessa átt .
Margir hjóla í vinnu á sumrin en keyra á veturna .
Líka í hverfinu sínu , vera duglegri að labba og versla hjá kaupmanninum á horninu ef eitthvað vantar , " segir hún en þetta telur allt sem skref í átt að betri heilsu og vellíðan .
Nokkrir punktar úr fyrirlestri Sigrúnar Helgu um áhrif borgarumhverfis á hamingju en hún studdist m.a. við bókina Happy City eftir Charles Montgomery : • Í doktorsritgerð við Umeå-háskóla var sýnt að fólk sem er lengur en 45 mínútur á leið til vinnu er 40% líklegra til að skilja .
• Svissnesk rannsókn sýndi að fólk sem er klukkutíma á leið til vinnu þarf 40% hærri laun til að vera jafn ánægt með lífið og þeir sem ganga til vinnu .
• Bresk rannsókn sýndi að farþegar á háannatímum ( í lest eða bíl ) upplifa meiri streitu en orrustuflugmenn og óeirðalögreglumenn , á meðan ganga og hjólreiðar eru streitulosandi .
• Rannsókn í Kaliforníu sýndi að eftir því sem nemendur ganga meira , þeim mun hamingjusamari eru þeir .
• Þeir sem búa í " bílaháðum " hverfum þekkja og treysta síður nágrönnum sínum heldur en þeir sem búa í betur tengdum hverfum .
• TransMilenio verkefnið í Bogota ( 2000 ) : Róttækar umbætur , " hraðstrætóar " og hömlur settar á einkabílaakstur .
Ekki nóg með að ferðatími hafi styst um 20% , þá nær helmingaðist slysatíðini og morðtíðnin lækkaði líka , þó að glæpatíðni í landinu væri að aukast á sama tíma .
