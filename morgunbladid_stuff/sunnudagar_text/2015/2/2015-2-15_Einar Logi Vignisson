Tónlistarbækur hafa verið fastagestir á náttborðinu hjá mér síðustu ár .
Þægilegustu smáskammtalækningarnar fyrir svefninn .
Tónlistarveitan Spotify hefur aukið við ánægjuna eftir að ég uppgötvaði hvað það er skemmtilegt að hlusta á lög listamannanna við lesturinn .
Stundum hef ég reyndar komið mér í óþarflega mikið stuð rétt fyrir svefninn .
Ævisögur tónlistarmanna sem eiga drjúgan katalóg fá nýja vídd þegar maður hlustar sig í gegnum ferilinn við lesturinn .
Það gerði ég til dæmis við lestur ævisögu Graham Nash , Wild Tales .
Einlæg og flott bók sem opnaði verk Nash fyrir mér , en hann hafði fram að því orðið töluvert útundan hjá mér við hliðina á félögum hans David Crosby , Stephen Stills og Neil Young .
Ævisögur þeirra , saman í CSNY og sitt í hverju lagi , hef ég lesið margar .
Svo margar að ég ákvað að láta nýjastu bók Neil Young eiga sig í bili , telst til að ég hafi lesið á þriðja þúsund blaðsíður um ævi hans og orðið ágætt í bili .
Albesta bókin um Neil er eftir írskættaðan Breta , Johnny Rogan .
Hann verður að teljast minn uppáhaldsrithöfundur í þessari kategóríu .
Sérstaklega nákvæmur og ástríðufullur auk þess sem mér finnst hann hafa mjög góðan smekk fyrir hvað viðföngin hafa best gert í tónlistinni .
Frægustu bækur hans eru um The Smiths , Van Morrison og The Byrds auk bókarinnar um Neil .
Get mælt með þeim öllum nema Byrds-bókinni .
Þar eru frábærir kaflar en Rogan missir sig algerlega í smáatriðunum .
Tólf hundruð síður , takk fyrir .
Núna er ég að lesa bráðgóða bók sem heitir How Music Works og er eftir David Byrne , forsprakka Talking Heads .
Freyr Eyjólfsson vinur minn vakti athygli mína á henni og kann ég honum miklar þakkir fyrir .
Hef dreift fagnaðarerindinu áfram til þeirra vina minna sem deila músíkdellunni með mér og lesenda Morgunblaðsins hér með .
