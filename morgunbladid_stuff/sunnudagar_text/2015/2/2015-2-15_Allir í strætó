Strætisvagnar Reykjavíkur buðu borgarstjóranum í Reykjavík , Gunnari Thoroddsen , blaðamönnum og ýmsum öðrum gestum í ökuferð um bæinn í febrúar 1955 .
Tilefnið var opnun nýrrar leiðar en hlutverk hennar var fyrst og fremst , að því er frá var greint í Morgunblaðinu , að auðvelda fólki að komast á milli úthverfa án viðkomu eða dvalar í miðbænum , sem í þá daga var raunar með stóru M-i – Miðbærinn .
Í ræðu sem Eiríkur Ásgeirsson , forstjóri SVR , hélt að ökuferð lokinni kom fram að umsvif fyrirtækisins hefðu aukist verulega næstu árin á undan .
Vagnar SVR gátu þarna flutt 1.820 farþegar samtímis en þeir voru aðeins 772 þegar Reykjavíkurbær festi kaup á Strætisvögnum Reykjavíkur ellefu árum áður .
Í máli Eiríks kom fram að vagnarnir ækju samtals um 6.000 km á dag í stað 4.500 árið 1950 .
" Yfir 40 þúsund manns ferðast á degi hverjum með þeim og hjá fyrirtækinu vinna nú um 130 manns , þar af nálægt 80 vagnstjórar , " sagði Eiríkur og lýsti mikilli ánægju með nýjustu vagna SVR , dísilvagna af gerðinni Volvo .
