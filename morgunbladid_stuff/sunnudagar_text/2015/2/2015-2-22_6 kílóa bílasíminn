Í kringum 1980 tók Póstur og sími upp nýja þjónustu sem gerði fólki kleift að hafa síma í bifreiðum sínum en þó þurftu notendur þessara síma í fyrstu að hringja í gegnum sérstakra símstöð .
Árið 1986 var tekin upp sjálfvirk farsímaþjónusta , svokallað NMT-450 kerfi en svokallaðir bílasímar eða farsímar frá danska fyrirtækinu Dancall nutu þá á þessum árum mikilla vinsælda hérlendis og þá sérstaklega tegundin Dancall 7000 en Radíómiðlun fór að selja símann á sama tíma og nýja kerfið var tekið í notkun .
Dancall-símarnir voru tímamótabreyting fyrir samskiptamöguleika hérlendis en nú voru eigendur þeirra ekki lengur bundnir við að nota þá í bifreiðum heldur var síminn nú í handtösku sem í var lítil rafhlaða sem mátti hlaða aftur og aftur og auðvelt að bera töskuna .
Nú var því hægt að tala í símann á hestbaki , á vélsleðanum og í sumarbústaðnum svo eitthvað sé nefnt .
Að vísu vó síminn í töskunni 6 kíló en það þótti engu að síður lúxus á þessum tíma .
Síminn gat munað 49 símanúmer og þá þótti tímamótakennt að menn gátu tengt símanúmer bílasímans við annan síma og þannig yfirgefið bílinn og svarað símtölum sem bárust í hann annars staðar .
