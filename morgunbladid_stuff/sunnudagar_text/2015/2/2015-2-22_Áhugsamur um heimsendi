Bækurnar Ógæfa og Ofan og neðan eru í bókaröð sem ber yfirheitið Endir og hófst með bókinni Opinberun sem kom út 2012 .
Hugleikur Dagsson segir að upphafi að endinum megi rekja til þess að hann sé mjög áhugsamur um heimsendi , hvort sem það er í kvikmyndum , skáldsögum eða teiknimyndasögum .
" Mig langaði alltaf að gera heimsendasögu en ég fékk bara of margar hugmyndir , " segir Hugleikur .
Þá datt honum í hug að gera bók þar sem hann myndi hafa hundrað sinnum heimsendi og einn slíkan á hverri síðu , " en þá fór ég að ofhugsa hverja einustu hugmynd þannig að það kom ekkert annað til greina en að gera bókaflokk og þá með mismunandi teiknara að hverri bók þannig að hún yrði einstök útlitslega .
Ég ætlaði svo ekki að teikna sjálfur en útgefandi minn heimtaði að ég myndi teikna fyrstu bókina og ég sé ekki eftir því ég er mjög ánægður með að hafa gert svo íburðarmikla spýtukallabók .
" Eins og nafn fyrstu bókarinnar ber með sér sækir Opinberun innblástur í Opinberunarbók Biblíunnar og að sögn Hugleiks var sú hugmynd ein af þeim fjölmörgu heimsendahugmyndum sem hann velti fyrir sér í upphafi .
" Ég var lengi búinn að vera með þá hugmynd í kollinum að geimverur myndu framkvæma heimsendi en nota opinberunarbókina sem einskonar uppskriftabók og galdurinn var að reyna að koma því í einhverskonar söguþráð .
Ég sá netmyndasögu þar sem einhver hafði gert Pokemon-útgáfu af opinberunarbókinni og las biblíuna til þess að staðfesta að þessi Pokemon-saga hafi í raun og veru verið skrifuð eftir henni og eftir það langaði mig til að gera sögu líka með öllum þessum skepnum og allri þessari sögu , hún er svo risavaxin og súrrealísk og furðuleg .
" Eins og getið er komu tvær heimsendabækur til viðbótar út á síðasta ári , annarsvegar Ógæfa , sem Rán Flygenring teiknaði eftir handriti Hugleiks , og Ofan og neðan , sem er í raun í tveimur hlutum , þar sem Sigmundur B. Þorgeirsson og Lilja Hlín Péturs teikna hvort sinn hlutann .
Hugleikur segir að sér hafi þótt tilvalið að fá Rán Flygenring til að teikna Ógæfu , enda hafi hún meðal annars fengist við að teikna hversdagslega hluti í miðborg Reykjavíkur " og þess vegna fannst mér það passa svo vel í þessa sögu þar sem heimurinn sem endar í bókinni er miðborg Reykjavíkur " .
Eitt af því sem vekur athygli við bókina er að Páll Óskar Hjálmtýsson er í aðalhlutverki í henni en Hugleikur skýrir það svo að hann hafi verið að hlusta á lag með Páli Óskari og séð allt í einu fyrir sér þar Pál Óskar að slátra uppvakningum .
" Ég hafði samband við hann og spurði hvort hann væri til í að vera í aðalhlutverki í bók og hann var til í það enda er hann mjög hrifinn af hryllingssögum og þá sérstaklega uppvakningum .
" Þriðja bókin í röðinni er svo Ofan og neðan sem þau teikna Sigmundur B. Þorgeirsson og Lilja Hlín Pétursdóttir .
Hugleikur segist hafa byrjað á að tala við Sigmund , en hann hafi svo ákveðið á síðustu stundu að ræða við Lilju líka , " enda passaði það svo vel í konseptið að láta bókina skiptast í tvo hluta .
Svo passar það líka svo vel að Sigmundur er neðan , því hans saga er svo þunglyndisleg , en Lilja ofan þar sem hún segir frá stelpunni sem nennir ekki að hanga heima hjá sér þrátt fyrir heimsendi .
" 