Þroskaþjálfafélag Íslands gerir alvarlegar athugasemdir við framkvæmd ferðaþjónustu fatlaðs fólks sem Strætó bs sinnir .
Þetta kemur fram í ályktun sem stjórn félagsins sendi frá sér í vikunni .
Þar er vísað til þess sem gerðist í vikunni þegar ung stúlka varð eftir í bíl ferðaþjónustunnar og gleymdist þar stundum saman .
Vegna áðurnefnds atburðar segja þroskaþjálfar að fara verði yfir öll vinnubrögð ferðaþjónustunni viðvíkjandi svo harmleikur – líkur þeim sem varð – endurtaki sig ekki .
" Ferðaþjónustan gegnir mikilvægu hlutverki í daglegu lífi fatlaðs fólks og ýtir undir og eflir samfélagslega þátttöku þess , " segir Þroskaþjálfafélag Íslands og bætir við að allir verði að geta treyst þessari þýðingarmiklu þjónustu .
Sjónarmið , samtóna því sem Þroskaþjálfafélag Íslands hafa , koma fram í tilkynningu frá Þroskahjálp og Öryrkjabandalagi Íslands .
Þar segir að fatlað fólk og hagsmunasamtök þeirra hafi margoft bent á hættuna sem hafi verið yfirvofandi hjá ferðaþjónustunni því skort hafi á samráð og regluverk ekki verið nógu gott .
Þá hafi flutningur þjónustunnar til Strætó verið vanhugsuð framkvæmd .
Ekki sinnt um ábendingar " Margt af því sem upp hefur komið hefði verið hægt að koma í veg fyrir ef betur hefði verið staðið að undirbúningi og ef tekið hefði verið tillit til ábendinga fatlaðs fólks , þarfa þess og þekkingar , " segja Þroskahjálp og ÖBÍ .
sbs@mbl.is 