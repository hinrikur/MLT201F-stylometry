Gera á tillögur um fyrirkomulag atvinnulýðræðis á vinnustöðum og meðal nemenda í íslenskum skólum .
Níu manna nefnd sem raðast ætti í samkvæmt hlutfallskosningu fengi það hlutverk að koma með tillögur um fyrirkomulag þessa lýðræðisverkefnis og ætti að kanna að hve miklu leyti verði sett lög um verkefnið eða útfærslan sett í kjarasamninga .
Tillögur ættu að ligga fyrir í lok þessa árs .
Þetta er inntak þingsályktunartillögu sem þingmenn Vinstri grænna , með Svandísi Svavarsdóttur sem fyrsta flutningsmann , hafa lagt fram .
Tillaga um þetta efni var flutt á Alþingi 2013 og umsagnir sem þá voru ekki jákvæðar .
Í greinargerð með tillögunni nú segir að ekki sé fullreynt .
Trúnaðarmannakerfi á vinnustöðum sé mikilvægt í samskiptum launafólks og atvinnurekenda .
Það tryggi þó ekki áhrif starfsmanna á stefnumörkun og ákvarðanatöku á sínum vinnustað .
Ástæða til aðgerða " Engin ástæða er til að ætla annað en að víðtækara og virkara lýðræði myndi bæta starfshætti og starfsanda á íslenskum vinnumarkaði og efla kjör launafólks , " segir í tillögunni .
Þingmenn VG segja í greinargerð atvinnulýðræði auka afköst sem skili meiri arði fyrirtækja .
Þessum stjórnarháttum hafi verið komið á víða í Evrópu og reynslan sé góð .
Hugmyndir um þetta afbrigði lýðræðis séu ámóta gamlar og skipulögð kjarabarátta en hafi ekki náð fótfestu fyrr en eftir seinni heimsstyrjöld .
Þessi mál séu annars ólík frá einu Norðurlanda til annars .
Sinn sé siður í landi hverju .
Atvinnulýðræði hafi lengi verið baráttumál vinstri aflanna á Alþingi , en hafi ekki orðið að veruleika sem skyldi .
Íslenskur vinnumarkaður verði að teljast frumstæður hvað þetta snerti en full ástæða sé til aðgerða .
sbs@mbl.is 