Öryrkjar og aðrir sem þurfa á starfsendurhæfingu að halda hafa lent milli stafs og hurðar í kerfinu , að sögn Hrefnu Óskarsdóttur , forstöðumanns Starfsorku í Vestmannaeyjum .
Þetta er bagalegt því ekkert skiptir meira máli þegar fólk er að reyna að fóta sig á ný í samfélaginu en stuðningur og umhyggja .
Það hefur Hrefna reynt á eigin skinni .
Í dag mætir hún lífinu með jákvæðni og gleði að vopni og hefur skorið upp herör gegn hausarusli og tilfinningadrasli .
Orri Páll Ormarsson orri@mbl.is Ertu frá þér ? Fyrir einu ári hefði ég frekar dáið en að opna mig fyrir alþjóð á þennan hátt , " segir Hrefna Óskarsdóttir spurð hvort hún hafi lengi gengið með pistlahöfundinn í maganum en hún hefur vakið mikla athygli fyrir pistla sína á umliðnum mánuðum , bæði á vefnum eyjar.net og á Smartlandi á mbl.is .
Það var vinkona hennar sem lagði hart að Hrefnu .
Hún hefði heilmiklar meiningar um lífið og tilveruna .
Meiningar sem ættu fullt erindi við aðra .
Vinkona hennar er með námskeið sem heita " Draumar og drekar " og hvatti hana til að skrifa niður drauma sína og gera grein fyrir drekunum sem væru að halda aftur af henni .
Til að byrja með fannst Hrefnu þetta fráleitt en eftir að hafa hugsað málið ákvað hún að láta slag standa .
Fyrstu pistlar hennar birtust á eyjar.net síðastliðið haust og vöktu athygli .
Meðal annars hér í Hádegismóum en Marta María Jónasdóttir , ritstýra Smartlands á mbl.is , hafði skömmu síðar samband við Hrefnu og hafa pistlar eftir hana birst á þeim vettvangi síðan .
Hrefna kann Mörtu Maríu miklar þakkir fyrir hvatninguna , eins Tryggva Má Sæmundssyni , ritstjóra eyjar.net , sem hafi reynst henni afar vel .
" Þetta er ógeðslega gaman og viðbrögðin hafa verið ótrúlega mikil og öll jákvæð , " segir Hrefna sem er lesendum sínum afar þakklát .
" Fólk virðist geta samsamað sig skrifum mínum sem er mjög ánægjulegt .
Ef ég get glatt einhverja og jafnvel hjálpað þeim með þessum skrifum er tilganginum náð .
Ég sé sannarlega ekki eftir að hafa byrjað á þessum pistlaskrifum .
Það er glatað að vilja en gera ekki – og ætla sér samt að fá eitthvað út úr lífinu .
Þetta var nauðsynlegt spark í rassinn .
" Tilefni þessa viðtals er pistill sem Hrefna birti á eyjar.net í vikunni undir yfirskriftinni " Hver vill eiga fólkið mitt ? " Þar fjallar hún um fólkið sem hún hefur kynnst og unnið með undanfarin sex ár sem ráðgjafi og forstöðumaður Starfsorku í Vestmannaeyjum .
Skjólstæðingar Starfsorku eru öryrkjar og aðrir sem þrá að komast aftur út á vinnumarkaðinn .
Markmið Starfsorku er , að sögn Hrefnu , að gefa þessum einstaklingum tækifæri til að skapa sér mannsæmandi líf .
Líf sem þeir geti verið hreyknir af og líf sem gefi þeim tilgang til að fara á fætur á morgnana .
Falla ekki undir " tryggingu " Eins og mál hafa þróast verður þetta sífellt erfiðara .
Hendur Hrefnu og Starfsorku eru bundnar .
Í pistli sínum útskýrir hún hvers vegna .
Þar segir meðal annars : " Ríkið sá um að fjármagna starfsendurhæfingarstöðvarnar til ársins 2013 og þá tók VIRK , Starfsendurhæfingarsjóður við .
VIRK er ætlað að fjármagna atvinnuþátttöku einstaklinga með skerta starfsgetu .
Í þann sjóð rennur hluti af heildartekjum allra launþega í landinu og þangað borga líka lífeyrissjóðirnir .
Ríkið átti svo að greiða sinn hluta til að tryggja rétt þeirra sem eru á örorkubótum , á framfærslu sveitarfélaganna , á atvinnuleysisbótum og á sjúkrasjóðum stéttarfélaganna , til starfsendurhæfingar .
Ríkið ákvað hins vegar að borga ekki sinn hluta og þar með datt sú trygging niður .
VIRK ákvað svo að endurnýja ekki samninginn sinn við Starfsendurhæfingu Vestmannaeyja þrátt fyrir að lagalega beri þeim að fjármagna viðeigandi úrræði , aðgerðir og verkefni á sviði atvinnutengdrar starfsendurhæfingar og að að þjónusta sé skipulögð þannig að einstaklingar sem hafi þörf fyrir atvinnutengda starfsendurhæfingu fái þjónustuna sem næst heimabyggð sinni ( Lög nr. 60 , 2012 ) .
En að vísu er þessi þjónusta aðeins fyrir þá sem eru " tryggðir " .
Þetta gerir það að verkum að u.þ.b. 350 einstaklingar í Vestmannaeyjum eiga ekki lengur möguleikann á því að fara aftur út á vinnumarkaðinn með aðstoð starfsendurhæfingarinnar því þeir falla ekki lengur undir þessa " tryggingu " .
Þetta eru þeir sem þurfa hvað mest á þjónustu okkar að halda , en um leið þeir sem minnst láta í sér heyra .
Af því að það er enginn sérstaklega stoltur af því að vera álitinn " baggi á samfélaginu .
" Svo ég ákvað að taka mér það bessaleyfi að tala fyrir hönd þeirra 350 einstaklinga sem hvorki eiga lengur rétt á , né möguleikann til starfstengdrar endurhæfingar í minni heimabyggð .
Kæru Eygló Harðardóttir félagsmálaráðherra , Kristján Þór Júlíusson heilbrigðisráðherra og Vigdís Jónsdóttir , framkvæmdastjóri VIRK .
Væruð þið ekki bara til í að finna lausn á þessum málum , svo allir Íslendingar eigi jafnan rétt á atvinnutengdri endurhæfingu og hafi sömu tækifæri til að skapa sér mannsæmandi líf ? Til þess að fólkið mitt hafi tækifæri til að nýta sér þessa þjónustu í heimabyggð .
Væruð þið kannski líka til í að setja ykkur augnablik í spor fólksins míns og ímynda ykkur hvernig það er að vera fastur í gildru fátæktar , vonleysis og tilgangsleysis og sjá ekki möguleikann út ? Væruð þið að lokum kannski til í að setja hagsmuni fólksins ofar ykkar eigin og finna lausn fyrir alla þá tugþúsundi einstaklinga á Íslandi sem eiga ekki lengur rétt á þjónustu hjá VIRK ? Ég veit fyrir víst að fólkið mitt yrði ykkur afskaplega þakklátt .
" Svo mörg voru þau orð .
Enginn öryrki kom í fyrra Kjarni málsins er þessi : Komin er upp misskipting varðandi starfsendurhæfingu , að sögn Hrefnu .
Þjónustan er fyrir suma en ekki aðra .
Því getur hún ekki unað .
Að sögn Hrefnu eru 269 einstaklingar á örorkubótum í Vestmannaeyjum , með 75% örorku eða meira .
Þá eru 80 einstaklingar hjá Félagsþjónustunni , sem mögulega gætu nýtt sér þjónustu hjá Starfsorku , auk atvinnulausra , sem eru mismargir eftir árferði , og svo eru um tíu einstaklingar á endurhæfingarlífeyri .
Í dag eru í þjónustu hjá þeim , þrír einstaklingar sem eru á endurhæfingarlífeyri og níu frá Vinnumálastofnun .
Á síðasta ári kom enginn öryrki til þeirra og enginn frá Félagsþjónustunni .
" Eins og staðan er núna eru það bara þeir sem eru á endurhæfingarlífeyri og þeir sem koma frá Vinnumálastofnun , sem koma til okkar .
Vinnumálastofnun kaupir þjónustu fyrir sína skjólstæðinga og þeir sem eru á endurhæfingarlífeyri eru oftast ennþá tryggðir af vinnuveitanda .
Hinir þurfa að vera heima hjá sér sem er mjög niðurdrepandi fyrir fólk í þessari stöðu .
Fólk þarf að geta farið út úr húsi og leitað í athvarf eins og Starfsorku til að geta unnið í sínum bata á sínum hraða og sínum forsendum .
Án stuðnings er þetta miklu erfiðara .
Þess vegna verður svona stuðningur að vera til staðar í hverju einasta krummaskuði á Íslandi .
Það eru sjálfsögð og eðlileg mannréttindi að vera hluti af samfélaginu .
Það er alla vega mín skoðun .
" Hrefna hefur miklar áhyggjur af líðan fólksins sem ekki hefur lengur aðgang að þjónustu Starfsorku .
" Ég veit hvernig það er að vera fastur í skömminni heima .
Margir treysta sér ekki til að fara neitt ; geta ekki horst í augu við sitt umhverfi .
Fyrir þetta fólk þýðir þessi skerðing á þjónustu meiri einangrun , meiri vanlíðan , meiri depurð , meira þunglyndi og meiri kvíða .
Þetta er spírall niður á við með tilheyrandi kostnaði fyrir samfélagið .
Við erum alltaf að plástra sýkt sár .
Dælum bara svefntöflum og verkjatöflum í liðið .
Við erum stöðugt að vinna með afleiðingarnar í stað þess að uppræta orsökina .
" Keyrði sjálf á vegg Hún segir sérstaklega slæmt að klippa á þjónustu þegar bataferli er hafið .
Það geti verið þungt högg fyrir viðkomandi einstakling .
" Hjá mörgum er bataferlið langt og strangt .
Þetta tekur stundum mánuði eða jafnvel ár .
VIRK hefur verið að leggja áherslu á að starfsendurhæfingarstöðvar bjóði upp á minni , styttri og ódýrari úrræði , helst aðeins sex til átta vikur í senn .
Fyrir langflesta er það alltof skammur tími .
Það er tímafrekt og vandmeðferið ferli að koma fólki aftur á fætur .
" Hrefna þekkir þetta af eigin raun .
" Ég keyrði sjálf á vegg fyrir nokkuð mörgum árum og varð gjaldþrota andlega .
Tildrög þess voru þau að miðlungurinn minn ákvað að sofa ekki í fjórtán mánuði eftir að hann fæddist .
Við langvarandi svefnleysi verður heilastarfseminn eins og hjá einstaklingi með geðrof og ég var mjög langt niðri á þessum tíma .
Ég grét , brotnaði og fannst ég ómöguleg og ömurleg .
Samt hafði ég mjög góðan stuðning frá mínum nánustu – sem er meira en margir geta sagt .
Sem betur fer fannst skýring á málunum , en ég var eigi að síður lengi að ná heilsu á ný .
" Hún segir þetta hafa verið nokkurra ára ferli og á þeim tíma bjó hún hvorki að jákvæðni né gleði .
" Þetta getur tekið rosalegan tíma og maður verður að hafa stuðning allan tímann .
Á endanum gat ég loksins farið að vinna markvisst í sjálfri mér og eftir það lá leiðin fljótt upp á við .
Lykilatriði í því var gott bakland .
Við þurfum öll umhyggju .
Það er erfitt að gera þetta einn .
" Sá Ljósið Spurð hvort þessi sára reynsla hafi verið kveikjan að áhuga hennar á starfsendurhæfingu svarar Hrefna neitandi .
" Alls ekki .
Mér þótti það hræðileg tilhugsun að fara að vinna með fólki í sömu sporum og ég hafði verið .
Eftir að hafa lært iðjuþjálfann var ég staðráðin í því að fara að vinna með börnum .
Í starfsþjálfuninni fékk ég hins vegar bæði að kynnast starfi Hlutverkaseturs og Ljóssins og heillaðist af því .
Á þessum stöðum eru unnin kraftaverk á hverjum degi og ég kynntist vel fólkinu á bak við sjúkdóma , þunglyndi , kvíða og félagslega einangrun .
Eftir það var ekki aftur snúið .
" Hrefna segir þetta snúast um að mæta einstaklingnum þar sem hann er .
Á hans forsendum og miða kröfur út frá því .
" Það er heillandi saga á bak við hvern einasta einstakling sem ég hef kynnst í mínu starfi .
Erfiðleikar og sorg .
Dæmigerður skjólstæðingur getur verið kona með vefjagigt en þegar maður skoðar söguna er oft ofbeldi eða önnur erfið lífsreynsla í farteskinu .
Konan hefur verið ofboðslega dugleg alla tíð , sinnt vinnunni , sinnt eiginmanninum , sinnt börnunum og alltaf sett sjálfa sig í aftasta sæti .
Síðan keyrir hún á vegg – getur ekki meira .
Þá leitar hún til okkar .
" Spurð hvort kröfurnar sem við gerum sem samfélag séu orðnar of miklar , fólk rísi hreinlega ekki undir þeim , svarar Hrefna : " Ekkert endilega .
Fjölmargir rísa undir þessum kröfum .
Það er ógeðslega gaman þegar maður stendur sig vel og það er ógeðslega gaman þegar gerðar eru til manns miklar kröfur og maður stendur undir þeim .
En við verðum líka að gefa fólki svigrúm til að brotna – og standa upp aftur .
Með reisn .
Þetta er svolítið allt eða ekkert-samfélag sem við búum í .
Annað hvort getum við allt eða ekkert .
Í mínum huga er sjálfsagt að hlúa að öllum , sérstaklega þeim sem brotna .
" Óþægileg umræða Að áliti Hrefnu þykir okkur umræðan óþægileg .
" Okkur finnst óþægilegt þegar fólk ber tilfinningar sínar á torg , að ekki sé talað um að einhver hafi brotnað niður .
Við vitum ekki hvernig við eigum að bregðast við og skiptum helst um umræðuefni .
Einhvern tíma var sagt í flottu viðtali : Við eigum að vera sterk , við megum vera glöð , við megum vera reið og við megum vera full ! Þetta er ljómandi gott mottó ! " Hún segir mikilvægt að opna umræðuna um geðraskanir , þunglyndi og hvaðeina sem veldur því að fólk situr heima , þegar það vill miklu frekar vera úti á vinnumarkaðnum .
" Sjáðu bara umræðuna um kynferðisofbeldi .
Það hefur ótrúlega flott fólk stigið fram og sagt : " Ég varð fyrir þessu og ég er að skila skömminni ! " Það lenda allir í einhverju , hvort sem það er líkamlegt , andlegt eða fjárhagslegt gjaldþrot , og beyglast aðeins .
En um leið og við getum talað um þessa hluti upphátt og skömmin fer þá liggur leiðin upp á við .
Það er vonlaust að vera í uppbyggingu og niðurrifi á sama tíma .
Við verðum að velja ! Til allrar hamingju er þjóðfélagið að opnast og um leið umræðan um allt sem áður hefur verið tabú .
" Snýst málið um kerfi eða fólk ? Úr vöndu er að ráða .
Hrefna er þó ekki í vafa um hvað þurfi að gera til að liðka fyrir starfsendurhæfingu á ný .
" Hættum að hugsa um hagsmuni einhverra kerfa .
Spáum frekar aðeins í fólkinu .
Eru ekki kerfin búin til utan um fólkið ? Því miður vill það stundum gleymast .
Tilgangurinn með VIRK var að mæta fólkinu , ekki að búa til kerfi af því að það er svo gaman að vinna með kerfi .
Hættum að búa til meira vesen .
Er ekki lítið gagn af því að hafa ógeðslega flott kerfi þegar allt fólkið er flutt til Noregs ? " Að áliti Hrefnu er óþarfi að týnast í einhverjum kerfum í ekki stærra samfélagi enda virki margt mjög vel hjá okkur .
" Það er æðislegt að geta hringt eitt símtal , til dæmis í Tryggingastofnun eða Félagsþjónustuna , og þær gera allt fyrir mig , skvísunar þar .
Ráðgjafinn hjá VIRK hérna í Eyjum er líka flottur .
Þarna er maður heppinn að geta talað við einstaklinga .
Einstaklingar eru alltaf viðmótsþýðari en kerfi .
" Komumst lengra á gleðinni Með pistlunum á eyjar.net er Hrefna meðal annars kynnt með þessum orðum : " Með óendanlegan áhuga á öllu því sem eykur vellíðan , hamingju og lífsgleði og því sem dregur úr hausarusli og tilfinningadrasli .
" Hún hlær þegar þetta ber á góma .
" Halldóra Geirharðsdóttir leikkona talaði einu sinni um " mindfuck " í viðtali sem mér þótti alveg æðislega skemmtilegt orð .
Ég kalla þetta " hausarusl " og á þar við allar raddirnar í hausnum á okkur sem eru sífellt að sannfæra okkur um að við getum ekki , eigum ekki og kunnum ekki .
Við eigum ekki að trúa þessum röddum .
Við komumst miklu lengra á jákvæðninni og gleðinni og ef þeir sem ráða í þessu landi myndu mætast á þeim forsendum væri hægt að gera kraftaverk .
" Og hún hefur trú á þessu fólki .
" Vigdís Jónsdóttir , framkvæmdastjóri VIRK , er æðisleg og Eygló Harðardóttir , félagsmálaráðherra , er frábær manneskja , og ég hef líka fulla trú á Kristjáni Þór Júlíussyni heilbrigðisráðherra .
Ég veit að þau eru með hagsmuni fólksins að leiðarljósi .
Ég er ekki að setja út á þau sem manneskjur en í þessu tiltekna máli hafa þau misst sig svolítið í pólitíkinni .
" Fýla er sóun á tíma og orku En hvernig ætli Hrefnu sé almennt tekið , þar sem hún mætir svona blátt áfram , glöð og jákvæð ? " Mjög vel .
Ég verð alla vega ekki vör við annað .
Ég hef prófað hitt , að vera í fýlu , ég var formaður Fýlupokafélagsins , og mig langar ekkert að fara þangað aftur .
Ég var reið og pirruð í mörg ár og eyddi alveg ótrúlegri orku í neikvæðni og leiðindi .
" Vatnaskil urðu þegar hún fór eitt skiptið í fýlu út í manninn sinn .
Hann brá sér af bæ og þegar hann sneri aftur gerði hann sér enga grein fyrir því að hún væri í fýlu .
" Ég var sumsé búin að eyða sex klukkutímum í brjáluðu skapi – til einskis .
Þetta opnaði augu mín .
Fýla er ótrúleg sóun á tíma og orku .
" Hún hlær .
" Því betur sem við tökum til hjá okkur , þeim mun meira pláss er fyrir gleðina .
Og þá koma allir möguleikarnir í ljós .
" Að sögn Hrefnu gengur ótrúlega vel að fá fólk til að hugsa með þessum hætti .
" Þegar fólk áttar sig á því að ég hafi sjálf verið á sama stað og það mæti ég yfirleitt miklum skilningi .
Þegar öllu er á botninn hvolft eru allir svona .
Við erum öll uppfull af ranghugmyndum og allskonar tilfinningadrasli .
Við megum bara ekki leyfa því að ná yfirhöndinni .
Í samtölum mínum við fólk nota ég sjálfa mig aðallega sem dæmi og greini því frá allskonar heimskulegum hugsunum – af því ég vissi ekki betur .
Þegar maður hefur traustið og fólkið viljann er ekkert sem stöðvar okkur ! " 