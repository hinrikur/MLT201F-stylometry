Umræðan um eftirtektarverðan og yfirgripsmikinn dóm Hæstaréttar er tekin að kyrrast .
Dómurinn var skýr og vel skiljanlegur þeim sem lögðu sig eftir honum , og þurfti ekki lögfræðikunnáttu til .
En það var þó ekkert áhlaupsverk að fara í gegnum hann vegna umfangs hans .
Aðdragandinn Þótt dómur Hæstaréttar væri byggður upp með nokkuð öðrum hætti en héraðsdómurinn , sem liggur honum til grundvallar , verður ekki annað sagt , en að gott innra samræmi sé á milli dómanna og þeirrar niðurstöðu sem fimm hæstaréttardómarar og þrír héraðsdómarar komast að .
Fjölmiðlar eiga engan kost annan en að fjalla um tíðindi af þessu tagi um leið og þau eru kunngerð .
Auðvitað væri æskilegast að öflugir blaðamenn gætu fengið nokkra daga yfirlegu og sérfræðilega aðstoð þegar svo mikið er undir .
Úrslit 6 ára erfiðis margra manna birtist og fjölmiðillinn verður að koma inntakinu til skila til sinna lesenda með knöppum hætti , en þó þannig að heildarmyndin birtist þeim .
Her lögfræðinga , endurskoðenda og aðstoðarmanna hefur komið að málinu , annars vegar frá ákæruvaldi og hins vegar frá þeim sem sæta ákærum , og lagt nótt við dag .
Gríðarlegt magn upplýsinga hefur verið skoðað í þaula .
Augljóst má vera að stór hluti þess , sem menn hafa orðið að sökkva sér niður í , kemur þó aldrei við sögu í málinu .
En skoðun og útilokun er mikilvægur þáttur í vinnslu máls .
Margt hlýtur að síast burt á hinni löngu vegferð .
Sama er að segja um yfirheyrslur yfir ákærðum , vitnum og fjölmörgum sérfræðingum .
Það er mikið í húfi fyrir langflesta sem að slíku stórmáli koma .
Þeir sem bornir eru alvarlegum sökum og mega vænta þungra refsinga nái ákæruvaldið sínu markmiði eiga mest undir .
En trúverðugleiki ákæruvaldsins er einnig í húfi , sem og dómstóla og í tilviki þeirra síðarnefndu vomir spurningin yfir , hvort þeir valdi í rauninni málum af þessari stærð , og sem varin eru af meira kappi og meira fjárhagslegu afli en almennt gerist í íslenskum sakamálum .
Ekki er mjög langt síðan ákærður í máli af þeim toga sagði sjálfur svo frá , að hann hefði eytt milljörðum króna í vörn sína .
Einungis örfáir menn í heiminum ráða við slíkt .
Ekki var hinn mikli kostnaður sundurgreindur , en það blasir við að jafnvel myndarlegir lögmannsreikningar dýrseldra lögmanna tóku aðeins til sín brot af slíkri ógnarfjárhæð .
Vafalítið er að drjúgum hluta hennar var í því tilviki varið til kaupa á þjónustu fjölmenns liðs spunameistara og það þótt engir ákærðir í nokkru máli á Íslandi hafi haft annan eins aðgang að fjölmiðlum og sá sem í hlut átti og beitt þeim jafn freklega og gert var í þessu máli .
Umræðan um niðurstöðuna Það er sérkennilegt að sjá samhengið á milli þess sem þarna er nefnt og umfjöllunarinnar sem varð eftir að Hæstiréttur Íslands birti dóm sinn í síðustu viku og óvænta þróun hennar .
Fjölmiðlarýnirinn Andrés Magnússon birti áhugaverðan pistil um það atriði í blaði sínu , Viðskiptablaðinu .
Þar segir hann meðal annars : " Það var um margt fróðlegt að fylgjast með umfjöllun fjölmiðla um þetta Kaupþingsmál .
Þar bar Morgunblaðið höfuð og herðar yfir aðra miðla .
Fréttir þess voru einfaldlega meiri , greinarbetri og dýpri en annarra miðla , en það hefur fylgt þessum eftirhrunsmálum afar vel eftir .
En það var skrýtnara hvað áhugi Fréttablaðsins var dræmur eða kannski endasleppur frekar .
Dómurinn var forsíðufrétt á föstudag og frekar um hann fjallað á innsíðu ( þar sem mynd af Óla spes var innan um myndir af hinum dæmdu ! ) , en svo ekkert meir .
Allir aðrir almennir fréttamiðlar eru enn að gera sér mat úr dómnum , sem flestum ber saman um að muni vera víðtækt fordæmi í öðrum málum .
" Það tóku svo sannarlega fleiri eftir þessu .
Það gat ekki farið fram hjá neinum að millistjórnendur á miðlum 365 langaði bersýnilega til þess að lágmarkskröfur um faglega blaðamennsku fengju notið sín .
En það fór heldur ekki á milli mála að snarlega var gripið í taumana .
Til að fela vandræðaganginn við það að kæfa umræðuna var reynt að drepa henni á dreif .
Og var þá ekki réttast að byrja rétt einu sinni spunann um það þegar " gjaldeyrisforðinn var gefinn Kaupþingi " eins og það er gjarnan orðað og svo undrunarhrópin um það , af hverju megi ekki spila samtalið á milli forsætisráðherrans og seðlabankastjórans ! Og það merkilega var , að Ríkisútvarpið ( Stofnun í þjóðarþágu ) , sem ekki er í eigu sömu aðila og 365 , þótt fréttamat og áhugasvið séu löngum kostulega áþekk , fór strax eftir fyrstu umfjöllun í þetta sama far .
Þetta var auðvitað svo ankannalegt að öfugt við 365 taldi " RÚV " sig þurfa afsökun fyrir undarlegheitunum , sem er sjaldgæft .
Var bent á að einhverju sinni í langri meðferð málsins hefði verið nefnt eins og í framhjáhlaupi að byrinn sem " kaup sjeiksins " hefði veitt Kaupþingi kynni að hafa haft áhrif á þetta með gjaldeyrisforðann .
Þarna var ótrúlega langt seilst í þráhyggju sinni og andúð .
Því í einum af lengstu dómum í sögu Hæstaréttar Íslands er ekki minnst á þetta mál .
Og ekki var hægt að segja að neitt nýtt hefði gerst í þessu atriði síðan fjárlaganefnd undir forystu Björns Vals Gíslasonar fjallaði um þetta mál í heilan vetur og vantaði þá ekki áhuga Fréttastofunnar .
Öll sú mikla rannsókn endaði með því að Björn Valur og meirihluti hans suðu saman stuttan áróðurspistil , sem hefði ekki getað orðið ómerkilegri , þótt hann hefði verið settur saman í vetrarbyrjun , áður en allur leikaraskapurinn hófst , sem engu skilaði .
" Fréttastofan " , sem fylgdist áköf og gagnrýnislaust með þessum hallæristilburðum helsta liðþjálfa Steingríms J. Sigfússonar , tók þó aldrei eftir því , að allan veturinn sem fjárlaganefndin fimbulfambaði um þetta bað hún seðlabankastjórnann , sem allt gekk út á að ófrægja , aldrei um að koma á sinn fund og gera grein fyrir málinu .
Sjálfsagt vegna þess , að þá hefði ekki þurft fleiri fundi .
Ekki vitund snúið Málið er ekki mjög flókið , þótt það mætti ætla eftir allar rangfærslurnar .
Ríkisstjórnin hafði eins og kunnugt er ákveðið að í miklu neyðartilviki skyldi verja fé til að reyna að bjarga fyrsta íslenska bankanum ( Glitni ) , sem stefndi í þrot , með því að leysa meirihuta eignarhaldsins til sín á tilteknu verði .
Ástæður þess liggja fyrir .
Öllum mátti vera ljóst , að félli fyrsti bankinn sem riðaði væru yfirgnæfandi líkur á að þeir færu allir þrír .
Ekki var heldur talið útilokað að ríkissjóður kynni að hafa bolmagn til að bjarga einum banka .
Ef reikningar Glitnis og upplýsingar um lánalínur og fleira væru réttar , þótti ekki vonlaust að honum mætti hugsanlega bjarga .
Tækist það væri ekki víst að áhlaup yrði gert á hina .
Síðar komu auðvitað gleggri og verri upplýsingar í ljós .
En svo urðu þau undur , að aðaleigandi þessa banka á fallandi fæti ( og helsti skuldari hans og allra hinna bankanna ) ákvað að reyna að beita fjölmiðlaveldi sínu og pólitískum áhrifum , einkum í Samfylkingunni , til að knýja fram betra boð frá ríkisstjórninni .
Hann dró því að boða til hluthafafundar .
Þar með voru örlög Glitnis innsigluð .
Veruleikafirringin var algjör .
Atbeini ríkisins kom því ekki til .
Því mun hafa verið talið að svigrúm kynni að verða til þess að bjarga næsta banka sem riðaði , Kaupþingi , enda létu eigendur hans þannig að með tiltekinni aðstoð héldist hann á réttum kili .
Því héldu forsvarsmenn Landsbankans einnig fram um sinn banka og hafa síðar sumir fullyrt að ákveðið hafi verið að kosta því svigrúmi sem til var til að bjarga Kaupþingi fremur en L.Í .
En þegar þarna var komið og eftir að hafa séð innviði Glitnis var stjórnvöldum landsins orðið ljóst , að áhættan við björgunaraðgerðir var mjög mikil .
L.Í .
hafði ekki veð fram að bjóða gegn þeirri aðstoð sem forsvarsmenn bankans héldu fram að myndi duga þeim til bjargar .
Síðari tíma vitneskja gerir það að vísu ekki trúverðugt .
En Kaupþing hafði FIH banka í Danmörku fram að bjóða .
Reikningar þess banka sýndu að hann væri þrefalt virði lánsins sem beðið var um .
Stæðist það og fengist allsherjarveð í honum , sem fékkst , var ekki bein áhætta fólgin í þeirri hjálp .
Nú hafa menn séð að reikningar fjölda banka , austan hafs og vestan , blikna fljótt við erfiðleika og það þrátt fyrir að margvíslegir varnaglar séu slegnir og styrkleikaprufur fjármálaeftirlita sýni að viðkomandi banki eigi að þola flest hugsanleg áföll .
En FIH bankinn var ekki líklegur til að fara á höfuðið .
Allt danska bankakerfið var komið í danska ríkisábyrgð .
Enda er FIH bankinn ekki farinn á höfuðið enn .
Árið 2007 hafði FIH verið gerður upp með hagnaði sem nam á þriðja tug milljarða króna .
Og jafnvel þegar árið ógurlega , 2008 , var gert upp vorið 2009 var hagnaður bankans tæpir 4 milljarðar króna .
Þann örlagaríka dag , sem þetta var allt til umræðu , hafði Seðlabanki Íslands samband við Seðlabanka Danmerkur og spurðist fyrir um FIH bankann og hvort efast þyrfti um veðhæfni hans .
Því var svarað til að í fljótu bragði teldu menn það ekki vera , en sagt að Danska fjármálaeftirlitið yrði spurt .
Þegar það hafði verið gert lét bankinn S.Í .
vita að mat eftirlitsins væri hið sama .
En þar sem beðið var um aðstoð í erlendum gjaldeyri vildi S.Í .
ekki taka lokaákvörðun í málinu .
Stór hluti gjaldeyrisforðans var þannig tilkominn , að íslenska ríkið hafði selt skuldabréf fyrir 1 milljarð evra .
S.Í .
hafði varðveitt andvirðið og það hafði tekist svo vel að lánið var sjálfbært og ríkissjóður hafði af því engan kostnað .
En þar sem forðinn var þannig til kominn litu bankastjórar S.Í .
svo á , að vilji ríkisstjórnarinnar , en ekki bankans , yrði að ráða niðurstöðunni .
Þeir sem báðu um aðstoðina héldu því fram , að ríkisstjórnin vildi að þessi fyrirgreiðsla yrði veitt .
Þess vegna fór símtalið við forsætisráðherrann fram .
Tilviljun réð því að það símtal var hljóðritað .
Þess vegna átti fyrirgreiðslan sér að lokum stað gegn allsherjarveði í banka sem talinn var standa mjög ríflega undir því .
Ómerkilegur eftirleikur Það voru aðrir aðilar og önnur ríkisstjórn sem sáu um meðferð þess veðs og hvort ætti að selja bankann og þá hvenær .
Það hefur öllu ráðið um það hversu vel veðið hefur reynst .
Þeir , sem flæmdir voru frá S.Í .
með pólitísku offorsi af því tagi , sem hafði verið óþekkt í áratugi á Íslandi , fengu engu um það ráðið .
Ábyrgðin á því er annarra .
Bankinn FIH er enn starfandi og lausleg skoðun á eigin fé bendir til að hann sé enn mun meira virði en veðskuldin var .
Þeir sem eiga bankann nú virðast því mega vera mjög ánægðir með viðskipti sín við Seðlabanka Íslands .
Allan þann tíma sem hin bjánalega umræða hefur farið fram um hið " dularfulla " samtal forsætisráðherrans og seðlabankastjórans hefur sá síðarnefndi aldrei verið spurður um það , hvort hann hefði eitthvað á móti því að samtalið væri birt opinberlega .
Það er í rauninni enn þá dularfyllra en símtalið sjálft .
