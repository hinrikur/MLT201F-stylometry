" Casio G Shock fyrir hann , Casio Baby-G fyrir hana , " sagði í auglýsingunni fyrir eina af fermingargjöfum ársins 1999 , G-Shock úrið .
Eflaust yrði slíkt úr ekki auglýst á þennan hátt í dag , þar sem tekið væri fram að barnaútgáfan hentaði stelpum betur .
Úrin nutu mikilla vinsælda meðal unglinga í kringum síðustu aldamót , og ekki var óalgengt að sjá þá skarta þeim í sundlaugum , þar sem þeir báru saman úr sín og þá ekki síst hversu mikið dýpi og þrýsting viðkomandi úr þoldi , en enginn þótti maður með mönnum nema hann ætti úr sem hann gæti ferðast með á að minnsta kosti nokkur hundruð metra dýpi .
Þau voru afar klunnaleg og fyrirferðarmikil á úlnliðum fólks enda voru þau upprunalega hönnuð til þess að nýtast í íþróttum og útivist .
G-Shock , eða Gravitational Shock-úr , eins og þau heita fullu nafni , eru framleidd enn þann dag í dag þó sala þeirra skili Casio eflaust umtalsvert minna fé í kassann en um aldamótin .
Þau komu fyrst á markað árið 1983 og þegar þau nutu mestra vinsælda fengust þau yfirleitt í nokkrum litum og skörtuðu stórum , stafrænum skjá .
Retro Casio-úr hafa komist í tísku aftur á undanförnum árum og eflaust er endurkoma G Shock-úranna ekki langt undan .
