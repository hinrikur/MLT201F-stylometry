Í nýrri og áhugaverðri bók með úrvali verka um 120 helstu landslagsljósmyndara samtímans gefur að líta forvitnilega sýn þeirra á umhverfi sitt .
Höfundurinn , William A. Ewing , segir ekki hægt að líta fram hjá því hvernig maðurinn hefur breytt ásýnd jarðar .
Eins og sjá má í meðfylgjandi myndum úr bókinni er nálgunin við landslagið bæði fjölbreytileg og athyglisverð .
Einar Falur Ingólfsson efi@mbl.is E ins og á við um flesta kollega mína þá er það landslag sem maðurinn hefur breytt , eða frekar það sem maðurinn hefur lagt undir sig , sem mér finnst áhugavert í landslagsljósmyndun dagsins í dag .
Það er áhugaverðara en hin hreina og óperulega sýn sem birtist til að mynda í ljósmyndum Ansels Adams .
Fótspor mannsins á jörðinni er orðið of stórt til að líta framhjá því .
" Þannig útskýrir sýningarstjórinn William A. Ewing nálgun sína við val verkanna í bókina Landmark – The Fields of Landscape Photography sem breska forlagið Thames & Hudson gaf út fyrir skömmu .
Þetta veglega , og glæsilega hugsaða og prentaða verk , hefur vakið verðskuldaða athygli .
Í bókinni eru verk um 120 samtímaljósmyndara víða að úr heiminum og birtist hér á afar forvitnilegan hátt hverjir það eru sem Ewing telur hvað áhugaverðasta í hópi þeirra ljósmyndara sem takast á við landslag nú á 21. öldinni .
Og val hans mótast einmitt af tímanum , því hvað hann telur mikilvægt að ljósmyndararnir fáist við í dag og hvers vegna .
Hann telur ótvírætt að gagnrýnislaus sýn á ósnortinn heim sé vafasöm , ef ekki ómarktæk , nú þegar maðurinn mylur yfirborð jarðar undir sig af sívaxandi hraða og þunga .
Pétur Thomsen er fulltrúi íslenskra ljósmyndara í bókinni en birt er mynd úr verki hans Aðflutt landslag , sem sýnir framkvæmdir við byggingu Kárahnjúkavirkjunar .
Algerlega sjónrænn miðill Viðfangsefni bókarinnar , landslagið í ljósmyndum í dag , á mikið erindi hér á landi .
Við Íslendingar erum tiltölulega fá á þessu unga landi , sem býr yfir óvenjulegri fjölbreytni þegar litið er til þeirra upplifana sem ferðamenn geta orðið fyrir , og í þeim hópi eru ljósmyndarar ófáir , innlendir sem erlendir .
Sannkölluð sprenging hefur orðið í áhuga almenings á ljósmyndamiðlinum , samhliða auknum gæðum í stafrænni ljósmyndatækni , og sífellt fleiri hafa eignast myndavélar sem skila stórum skrám og geta gert nánast hvað sem sá sem á heldur hugsar sér .
En eru verkin áhugaverð ? Takast ljósmyndarar á sannferðugan hátt á við heiminn eins og hann er í raun ? Það eru slíkar spurningar sem Ewing spyr með vali sínu í bókina .
Vissulega má segja að ásýnd Íslands sé afar frábrugðin því sem sjá má í flestum löndum , þar sem maðurinn hefur mótað nær allt sitt umhverfi , á óafturkræfan hátt .
Hér er því mögulega hægt að taka , án mikillar íróníu , ljósmyndir af landslagi þar sem hvergi sést glitta í mannanna verk .
En það á við á færri og færri stöðum .
Í meira en fjóra áratugi hefur William A. Ewing skrifað og fjallað um myndlist , hann hefur sett upp fjölda sýninga með ljósmyndaverkum og stýrði virtu safni , Musée de l ' Elysée í Lausanne í Sviss , í fjórtán ár .
Þessi nýja bók , Landmark , er verk sem hann hefur viðað í í mörg ár enda segist hann í samtali okkar hafa mikinn áhuga á landslagsljósmyndun .
Bókinni skiptir hann í tíu kafla þar sem sá fyrsti fæst við ægifegurð þar sem mikilfengleiki náttúrunnar er allsráðandi , sá næsti við sveitasælu , þá er komið að mannvirkjum , sem margir samtímaljósmyndarar hafa áhuga á , því hvernig mennirnir rista upp og nýta yfirborð jarðarkringlunnar , þá koma leikvellir í víðri túlkun , ör í landi , undur , ofskynjanir og loks einskonar náttúrleg upphafning ; sýn höfundarins og val verkanna alltaf forvitnileg .
" Ljósmyndun er algerlega sjónrænn miðill , " segir Ewing og bætir við að þrátt fyrir að hann hafi sett saman ýmiskonar sýningar finnist honum viðfangsefni ljósmyndara hæfa ljósmyndamiðlinum misvel .
Til að mynda finnst honum ljósmyndin ekki vera upp á sitt besta í glímunni við portrett .
Myndirnar eru blekking " Hins vegar hreyfir landslag í ljósmyndum alltaf við mér , það er heppilegt viðfangsefni fyrir miðilinn , rétt eins og arkitektúr .
Í landslagsmyndum er tekist á við rými og sjónræna blekkingu , þar sem landslag og umhverfi er flatt út á tvívíðan flöt .
Landslagsmyndir geta haft að efniviði alla sömu þætti og málverk : alla liti sem hægt er að ímynda sér , glímu við ljós , sjónræna blekkingu , svo margt sem ögrar hugmyndum þess sem horfir .
Allt er þetta áskorun fyrir þann sem ætlar sér að takast á við þennan efnivið .
Sjálfur hef ég komið á fæsta staðina sem sýndir eru í bókinni en mér hættir til að hugsa um þá eins og þeir birtast í myndunum , sem flöt þar sem vegurinn hverfur í fjarskanum , en vitaskuld eru þeir ekki þannig í raun .
Vegurinn heldur áfram handan hæðarinnar og þar er annað landslag , myndirnar eru blekking og það er sífelld áskorun fyrir landslagsljósmyndara að fanga það sem er í raun ófanganlegt .
Að koma reglu á það sem hann kýsa að ramma inn , láta það skipta máli og vera áhugavert fyrir áhorfandann .
" Ewing segir að í bókina hafi hann viljað safna saman helstu hugmyndum um sjónrænt landslag á 21. öldinni .
Hann muni því miður ekki lifa það að sjá úrvalið úreldast á viðlíka hátt og hann sjái þegar hann tekur nú upp bækur með landslagsmyndum frá þriðja og fjórða áratug síðustu aldar , eftir viðurkennda og virta meistara landslagsljósmyndunar eins og Ansel Adams .
" Kannski munu þessi nýju verk sem okkur þykja áhugaverð í dag þykja fáránleg síðar á öldinni , hver veit ? " segir hann .
" En ég reyndi í það minnsta að skapa eitthvað nýtt , sýna ný tungumál í miðlinum .
" Ljósmyndun er skráningarmiðill Fjölbreytileiki myndanna er mikill en innan þeirra segir Ewing vera hugmyndafræðileg átök milli fólks sem telur sig annars vegar vera heimildaljósmyndara og hins vegar listamenn .
Margir sem líta á sig sem listamenn óttast að vera taldir eitthvað ómerkilegri í dag ef þeir teljist vera að skrá heimildir .
" Fyrir þrjátíu árum hikuðu ljósmyndarar ekki við að kalla sig heimildarljósmyndara en nú segja þeir margir : Nei , nei , ég er listamaður ! Eins og það sé ekki hægt að vera hvort tveggja .
Staðreyndin er sú að ljósmyndun er skráningarmiðill og skráir á stórkostlegan hátt þegar vel er gert .
Mér þykir alls ekkert ómerkilegt við það að kalla einhvern heimildarljósmyndara , þótt vissulega taki menn margar listrænar ákvarðanir í ferlinu , allt frá því að ákveða að taka ljósmynd á tilteknum stað , í hvaða hæð myndavélin á að vera , með hvaða linsu og í hvaða átt hún á að beinast .
Allar þessar ákvarðanir skipta máli og þar kemur listin inn , að skapa áhrifaríka og sannfærandi mynd .
Það má síðan deila til eilífðar um heimildargildi verka og hvað sé sjónræn blekking , en við vitum líka öll að það er mikill munur á því að taka mynd í raunverulega umhverfi og því að skapa eitthvað frá grunni , að skálda upp úr sér .
" Þegar Ewing er spurður hvers vegna hann telji landslagsljósmyndun á 21. öldinni þurfa að takast á við önnur viðfangsefni en landslagsmyndir fyrri tíma segir hann það snúast um hraða breytinganna .
" Í þúsundir ára hafa menn verið að breyta landslagi en það var alltaf á mannlegum skala , kannsi með einu dýri og einu handverkfæri .
Þessar breytingar á umhverfinu hafa því verið mjög hægar , jafnvel þegar verkefnin voru gríðarstór , eins og bygging píramídanna eða eyðing skóganna í Evrópu , " segir hann .
" Nú skyndilega getur maðurinn hins vegar beitt tækjum af yfirgengilegu afli og skapað ótrúlegar breytingar á landslagi , jafnvel á einum degi .
" Hann tekur sem dæmi ljósmynd Péturs Thomsen hér til hægri , þar sem jarðýtur fletta landinu upp .
" Ég bý hér úti á landi í Sviss , í litlu þorpi , og á nokkrum dögum hafa tveir eða þrír menn á risastórum vélum fjarlægt hluta af heilu fjalli til að rýma fyrir íbúðarblokk .
Við sjáum þessar gríðarmiklu breytingar um alla jörðina og hraði þeirra eykst bara .
Námuvinnsla er að verða sjálfvirk og landinu er flett sundur .
Þetta er ástand jarðarinnar og við getum ekki neitað því .
" Ekki ljósmyndarar frekar en aðrir segir hann .
Heimurinn eins og hann er Ewing telur því mikilvægt að sýna heiminn eins og hann er en neitar því þó ekki að enn megi finna fegurð í heiminum – þótt margir stórborgarbúar sem fari aðeins eftir hraðbrautum milli þéttbýliskjarna og dragi fyrr glugga flugvélanna þegar þeir svífa yfir norðurpólnum eða öðrum stórkostlegum svæðum jarðar telji svo ekki vera .
Aftast í bókinni birtir hann stutta texta frá öllum ljósmyndurunum þar sem þeir svara spurningunni hversu pólitískir þeir séu í nálgun sinni við landslag og náttúru .
Svörin eru ólík og forvitnileg .
Ég bendi Ewing á að fjöldi fólks flykkist til Íslands að upplifa lítt snortna náttúru og finni mikil verðmæti í henni .
" Ég þekki þá þörf alvarlegra og upplýstra áhugamanna í ljósmyndun að finna ósnortin svæði og mynda þar .
Ég get líka séð togstreituna í því , þetta fólk hefur ekki áhuga á verkum mikilvægra samtímaljósmyndara eins og Edwards Burtynskys , sem bendir í verkum sínum oft á mein jarðar , án þess þó að prédika .
Slíkar myndir ögra þörf áhugaljósmyndaranna fyrir hreinleika og fullkomnun .
En sá heimur kemur aldrei aftur .
Eins og við höfum farið með jörðina getum við aldrei gert hana aftur að fallegum og saklausum stað .
Það er ekki hægt .
" 