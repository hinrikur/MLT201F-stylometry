Bréf frá lesendum hafa löngum sett svip sinn á Morgunblaðið og gefa oft og tíðum vísbendingu um tíðarandann hverju sinni .
Stundum botna þeir sem eldri eru ekkert í þeim yngri .
Og líklega öfugt .
Fyrir réttum þrjátíu árum , 22. febrúar 1985 , skrifar 2712-2299 ( nafnnúmer viðkomandi , fyrir þá sem ekki átta sig ) : " Ég get ekki lengur orða bundist yfir íslensku þjóðinni .
Tökum t.d. börnin , í staðinn fyrir að fara í kirkju á sunnudögum er nú farið á Duran Duran-hátíð þar sem börnin eru hvött til að taka sig saman og svindla popplögum inn á vinsældalista og andvaralaus börnin hlýða eins og ekkert sé .
Endar þetta ekki með því að börnin fá hálsmen með myndum af poppstjörnum í staðinn fyrir hálsmen með krossi , tákni Jesú Krists ? Og svo í sambandi við kvikmyndamenningu íslendinga , þá verð ég að segja að ég varð alveg hlessa þegar ég frétti að aðeins 40.000 manns hefðu séð hina stórgóðu mynd Hrafninn flýgur og ættu Íslendingar að skammast sín fyrir að sjá ekki sóma sinn í því að sækja vel gerðar íslenskar myndir en fara þess í stað á alls kyns ómerkilegar sápuóperur frá útlandinu .
" 