Niðurstöður úr rannsókn sem Björg Jóhannsdóttir framkvæmdi í doktorsritgerð sinni sýnir að verðandi kennarar eru ekki í stakk búnir til þess að kenna stærðfræði .
Að mati Bjargar þurfa kennarar sífellt að auka kunnáttu sína og kennaranemar þurfa meiri og betri stærðfræðimenntun .
Gunnþórunn Jónsdóttir gunnthorunn@mbl.is Björg Jóhannsdóttir , doktor í stærðfræði og kennslufræðum , skrifaði doktorsritgerð sína frá Columbia-háskóla í New York um stærðfræðikunnáttu íslenskra kennaranema .
" Ég gerði rannsókn á stærðfræðikunnáttu kennaranema á menntavísindasviði síðla árs 2012 .
Ég rannsakaði bæði almenna stærðfræðikunnáttu þeirra og þá stærðfræðikunnáttu sem nauðsynleg er kennurum .
Niðurstöður rannsóknar minnar benda til þess að kennaranemar séu ekki tilbúnir til þess að kenna stærðfræði eins og lýst er í aðalnámskrá grunnskóla , " segir Björg .
Í úrtaki rannsóknarinnar voru 38 kennaranemar , bæði í grunn- og meistaranámi .
Meirihluti hópsins var af námsleiðinni kennsla ungra barna .
Hópurinn var fjölbreyttur hvað varðaði aldur og kennslureynslu þátttakenda .
Helstu niðurstöður bentu til þess að kennaranemar byggðu gloppótta stærðfræðikunnáttu sína einkum á þeirri stærðfræði sem þeir sjálfir höfðu lært í grunnskóla , þeir treystu á minni sitt á reglum en höfðu ekki skilning á undirliggjandi hugtökum .
Slæmt fyrir menntakerfið " Ef kennsluskrá menntavísindasviðs Háskóla Íslands er skoðuð kemur í ljós að kennarar geta útskrifast þaðan með örfáar einingar í stærðfræði .
Er þá stærðfræðin oft spyrt saman við önnur fög og lítil áhersla á hreina stærðfræði .
Í rauninni erum við því að treysta fólki til þess að kenna stærðfræði , oft í yngstu bekkjum grunnskóla , sem skortir þekkingu á því sviði .
Sá sem kennir stærðfræði þarf að vita í hvaða röð er best að kenna efni , hvaða hugtök það eru sem yfirleitt reynast börnum erfið og svo framvegis .
Í námskránni er lögð áhersla á að börn finni sínar eigin aðferðir við lausn dæma .
Þá þarf kennarinn að geta sagt til um það hvort sú aðferð muni leysa sambærileg dæmi eða hvort börnin voru heppin að ramba á rétta lausn .
Þetta mat á óhefðbundum lausnaaðferðum var eitt af því sem reyndist þátttakendum í rannsókn minni mjög erfitt .
" Svitna við tilhugsunina Björg segir þetta ástand í stærðfræðimenntun kennaranema afar slæmt fyrir íslenska menntakerfið og að þetta þurfi að athuga .
Sér lítist vel á nýju námskrána í stærðfræði en ekki sé nóg að eyða peningum , krafti og púðri í að byggja upp öfluga námskrá , henni þurfi einnig að fylgja eftir .
" Námskráin er skjal sem grunnskólar þurfa að fara eftir og ætti í raun að vera leiðarljós þegar verið er að mennta verðandi kennara .
" Björg segir að samkvæmt rannsókn sinni hafi komið í ljós að kennaranemar geri sér grein fyrir vanmætti sínum gagnvart stærðfræði .
Sumir hafi talað um að þeir hreinlega svitni við tilhugsunina eina saman um að kenna stærðfræði .
" Þegar kennarinn sjálfur er óöruggur og haldinn kvíða gagnvart stærðfræði getur það smitast til nemenda .
Kennaranemarnir í rannsókninni vildu fá að læra meiri stærðfræði og þá er ég ekki að tala um að vera sendir í tíma í stærðfræðigreiningu eða slíkt , heldur kennslu í grunnatriðum stærðfræðinnar .
Þá langar að vita af hverju hlutirnir eru eins og þeir eru í stærðfræði , " segir Björg .
Stærðfræðiguðinn með svörin " Í hvítbókinni hans Illuga er talað um að rannsóknir hafi sýnt fram á að menntun og kunnátta kennara sé það sem best segi fyrir um hvernig menntakerfið standi að vígi .
Þannig að ef við Íslendingar viljum bæta menntakerfið okkar , þá þurfum við að huga að kennaramenntuninni .
" Björg rifjar upp skólagöngu sína og segist muna vel eftir því að hafa ekki fengið útskýringar á ýmsum grunnaðferðum í stærðfræði en það séu einmitt þess konar útskýringar sem kennaranemar , sem gera ekki greinarmun á hugtaki og aðferð , þurfi meðal annars á að halda .
" Slík menntun er verðandi kennurum nauðsynleg til þess að þeir viti af hverju ekki er deilt með núlli , af hverju við byrjum frá hægri þegar við margföldum , leggjum saman og drögum frá , en frá vinstri þegar við deilum , af hverju við tökum seinna brotið , snúum við og margföldum þegar við deilum brotum og svo framvegis .
Allar þessar spurningar hafa svör og það eru rök á bak við öll svörin .
Það er stundum eins og stærðfræðiguðinn hafi sent steinplötur með lýsingu á því hvernig ætti að gera hlutina og fáir viti hvers vegna , " segir Björg og hlær .
" Þegar kennaranámið var lengt um tvö ár gafst gullið tækifæri til þess að auka kennslu í íslensku og stærðfræði .
Því miður var það ekki gert .
Ég held að þessar tvær greinar séu mest tengdar við áframhaldandi árangur í námi .
Það er svo mikilvægt að þeir sem leggja grunninn að stærðfræðinámi barna séu sjálfir öruggir í stærðfræði .
" Samstarf möguleg lausn Björg býr í Kaliforníu og starfar í California State University Stanislaus , þar sem hún kennir við stærðfræðideild háskólans .
Kennarar í stærðfræðideildinni við CSU Stanislaus sjá um stærðfræðimenntun verðandi kennara sem og stærðfræðinema .
" Hér í Bandaríkjunum hafa flest ríki tekið í notkun nýja sameiginlega námskrá í stærðfræði og móðurmáli , Common Core State Standards .
Hluti af því sem ég er að gera er að sjá um endurmenntunarnámskeið fyrir kennara .
Við förum út í skólana , að beiðni skólastjóra eða fræðsluskrifstofa , en einnig er boðið upp á námskeið á laugardögum , þar sem kennarar geta komið og aukið kunnáttu sína .
Þannig aðstoðum við kennara svo að þeir séu í stakk búnir til að kenna samkvæmt nýrri námskrá .
Þetta samstarf stærðfræði- og menntadeildar , sem og samstarf stærðfræðideildarinnar við skólana og fræðsluskrifstofur , er nokkuð sem ég hef velt fyrir mér hvort sé ekki sniðugt að taka upp á Íslandi .
Það þarf að bjóða upp á öfluga endurmenntun fyrir kennara samhliða útgáfu nýrrar námskrár .
Endurmenntun er nauðsynleg til að hægt sé að framfylgja námskránni , annars endar hún sem marklaust plagg , " segir Björg .
