Vetrarhátíð í Reykjavík hefst nú í lok næstu viku , 5. febrúar en hvorki meira né minna en 200 viðburðir eru á dagskrá og eins og undanfarin ár er allt frítt .
Ljósalistaverk hafa alltaf leikið stórt hlutverk í hátíðarhöldunum en að þessu sinni er það meðal annars Marcos Zotes sem mun setja upp nýtt verk á Hallgrímskirkju en hann hefur gert ljóslistaverk víða um heim sem tekið hefur verið eftir .
Þá munu íslenskir ljóslistamenn lýsa upp Perluna og einum tanki verður breytt í tímavél þar sem 60 ára afmælissýning Ljóstæknifélags Íslands verður sett upp .
Safnanóttin er fastur liður á föstudagskvöldinu en á opnunardeginum , 5. febrúar , verður þá svokallaður " Snjófagnaður " á Arnarhóli þar sem fremstu snjóbrettamenn landsins troða snjóinn á hólnum í háan pall undir dúndrandi tónlist plötusnúða .
