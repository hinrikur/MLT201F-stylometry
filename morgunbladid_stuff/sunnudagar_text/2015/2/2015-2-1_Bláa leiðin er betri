Samskip fengu á dögunum umhverfisverðlaun bresku flutningasamtakanna BIFA ( British International Freight Association ) fyrir umhverfisvæna flutningaaðferð sem hlotið hefur nafnið Bláa leiðin .
Draga úr mengandi umferð Hugmyndin að baki þessari leið er að nýta flutningapramma á ám og síkjum í Evrópu til gámaflutninga og draga þar með úr mengandi umferð þunglestaðra flutningabíla á vegunum .
Með þessu þóttu Samskip , af þeim sem verðlaunin veita , sýna gott frumkvæði í umhverfismálum , meðal annars með bættri umgengni um náttúruauðlindir og minni losun gróðurhúsalofttegunda .
Bláa leiðin hefur verið mjög eftirsótt hjá viðskiptavinum Samskipa í Bretlandi .
Er nú unnið að því að mæta aukinni eftirspurn eftir flutningum eftir þessari leið með því að fjölga prömmum frá vörumiðstöð fyrirtækisins í Rotterdam í Hollandi yfir til Bretlands .
Með prömmunum taka vöruflutningar milli Hollands og Bretlands innan við tvo sólarhringa .
Meðal viðskiptavina Samskipa sem nýta sér Bláu leiðina í Evrópu má nefna hollenska bjórfyrirtækið Bavaria , Heinz og framleiðanda Mars og Snickers súkkulaðisins í Evrópu .
sbs@mbl.is 