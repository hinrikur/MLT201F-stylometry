Stjórnendur HS Orku hf. hrepptu forvarnarverðlaun VÍS 2015 sem afhent voru á forvarnaráðstefnunni Engar afsakanir í öryggismálum sem haldin var fyrir skemmstu .
Verðlaun þessi eru veitt fyrir framúrskarandi forvarnir og öryggismál og þykir HS Orka vera í fremstu röð .
Jafnframt fengu Verkís hf. og Faxaflóahafnir sf. viðurkenningu frá VÍS fyrir góðan árangur á þessu sviði .
Skipulag og framkvæmd öryggismála er til mikillar fyrirmyndar hjá HS Orku , segir í frétt frá VÍS .
Nefnt er að þar sé öryggisáætlun sem sé kynnt árlega og þjálfun starfsfólks viðhaldið með reglulegum æfingum .
Allt sem úrskeiðis fer sé skráð og vinnuslys rannsökuð .
Viðhald véla , tækja og búnaðar sé fyrirbyggjandi og reglubundið til að tryggja öryggi , áreiðanleika og endingu .
Eldvarnir á öllum starfsstöðvum séu teknar út mánaðarlega og á þriggja ára fresti er efnt til sérstakra öryggisvikna fyrir starfsmenn .
Öryggisfundir séu með verktökum í tengslum við allt viðhald á vélum og umgengni á vinnustaðnum sé góð .
" HS Orka er fyrirmyndardæmi um hve miklum árangri hægt er að ná í forvörnum og öryggismálum , þar sem stjórnendur og starfsmenn hafa í sameiningu náð að skapa einstaka öryggis- og umgengnismenningu , " segir VÍS .
Hjá Verkís er mikið lagt upp úr öryggis- , heilsu- og umhverfismálum , segir VÍS .
Nefnt er að starfsmönnum verkfræðistofunnar beri að nota öryggisbúnað við störf sín úti á akrinum , áhætta starfa sé metin og vel fylgst með öllu .
Hönnun nýrra höfuðstöðva Verkís hafi verið skv. umhverfisvottun og þar hafi verið hugað að lýsingu , hljóðvist , orkunýtingu og umhverfismálum .
Skyndihjálp og vinnuvernd Um Faxaflóahafnir segir að þar þurfi að uppfylla margþættar kröfur er lúta að öryggismálum og hafnavernd .
Gert sé áhættumat fyrir allar starfsstöðvar , slys , óhöpp og tjón sé skráð og reglulega haldin námskeið í skyndihjálp og vinnuvernd .
Þá er fyrirtækið í samstarfi við Slysavarnaskóla sjómanna um námskeið og fleira .
sbs@mbl.is 