Við fórum til að skoða og upplifa og náðum því svo sannarlega á þessum fjórum vikum , " segir Steinar Birgisson , tryggingasali og fyrrverandi landsliðsmaður í handbolta , en hann heimsótti Suður-Ameríku í fyrsta skipti í júlí á síðasta ári ásamt sambýliskonu sinni , Monique van Oosten .
Monique hafði heldur ekki komið á þessar slóðir og segir að þau hafi náð að gera glettilega margt á stuttum tíma .
" Þetta var mjög skemmtileg ferð og tíminn ótrúlega fljótur að líða , " segir Monique en þau heimsóttu Chile , Perú og Brasilíu .
Tilgangurinn með ferðinni var að sækja dóttur Monique , Berglindi Möller , en hún hafði þá dvalist sem skiptinemi í Chile í heilt ár .
Monique og Steinar flugu til Santiago , höfuðborgar Chile , gegnum Amsterdam og Buenos Aires .
Leigðu þar bíl og óku sem leið lá til borgarinnar Linares , þar sem Berglind var .
Um fjögurra klukkustunda akstur .
Ekki byrjaði ferðalagið vel því lögregla stöðvaði þau á leiðinni , þótti Steinar hafa gengið fullharkalega fram gagnvart bensíngjöfinni .
" Þetta var ekkert stórmál , þeir sáu að ég var túristi og slepptu mér með áminningu , " rifjar hann upp skömmustulegur .
Hvergi séð fleiri apótek Fósturfjölskylda Berglindar býr á stórum búgarði í nágrenni Linares og var gestunum tekið með kostum og kynjum .
Næstu daga fengu Monique og Steinar leiðsögn um borgina og héraðið , sem kallast Maule .
Það vakti athygli þeirra að rimlar eru víða fyrir hurðum og gluggum .
Þá búa ríkir og fátækir víða hlið við hlið .
" Linares er skemmtileg borg og þar úir og grúir af pínulitlum búðum með nytjavörur , " segir Steinar og Monique bætir við að hún hafi hvergi séð eins mikið af apótekum .
Maule er mikið vínræktarhérað og að sjálfsögðu var farið með hina íslensku gesti í vínsmökkun á einni ekrunni .
" Einnig var farið með okkur á fína veitingastaði , í sund og spa og eitt kvöldið í spilavíti .
Þá fór heill dagur í að skoða búgarðinn , " segir Steinar .
Vetur ræður ríkjum í Chile á þessum árstíma og var hitastigið ekki nema 8-10 gráður á daginn , meðan sólarinnar naut við .
Kaldara á kvöldin .
Janúar er heitasti mánuður ársins .
Berglind kunni afar vel við sig í Linares og á þar góða vini sem hún heimsótti aftur nú um jólin .
Áður en þau yfirgáfu Chile heimsóttu þau líka borgirnar Valparaíso og Viña del Mar í Valparaíso-héraði .
Ískyggileg umferð Næst lá leiðin til Perú .
Flogið var til höfuðborgarinnar Lima , eða Limu eftir því hvernig menn vilja beygja orðið .
Við skulum halda okkur við Limu .
Spurð hvað hafi sætt mestum tíðindum þar nefna Monique og Steinar bæði umferðina .
Hún sé ískyggileg og frumskógarlögmálið bersýnilega í gildi .
" Ég viðurkenni að mér var ekki alveg sama , " segir Monique hlæjandi en ferðast var með leigubílum .
Hlýrra var í Limu en Linares , allt að 15 gráður í sólinni , og veðrið milt og fallegt .
Þau segja Limu fallega borg og margt að sjá , meðal annars stórmerkilega píramída sem vel er haldið við .
Þau voru staðráðin í að prófa nýjan mat í ferðinni og það gekk eftir .
Í Perú snæddu þau meðal annars lamadýr sem Steinar segir hafa bragðast ljómandi vel .
" Það var eins og villinautasteik .
" Á öðrum veitingastað gæddu þau sér á Guinea-svíni sem borið var fram með " haus og hala " .
" Það er vegna þess að menn vita að ferðamenn vilja gjarnan smella mynd af matnum sínum áður en byrjað er að borða .
Þegar búið er að taka myndina taka þeir diskinn aftur og brytja blessað dýrið niður , " segir Steinar en það er svo merkilegt að Guinea-svín er hvorki af ætt svína né frá Guineu , heldur óbreyttur naggrís .
Það er önnur saga .
Fleira var reynt í fyrsta sinn .
" Ég lét pússa skóna mína á flugvellinum í Limu , " segir Steinar .
" Önnur eins vinnubrögð hef ég ekki séð , maðurinn fór hreinlega hamförum og ég get svarið að skórnir voru betri en nýir á eftir .
" Algjört undraverk Þau heimsóttu líka hina sögufrægu borg Cuzco í Andesfjöllunum en þar stóð höfuðborg heimsveldis Inkanna til forna , Machu Picchu , uppi á fjallshrygg fyrir ofan svonefndan Helgadal ( Sacred Valley ) .
Þar er nú merkar minjar að finna og árið 2007 var Machu Picchu valin eitt af nýju undrunum sjö í heiminum í sérstakri netkosningu .
" Þessi staður er algjört undraverk og klárlega hápunktur ferðarinnar , " segir Monique en Machu Picchu dregur til sín gríðarlegan fjölda ferðamanna á ári hverju .
Þriðja og síðasta Suður-Ameríkulandið sem Steinar , Monique og Berglind heimsóttu í ferðinni var Brasilía .
Flogið var til Ríó de Janeiro og slappað af á Copacabana-ströndinni en mun hlýrra er þar á þessum árstíma en í Chile og Perú , yfir tuttugu gráður .
" Ég elska sjó og öldur og hef sjaldan upplifað eins skemmtilegar öldur og í Ríó , " segir Monique .
" Skemmtilegar ? " galar Berglind óvænt úr eldhúsinu .
" Ég hélt ég myndi deyja ! " Helstu kennileiti voru skoðuð , svo sem styttan fræga af Jesú kristi ( Christ the Redeemer ) og Maracana-fótboltavöllurinn en heimsmeistaramótið var nýyfirstaðið þegar þau bar að garði .
Ummerki um það voru á hverju strái .
Velheppnuð leikhúsferð Endalausir markaðir eru í Ríó en á Steinari og Monique er að heyra að næturlífið hafi valdið hálfgerðum vonbrigðum .
Það bættu þau upp með velheppnaðri leikhúsferð .
Steinar fann gott leikhús og skilaði sínu fólki þangað fumlaust fyrir atbeina GPS-tækis .
" Til að gera langa sögu stutta gengum við hringinn í kringum húsið sem við bjuggum í og inn hinum megin .
Mér tókst sumsé að finna húsið sem ég var staddur í , " segir hann .
Þau skellihlæja .
En söngleikurinn var góður .
Öll eru þau í skýjunum með ferðina og meðan Monique og Steinar fletta ljósmyndum hvort á sínum tölvuskjánum rennur upp fyrir þeim ljós : " Það gerðist svo margt í þessari ferð að við erum ekki búin að melta helminginn af því ennþá .
" Síðan horfa þau bæði á blaðamann .
" Þú þarft greinilega að koma oftar í kaffi ! " 