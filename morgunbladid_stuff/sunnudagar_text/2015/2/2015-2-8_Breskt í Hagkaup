Breskur matur er í öndvegi á Breskum dögum sem standa yfir í verslunum Hagkaupa um land allt til og með 15. febrúar næstkomandi .
Breski sendiherrann á Íslandi , Stuart Gill , og framkvæmdastjóri Hagkaupa , Gunnar Ingi Sigurðsson , opnuðu dagskrá Breskra daga formlega í verslun Hagkaupa í Smáralind kl. 13 í gær , föstudag .
Breskir dagar eru haldnir í samstarfi UK Trade & Investment , Hagkaupa og birgja .
Þar á meðal eru Innnes , O. Johnson & Kaaber , Ásbjörn Ólafsson , Nathan & Olsen og Aðföng , það er helstu heildverslanir landsins .
Auk breskrar matvöru verður nýr breskur lúxusbíll , Land Rover Discovery Sport , til sýnis í verslun Hagkaupa í Smáralind .
Framleiðandi Land Rover valdi Ísland sem vettvang alheimskynningar á þessari nýju bílgerð og hefur sú kynning staðið yfir undanfarnar vikur .
Beint frá Birmingham Fulltrúar ensku borgarinnar Birmingham eru einnig staddir hér á landi til að kynna borgina í tilefni af því að Icelandair er að hefja beint áætlunarflug þangað .
Kynningin fer fram á ferðakaupstefnu Icelandair í Laugardalshöll um helgina .
" Bretland er með bestu flugsamgöngur við Ísland af öllum löndum .
Heils árs áætlunarflug er í boði milli Íslands og níu áfangastaða á Bretlandseyjum , en árið 2014 sóttu um 200 þúsund Bretar Ísland heim – á öllum árstímum , " segir í tilkynningu .
sbs@mbl.is 