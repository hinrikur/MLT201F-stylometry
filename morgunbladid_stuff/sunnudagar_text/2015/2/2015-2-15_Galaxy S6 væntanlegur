Eins og fram hefur komið seldist síðasta flaggskip Samsung , Galaxy S5 , ekki eins vel og fyrirtækið hafði vænst þó vissulega hafi salan farið mjög vel af stað á sínum tíma .
Það er því mikið í húfi með næsta Galaxy-síma , sem heita mun Galaxy S6 , og verður væntanlega kynntur á farsímakaupstefnunni miklu sem haldin er í Barcelona í mars ár hvert .
Upplýsingar um S6-símann láku reyndar á netið fyrir stuttu , þegar hann birtist á þjónustusíðu fyrirtækisins í stutta stund , en nógu lengi þó til að sjá mætti að hann verður til sölu í tveimur útgáfum , Galaxy S6 og Galaxy S6 Edge , sem verður með rúnnaðan jaðar eins og Note 4 Edge , sem sagt er frá hér fyrir ofan , nema að skjárinn verður sveigður niður báðum megin .
Annað sem kom fram var að síminn verður með 3 GB vinnsluminni , 32 GB gagnaminni , 20 MP myndavél á baki og 5 MP að framan .
Myndavélin á bakhlið símans verður með hristivörn í linsu og stýring á myndavélinni verður mikið breytt og endurbætt að sögn .
Upplausn á skjánum verður aukin frá því sem er á S5-símanum , skjárinn 5,1 " að stærð og upplausnin 1.440 x 2.560 dílar .
Einnig hafa ýmsir greint frá því að notendaskil símans , TouchWiz-viðmótið , verði líka einfaldað og notendum gert kleift að kippa út forritum sem þeir ekki vilja nota .
Sammobil.com skýrði frá því í vikunni að Microsoft-hugbúnaður myndi fylgja símanum , OneNote , OneDrive og Skype , og líka Office Mobile-vöndullinn með prufuáskrift að Office 365 .
Þess má geta að tegundarnúmer símans er SM-G925W8 og hefur orðið tilefni mikillar umræðu um hvort W8 , sem er aftast í númerinu , bendi til þess að brátt komi á markað Windows-útgáfa af Galaxy S6 .
Maður á alltaf að taka með fyrirvara upplýsingum um síma sem enn hefur ekki verið kynntur opinberlega , líka því sem hér er greint frá , en samkvæmt AnTuTu-prófunum er Galaxy S6 hraðvirkasti farsími sem sögur fari af , miklu hraðvirkari en Nexus 6 og umtalsvert hraðvirkari en Apple iPhone 6 , svo dæmi séu tekin .
