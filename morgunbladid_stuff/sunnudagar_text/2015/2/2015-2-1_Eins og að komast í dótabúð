Bubbi Morthens og Dimma halda tónleika saman í Eldborg Hörpu 6. og 7. mars nk. kl. 20 og flytja á þeim lög af plötum Utangarðsmanna og Das Kapital , Geislavirkir og Lili Marlene .
12. og 13. mars verða svo tónleikar á gjörólíkum tónleikastað , Græna hattinum á Akureyri .
Eins og allir rokkunnendur vita fór Bubbi fyrir Utangarðsmönnum og Das Kapital og kom fyrrnefnda platan út árið 1980 og sú síðarnefnda fjórum árum síðar , hvort tveggja öndvegisplötur í íslenskri rokksögu .
" Ég hafði heyrt Dimmu spila , þeir eru mjög melódískir og þá fór ég að spekúlera hvort hægt væri að finna einhvern nýjan flöt á þessu rokkstöffi mínu , Geislavirkum og Das Kapital .
Ég leyfði þessu aðeins að gerjast og sá svo að þetta var frábær hugmynd .
Ég hafði samband við Dimmu-strákana og þá kom í ljós að þeir voru allir aðdáendur þessa efnis og voru rosalega glaðir og spenntir , sögðu já og að þeir væru tilbúnir , " segir Bubbi , spurður að því hvernig þetta samstarf hans við Dimmu hafi komið til .
Hann segir engar breytingar gerðar á melódíum laganna en þau fái hins vegar Dimmu-hljóminn .
" Þetta er eins og demantur , það eru margir fletir á honum og þeir kasta sínu ljósbroti á lögin þannig að þau öðlast nýtt líf .
Þetta er lygilegur kraftur og um leið Dimmu-sánd , " segir Bubbi og vísar því til dæmis á upptöku á Facebook-síðu Dimmu af honum og hljómsveitinni að flytja " Poppstjörnuna " af Geislavirkum á tónleikunum Xmas í desember sl. " Þegar við byrjum að vinna þessi lög gerist eitthvað sem er algjörlega óútskýranlegt , fyrir mig er þetta eins og að komast í dótabúð , " segir Bubbi .
Dimma hafi sína sýn á tónlistina og komi með sínar áherslur .
" Þeir spila þetta eftir sinni formúlu og það má eiginlega segja að þetta stöff sé allt komið á stera , " segir Bubbi .
– Nú eru 35 ár frá því Geislavirkir kom út og 31 frá því Lili Marlene kom út .
Hvernig finnst þér plöturnar hafa elst ? " Þær eru óhugnanlega réttar , " segir Bubbi og á þar við lagatextana .
" Þetta er allt þarna ennþá .
Kjarnorkuógnin er enn til staðar í annarri mynd , ógnin sem ég syng um í " Hiroshima " .
Stríðið fyrir botni Miðjarðarhafs er ennþá .
Ef þú ferð í Lili Marlene þá hefði " Launaþrællinn " getað verið saminn í morgun , " Krónan var króna í einn dag " ...
ég varð eiginlega alveg gapandi .
Það er eins og tíminn hafi ekkert liðið , að þetta hafi verið samið í gær .
" – Textarnir eiga s.s. jafn vel við núna og þá ? " Já og ef eitthvað er þá eiga sumir betur við núna , " segir Bubbi .
– Þú varst rokkstjarna á þrítugsaldri í leðurbuxum á þessum tíma .
Áttu ennþá leðurbuxurnar ? " Nei , en ég myndi passa í þær .
Ég er í sama númeri , gallabuxum 31 .
Buxurnar hafa verið 30 eða 31 , " segir Bubbi og hlær .
Þyngra " Það er hrikalega gaman , " segir Ingó Geirdal , gítarleikari Dimmu , spurður að því hvernig sé að vinna með Bubba en auk hans eru í hljómsveitinni Stefán Jakobsson , söngvari og gítarleikari , Birgir Jónsson trommuleikari og Silli Geirdal bassaleikari .
" Hann leggur mikla áherslu á að við " Dimmum " þetta , að við séum ekkert að fara að spila lögin eins og þau eru á plötunum .
Við gerum þetta á okkar hátt og erum að breyta sumum útsetningum , bæta inn köflum , það er búið að lengja gítarsólóin og þetta er þyngra , " segir Ingó .
Sum laganna sem verða á efnisskránni hafi Bubbi ekki sungið í 30 ár sem geri tónleikana þeim mun meira spennandi .
" Það sem er svo skemmtilegt við þetta er að fyrsta íslenska rokkhljómsveitin sem við Silli , bræðurnir , heyrðum í var Utangarðsmenn sem við sáum í sjónvarpinu .
Þetta var fyrsta hættulega hljómsveitin sem ég sá .
Menn voru berir að ofan í leðurdressi og mikill æsingur á sviðinu .
Svo fórum við bræðurnir á Lækjartorg 1982 , þá var Ego að spila eina af sínum fyrstu tónleikum sem voru myndaðir fyrir Rokk í Reykjavík og það voru fyrstu rokktónleikarnir sem við sáum , " segir Ingó .
Tónleikarnir hafi haft gríðarleg áhrif á þá bræðurna .
Stefán kemur á óvart – Þið kunnið væntanlega öll þessi lög utan að ? " Mjög mikið , það hefur ekki tekið okkur neinn tíma að pikka þetta upp .
Þetta kemur mjög fljótt hjá okkur og við erum fljótir að setja okkar inn í þetta .
Þessi tónlist og þessar plötur allar sem Bubbi var að gera á þessum tíma , með Utangarðsmönnum , Das Kapital og Ego , eru okkur öllum mjög kærar .
Við höfum m.a. fengið Begga Morthens til að spila með okkur á tónleikum , áður en við hófum samstarf við Bubba .
Þá vorum við að spila lag eftir Ego , " Ráð til vinkonu " , á Rokkjötnum í fyrra og Beggi var gestagítarleikari .
Það má líka taka fram að við erum ekki bara undir áhrifum frá þessari músík heldur líka þessum hljóðfæraleikurum , " segir Ingó .
Stefán , söngvari Dimmu , mun syngja í nokkrum lögum á tónleikunum og þá væntanlega þeim sem Mike Pollock söng með Utangarðsmönnum , að sögn Ingó , og radda með Bubba .
Þá mun hann leika á ryþmagítar í öllum lögunum .
" Hann hefur komið á óvart sem virkilega góður ryþmagítarleikari og það er ekki slæm byrjun á ferlinum hjá honum sem ryþmagítarleikari að spila með Bubba í Hörpu , " segir Ingó að lokum og hlær .
18 konur Bubbi er að vinna að plötu sem mun heita 18 konur .
" Hún mun eingöngu fjalla um konur , " segir hann .
" " 18 konur " er t.d. titill á lagi , það var 18 konum drekkt í Drekkingarhyl , eitt lag fjallar um gamla konu , eitt um unglingsstúlku sem var hópnauðgað , eitt um húsmóður ...
ég fer vítt og breitt , " segir Bubbi , spurður út í yrkisefni sín á plötunni .
