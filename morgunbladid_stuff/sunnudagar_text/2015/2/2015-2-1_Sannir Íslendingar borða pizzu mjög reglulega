Berglind Pétursdóttir er hugmynda- og textasmiður á Íslensku auglýsingastofunni .
Hún útskrifaðist af samtímadansbraut í Listaháskóla Íslands árið 2011 , auk þess er hún í jógakennaranámi .
Berglind býr með kærasta sínum , Steinþóri Helga , dómara Gettu Betur , og Kára , syni sínum , í Þingholtunum .
Þátturinn sem allir geta horft á ? Við erum svolítið að horfa á Svamp Sveinsson þessa dagana .
Sonur minn leyfir mér líka stundum að horfa á fréttir en talar þá allan tímann svo það er oftast skilvirkara að lesa fréttir á vefnum og leyfa Svampi að vera í gangi .
Maturinn sem er í uppáhaldi hjá öllum ? Við erum sannir Íslendingar og borðum pizzu mjög reglulega .
Pizza er alltaf góð .
Meira að segja þegar hún er ekkert svo góð er hún ágæt .
Skemmtilegast að gera saman ? Við fórum öll saman í krakkajóga um daginn sem var mjög gott fyrir líkama og sál .
Við förum líka mikið á kaffihús og veitingastaði og maulum eitthvað ljúffengt .
Bókasafnið , sund , róló , snjóþota , ísbíltúr – allt klassískt og gott .
Borðið þið morgunmat saman ? Við foreldrarnir höfum ekki borðað morgunmat svo árum skiptir svo Kári situr einn að kjarngóðum morgunverði meðan við sötrum kaffi .
Hins vegar erum við svolítið að skella okkur út í bakarí og borða brunch á tyllidögum .
Hvað gerið þið saman heima ykkur til dægrastyttingar ? Við eigum glænýjan sófa sem er gott að eyða heilu dögunum í .
Þar höldum við úti skrifstofu , smíðum virki , horfum á bíó , borðum popp og förum í koddaslag .
Í íbúðinni eru líka gamaldags leikfimi-rimlar sem eru vel nýttir til hinna ýmsu apaleikja .
Síðan er einkasonurinn með prívat efri hæð fulla af leikföngum og þar er gott að sveifla sér í mjúkri rólu eða liggja á dýnu og horfa á Póstinn Pál meðan vindurinn ber timbrið að utan .
