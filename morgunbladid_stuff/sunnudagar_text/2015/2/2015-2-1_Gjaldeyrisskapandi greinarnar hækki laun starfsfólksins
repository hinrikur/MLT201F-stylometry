Grundvallarmál er að fólk geti lifað af dagvinnulaunum í stað þess að þurfa að framfleyta sér og sínum með yfirvinnu , aukavinnu og akkorði .
" Langur vinnudagur og mikið álag dregur úr framleiðni og eykur samfélagslegan kostnað .
Þá á launafólk að njóta þess í launum þegar það öðlast meiri færni í starfi með reynslu og menntun , " segir samninganefnd Starfsgreinasambands Íslands ( SGS ) sem í vikunni kynnti kröfugerð sína vegna komandi kjarasamninga .
Kröfur mótaðar í víðtæku ferli Meginkrafa SGS í þeim kjaraviðræðum sem nú eru að fara af stað er að lágmarkslaun verði 300 þúsund innan þriggja ára .
Er þar sérstaklega horft til þeirra atvinnugreina sem mestan gjaldeyri skapa .
Þá vill SGS endurskoða launatöflur svo starfsreynsla og menntun séu metin til hærri launa , desember- og orlofsuppbætur hækki og að vaktaálag verði í samræmi við það sem gerist á opinberum vinnumarkaði .
" Kröfurnar mótuðust á fundum í verkalýðsfélögum og á vinnustöðum um land allt og með hliðsjón af niðurstöðu viðhorfskannana .
Þær urðu þannig til í víðtæku , lýðræðislegu ferli í verkalýðshreyfingunni þar sem öllum félagsmönnum gafst kostur á að koma sjónarmiðum sínum á framfæri og hafa áhrif , " segir í kynningu SGS .
sbs@mbl.is 