Það voru ekki margir , sem með sæmilegum fyrirvara sáu hvað verða vildi haustið 2008 .
Þeim hefur að vísu fjölgað umtalsvert síðan þá og tína menn þá stundum setningu á stangli úr vaðli sínum í þúsundum greina , til að sanna upprisna framsýni úr fortíð .
Þessi hópur er líkur þeim , sem varð vitni að síðasta alvöru gosi Geysis í Haukadal .
Eða því sem næst .
Kom að hvernum fáeinum dögum eftir að hann gaus og voru sumir jafnvel svo heppnir að ná mynd af gosinu eins og það stóð tveimur dögum eftir að því lauk .
Í öðrum tilvikum sýna sögulegar gerðir stígandi aðvaranir og viðbrögð svefngenglanna sem leituðu til óskhyggjunnar , þegar ýtt var við þeim .
Heimurinn flaut þá sofandi að sínum fjárhagslega feigðarósi .
Kreppan fór , en hvurt ? Íslendingar fengu sáran skell og telja sig jafnvel eiga heimsmetið í hruni .
Ekki er víst að það " afrek " stæðist skoðun .
Nú er því haldið fram að tekist hafi betur en búast hefði mátt við að rétta heiminn úr kútnum .
Fljótt á litið virðist sannleikskorn í því .
En ekki eru þó allir alveg vissir um það .
Umræðan nú er ólík þeirri fyrir átta árum .
Óraunsæið sem einkenndi umfjöllunina síðustu árin fyrir kreppuna haustið 2008 sér nú andhverfu sína .
Spámenn efnahagslegra hrakfara eru á hverju strái .
Spámennirnir sjálfir eru þó ekki á nástrái .
Þetta eru nóbelsverðlaunahafar og alheimsskríbentar á ofurlaunum .
En má þá gagnálykta frá fyrri reynslu ? Þegar efnahagsfræðingar , sem sumir segja gervivísindamenn , spá hruni og kreppu , er þá ekki ólíklegt að það gerist ? Síðast þegar þessi grúppa fékk vænar summur og sagði að allt væri í himnalagi , fór það eins og það fór .
Gagnályktun á stundum við , en ekki alltaf .
Hinir svartsýnu hagspekingar eru ekki að spá nýrri efnahagskreppu .
Þeir halda því fram , að kreppunni , sem hófst eins og gos haustið 2008 , eftir óróleika og skjálftavirkni frá því í ágúst 2007 , sé einfaldlega ekki lokið .
Vissulega fengu fjölmargir , bæði einstaklingar , fyrirtæki og ríkiskassar þung högg og mörg , strax í kjölfar krepputopps .
Fólk missti sparnað , húsnæði , vinnu og jafnvel trúna á sjálft sig og lífið .
En samt er því haldið fram nú , að heimurinn hafi ekki tekið sína timburmenn út að fullu eftir hrunadansinn og drykkjuna .
Kreppan sem hófst á haustmánuðum 2007 og átti sitt sprengigos haustið 2008 standi því í rauninni enn .
Kreppan sé eins og Kröflueldar að því leyti .
Snillingarnir rökstyðja þess háttar ályktun með margvíslegum hætti .
Afleiðing meðhöndluð ekki orsökin Viðbrögðin við kreppunni hafi verið sambærileg við tilraunir lækna við að eyða sjúkdómseinkennum sjúklings , en vilja hafi vantað til að vinna á meininu sjálfu .
Fyrstu viðbrögð víðast voru að gæta hagsmuna fjármálastofnana , þeirra sömu og sýnt höfðu ábyrgðarleysi , glannaskap og jafnvel glæpsamleg tilþrif .
Stórkarlalegar björgunaraðgerðir í þeirra þágu skekktu öll viðmið og æðstu stofnanir stjórn- og peningamála hafi verðlaunað stórtækustu efnahagsbófa sögunnar .
Yfirgengileg auðsöfnun helstu stjórnenda þeirra hafi verið tryggð .
Allmargir bankar hafi , eins og af handahófi , verið settir á höfuðið og hlutafjáreigendur og sparifjáreigendur í milljóna tali supu seyðið af óráðsíu bankamanna það sinnið .
Aðrir sluppu miklu betur .
Einkum þeir , sem voru í skjóli banka , sem taldir voru hafnir yfir það að fara á hausinn .
Ekki vegna virðingar eða færni heldur vegna þess að fall þeirra myndi draga þjóðfélagið niður með .
Slíkir ofurbankar höfðu því náð að taka heilu þjóðirnar í gíslingu .
Í framhaldinu var gripið til aðgerða , sem höfðu vissulega sést áður , en ekki í þeirri risavöxnu mynd , sem nú birtist .
Bandaríkin brugðust snöggt við og áður en merki um verðhjöðnunarspírala voru komin í ljós .
Í Evrópu var hikað .
Þýskaland réð því .
Spánn og nokkur minni ríki evrunnar voru neydd til að færa skuldir einkabankakerfisins við fjármálastofnair stórríkja ESB yfir á skattgreiðendur sína .
Ísland var ekki komið undir hramm ESB , en samt var reynt að þvinga það með hótunum í sama far .
En á því augnabliki höfðu ekki barsmíðar og grjótkast enn fleytt vinstristjórn til valda og hún hafði því ekki náð að setja sálufélaga sína yfir Seðlabanka Íslands .
Þess vegna stóðst stefnan um að aldrei mætti láta íslenskan almenning taka yfir skuldir óreiðumanna .
Ef sú staða , sem kom upp 9 mánuðum síðar , hefði verið raunin í október 2008 er vafalaust , að Ísland væri nú í sömu stöðu og Grikkland .
Þessir aðilar , komnir í illa fengna valdastólana , reyndu þó sitt , þótt seinir væru , til að vinda ofan af lánsemi Íslands í óláninu , með því að troða Icesave-samningum kröfugerðaríkja ofan í kokið á Íslendingum .
Forseti Íslands tryggði að þjóðin gæti gripið í taumana og það gerði hún með eftirminnilegum hætti .
Aftur á móti er annað stríð Ótrúleg peningaprentun Bandaríkjanna , síðar Japans með " Abe-hagvísindin " við hún og loks síðbúin peningaprentun og verslun Seðlabanka evrunnar með vafasama pappíra , hefur birst eftir því sem áhyggjurnar aukast .
Barátta er háð við verðhjöðnunarkreppu .
Ekki aðeins eru seðlabankar komnir á tæpt vað með hefðbundin stjórntæki sín .
Þeir eru komnir á hengiflug myntstríðanna .
Myntstríð á tvennt sameiginlegt með keðjubréfum .
Það fyrra er að sá sem fer fyrstur af stað getur haft heilmikið upp úr krafsi sínu .
Hið seinna er að fyrirbærið ber að lokum dauðann í sér .
Abe forsætisráðherra Japan ætlaði sér að ná landi sínu upp úr áratuga stöðnun og lét seðlabankann veikja jenið með handafli .
Verðmæti gjaldmiðla vegast á við verðmæti annarra mynta .
Hefði umheimurinn getað unnt Japönum að gera sína tilraun nógu lengi hefði tilraun forsætisráðherrans heppnast .
Óþægilegar aukaverkanir væru óhjákvæmilegar , en meginmarkmiðin gerðu þær þolanlegar .
Umheimurinn gat vel unnt Japönum að gera þessa tilraun og taldi í sína þágu að höktandi efnahagsmaskína þeirra fengi ný skilyrði .
En svo kom í ljós , að útlitið var ekki bjart annars staðar .
Seðlabankar hafa haldið vöxtum sínum nærri núllinu um langa skeið , en atvinnulíf og framleiðsla tekur ekki við sér .
Svo lítil viðbrögð , svo lengi , benda til að vaxtatæki seðlabanka sé orðið eins og kraftaverka-penisilín sem virkar ekki lengur vegna ofnotkunar .
En þótt lyfið virki ekki , skila aukaverkanir sér eftir sem áður .
Sparifjáreigendur sjá hvergi umbun gætni sinnar .
Þeir greiða bönkum hátt verð fyrir að geyma sparifé sitt .
Þeir leita því annað .
Það er áhættusamt .
Hlutabréfaverð er enn víða hátt .
Peningaprentunin og kaup seðlabanka á hvaða pappírsdrasli sem er , halda hlutabréfum uppi .
Sparifjáreigendur í ávöxtunarleit leggja sitt af mörkum .
Enn virðist nokkra ávöxtun að sækja þangað .
En þeir , sem þekkja til , eru áhyggjufullir .
Þykjast vita eða a.m.k. hafa á tilfinningunni að hlutabréfamarkaðir heimsins eigi eftir að taka út sína kreppuleiðréttingu , t.d. mínus 20 - 30 prósent .
Spurningin sé aðeins um það , hvort lækkunin verði með rennsli niður aflíðandi brekku eða fari niður bröttustu brekkuna í rússíbananum .
Nixon byltingarleiðtogi Nixon forseti breytti heimi nútímans meira með einni ákvörðun en nokkur annar forseti á síðari tímum og er þá Ronald Reagan , sigurvegari Kalda stríðsins talinn með .
Kommúnistahatarinn Nixon hafði stöðu til að opna Kína , fjölmennustu og fátækustu þjóð heimsins , leiðina til byggða .
Mao formaður var gamall orðinn og lúinn og samþykkti að Deng Xiaoping fengi aukin áhrif á ný .
Það var Deng sem spennti upp glufuna , sem Nixon hafði opnað , svo úr varð stærra hlið en heimurinn hafði áður séð .
Söguna þekkjum við .
Kína er ekki aðeins fjölmennasta ríki veraldar , eins og það var þegar Nixon barði þar dyra .
Það er nærri því að verða jafnframt það ríkasta .
Þegar kreppa er í Evrópu , Rússland glímir við andbyr vegna efnahagsþvingana og verðhruns á olíu , Afríka er í upplausn , svo ekki sé talað um arabaheiminn og stærstu ríki Suður-Ameríku , Argentína , Brasilía , Venesúela og Mexikó , sem eiga í vaxandi vandræðum , þá er eins gott að Kína sé í lagi .
Aðvörunarljós kvikna En það er fjarri því víst að svo sé .
Þvert á móti .
Risaríkið er orðið mjög órólegt .
Margt veldur því .
Óróleikinn í Hong Kong minnir á þverstæðurnar sem eru til staðar í Kína .
Mengunin er mikil .
Nánast allir nágrannar Kína eru að fyllast tortryggni vegna mikillar hernaðaruppbyggingar þess .
Bandaríkin eru enn langmesta hernaðarveldi veraldar .
En sjálfstraust þeirra hefur veikst eftir atburðina í Afganistan , Írak , Sýrlandi , Líbíu og Yemen og er þá Úkraína ótalin .
Bandaríkin vilja alls ekki lenda í hernaðarlegum æfingum gagnvart Kína .
Allt skiptir þetta máli .
En áhyggjurnar sem beinast að Kína eru þó einkum af efnahagslegum toga .
Hagvöxtur hefur verið mikill undanfarin ár , en nú er lát á .
Einsbarnsstefnan er þjóðfélaginu dýr .
Og þegar Kínverjar horfa á heiminn hrasa eins og óviljandi yfir í gjaldmiðlastríð líst þeim ekki á blikuna .
Því þeir virðast munu verða síðastir til þess leiks .
Þeir þekkja , " að sá er verður síðastur ...
" er vond staða , þegar gjaldmiðlastríð eiga í hlut .
Bregðist Kína hart við gjaldmiðlastríðinu hrynur kaupgeta millistéttarinnar í Kína og gerist það mun dauðahrollur fara um markaðsríkin í vestri .
Millistéttin í Kína er orðin góðu vön .
Hún hefur fengið forsmekkinn af lýðræði með auknum ferðalögum og aðgengi að veraldarvefnum .
Hún tekur skertum lífsgæðum illa .
Foreldrar hennar , ömmur og afar hefðu gert það þegjandi .
Hún heldur fast í nýfengna gósentíð .
Viðbrögð hennar við breytingum af þessu tagi gætu markað þáttaskil í hinu mikla ríki .
En fyrstu áhrifin af hugsanlegri lækkun yuansins með handafli og þar með ört minnkandi kaupgetu kínversks almennings í kjölfarið munu birtast okkur í kreppuhræddri Evrópu og í Bandaríkjunum sem töldu sig hafa sloppið svo ódýrt frá henni .
Þau áhrif gætu verið tilkynning um að kreppan , sem skall á haustið 2008 , sé hér enn og vitað er að seinni dýfan er jafnan mun óþægilegri en sú fyrri .
En svo getur rás atburðanna orðið allt önnur .
Þannig gætu það orðið Grikkir sem sprengdu sinn kínverja óvænt í Evrópu og evruna með honum , eða Pútín afhjúpaði samstöðuleysið í álfunni með nýjum ögrunum eða klerkarnir í Íran tilkynntu um kjarnorkusprengjuna sína .
Ísrael telur að þá sé þeirra veikburða tilveru ógnað .
Senda þeir flugherinn áður en allt verður um seinan ? Það eru ótal sprengikökur til í því nægtabúri sem óstöðugleikinn í heiminum er núna .
" En svo gæti manninum batnað , " eins og blessuð konan sagði .
Og það er , sem betur fer , alls ekki útilokað .
