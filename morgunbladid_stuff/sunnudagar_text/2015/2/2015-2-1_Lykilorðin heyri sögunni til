Bandaríski herinn vinnur nú að því að þróa nýtt kerfi sem ber kennsl á tölvunotanda og ætlunin er að þetta kerfi geti komið í stað lykilorða á vefnum .
Rannsakendur við West Point , háskóla hersins í New York-ríki , vinna hörðum höndum að því að þróa kerfið og talið er að samningurinn að baki verkefninu geti hljóðað upp á margar milljónir dollara .
Fjallað er um málið á vef Sky News .
Athygli rannsakenda beinist ekki síst að því að þróa tækni sem numið getur " hugræn fingraför " ( e. cognitive fingerprints ) , eins og það er kallað , fremur en hefðbundin líkamleg einkenni á borð við lófa , andlit , DNA eða lithimnu augans .
Tæknin , sem vinnan snýr að því að þróa , kallast API ( e. Application Programme Interface ) og grundvallast á líffræðilegri tölfræði , sem er ört vaxandi svið innan tæknigeirans , þar sem algóritmum og forritum er beitt til þess að staðfesta réttan notanda með því að bera kennsl á hegðun hans með viðkomandi tæki .
Slík hegðunargreining gæti meðal annars falist í því að fylgjast með hrynjandi vélritunar viðkomandi notanda , hvernig hann færir mús til og frá , eða hvaða innsláttarvillur viðkomandi gerir og hversu hratt hann vélritar .
" Hugrænt " fingrafar greint Slík tækni væri umtalsvert framfaraskref frá núverandi auðkennistækni og varpað er ljósi á ýmis smáatriði hennar í skjali sem Sky hefur fengið aðgang að .
" Alveg eins og þú skilur eftir þig fingrafar þegar þú snertir eitthvað með fingri þínum , þá skilurðu eftir " hugrænt fingrafar " þegar þú styðst við tölvu og þetta fingrafar byggist í raun á því hvernig hugur þinn vinnur úr upplýsingum , " segir í skjalinu .
" Geta tækninnar felur í sér næstu kynslóð slíkrar auðkennistækni og mun styðjast við aðferðir og hefðbundinn vélbúnað sem varnarmálaráðuneytið býr yfir .
" Tæknin styðst við margs konar aðferðir , meðal annars svokallaða stylometrics-greiningu , sem byggist á því að greina hvernig texti er byggður upp .
Slíkri tækni er beitt í dag og þá ekki síst við að kanna deili höfunda og koma í veg fyrir ritstuld .
Herinn stefnir á að þróa nýja kerfið og heimfæra það á alla starfsemi sína í því skyni að auka öryggi enda er talið að slík tækni gæti reynst margfalt öruggari en núverandi aðferðir sem byggjast á lykilorðum og notendanöfnum .
Þegar tæknin verður svo tekin í notkun í hinu daglega borgaralega lífi verður henni beitt til auðkenningar í netbönkum , verslunum og við notkun hvers kyns heimilistækja framtíðar eftir því sem " interneti hlutanna " fleygir fram .
West Point leikur í dag lykilhlutverk við þróun kerfisins , sem að sögn er nú á fjórða þróunarstigi sínu .
Nútíminn er Villta vestrið Tæknisérfræðingurinn Sharif Sakr segir í samtali við Sky News að við lifum nú á tíma Villta vestursins í internetheimum .
" Á netinu getur hver sem er komist upp með gríðarlega umfangsmikil svik , áreiti og njósnir í ljósi þess að það er ekki til nein skilvirk leið til þess að bera kennsl á fólk á netinu .
Þetta er Villta vestrið , sem við búum í .
Af þessum sökum getur hvers kyns tækni sem stuðlar að því að bera kennsl á notendur á netinu orðið afar mikilvæg í þeirri baráttu að gera internetið að öllu siðmenntaðri stað en það er í dag .
" Gert er ráð fyrir að þeir sem berjast fyrir friðhelgi einkalífs á netinu muni berjast gegn þessum áformum enda muni það vera enn eitt skrefið í átt til eftirlitsþjóðfélags að geta fylgst með og borið kennsl á fólk án þess að það viti af því .
