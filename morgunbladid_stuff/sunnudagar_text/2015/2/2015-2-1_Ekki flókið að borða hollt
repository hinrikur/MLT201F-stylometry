Við leggjum meiri áherslu en áður á mataræðið í heild sinni , fólk borðar ekki einstök næringarefni heldur matvæli .
Það á alls ekki að vera svo flókið að borða hollan mat , " segir Elva Gísladóttir verkefnisstjóri næringar hjá Embætti landlæknis sem gaf út í vikunni nýjar opinberar ráðleggingar um mataræði fullorðinna og barna eldri en tveggja ára , áður nefnd Manneldismarkmið .
Þarna er ekki um stórstígar breytingar að ræða heldur frekar breyttar áherslur .
" Það er rík áhersla á fæðu úr jurtaríkinu þó að það sé líka talað um kjöt og mjólk .
Við leggjum áherslu á fæðu úr jurtaríkinu sem er trefjarík frá náttúrunnar hendi , " segir hún og á þá við grænmeti , ávexti , heilkornavörur , baunir , linsur , hnetur og fræ .
" Heilkornavörur eru eitthvað sem Íslendingar mættu auka neyslu á , " segir hún .
" Svo er verið að rýmka mörkin fyrir heildarfitu og áherslan er á mýkri og hollari fitu frekar en að takmarka fituna .
Það skiptir fyrst og fremst máli úr hvaða mat við fáum fituna og kolvetnin .
Það er æskilegt að skipta út hluta af mettuðu fitunni fyrir ómettaða og auka þannig hlut mjúkrar fitu í fæði .
Þar með er ekki sagt að það eigi alls ekki að borða mettaða fitu , markmiðið er að stilla henni í hóf .
Mjúka fitu er fyrst og fremst að finna í fæðu úr jurtaríkinu og í feitum fiski .
Til viðbótar við feitan fisk eru lýsi , jurtaolíur , hnetur , fræ og lárperur góðar uppsprettur hollrar fitu .
" Í heilkornavörum eru allir hlutar kornsins notaðir við framleiðsluna .
Heilkornið getur verið malað en ekki sigtað og þarf ekki endilega að innihalda sýnileg heilkorn .
Aðalatriðið er að öll efni kornsins séu enn til staðar og hafi ekki verið sigtuð frá eftir mölun .
Það er æskilegt að velja brauð eða aðrar matvörur úr heilkorni .
" Þá erum við að tala um vörur til dæmis úr rúgi , byggi , höfrum eða heilhveiti .
Það er einnig mælt með því að nota bygg , hýðishrísgrjón og heilkornapasta sem meðlæti í stað fínunninna vara , " segir hún og bendir á að velja kornvörur sem merktar eru með Skráargatinu eða heilkornamerkinu .
Ennfremur hefur það vakið athygli að í ráðleggingunum er lögð meiri áhersla en áður á umhverfið .
" Ef ráðleggingunum er fylgt þá er það jákvætt fyrir umhverfið þar sem aukin neysla á jurtaafurðum og minni neysla dýraafurða hjálpar til við að takmarka losun gróðurhúsalofttegunda .
Að auki er mælt með að skipuleggja vel innkaup og eldamennsku og þannig má draga úr matarsóun og vernda umhverfið .
" Elva segir að mestu máli skipti að fæðuvalið sé næringarríkt og fjölbreytt , magnið hæfilegt og regla á máltíðum .
Með það að leiðarljósi er hægt að njóta þess að borða allan mat af og til , í hóflegu magni , og engin ástæða til að útiloka einstakar fæðutegundir .
Ráðin í hnotskurn 1 .
Fjölbreytt fæði í hæfilegu magni .
2 .
Ávextir og mikið af grænmeti .
Borða fimm skammta af grænmeti og ávöxtum á dag eða minnst 500 g samtals .
Safi telst ekki með í fimm á dag .
Velja gjarnan gróft grænmeti eins og t.d. rótargrænmeti , spergilkál , hvítkál og blómkál .
3 .
Heilkorn minnst tvisvar á dag .
Æskilegt er að velja brauð og aðrar matvörur úr heilkorni .
4 .
Fiskur tvisvar til þrisvar sinnum í viku .
Mælt er með að ein af fiskmáltíðunum sé feitur fiskur .
5 .
Kjöt í hófi .
Velja lítið unnið , magurt kjöt .
Takmarka neyslu á rauðu kjöti við 500 g á viku .
Takmarka sérstaklega neyslu á unnum kjötvörum .
6 .
Fituminni og hreinar mjólkurvörur .
Ráðlagt er að velja sem oftast fituminni , ósykraðar eða lítið sykraðar mjólkurvörur án sætuefna .
Hæfilegt magn eru tveir skammtar á dag .
7 .
Mýkri og hollari fita .
Feitur fiskur , lýsi , jurtaolíur , hnetur , fræ og lárperur eru góðar uppsprettur hollrar fitu .
8 .
Minna salt .
Velja lítið unnin matvæli , enda eru mikið unnin matvæli yfirleitt saltrík og takmarka notkun á salti við matargerð .
9 .
Minni viðbættur sykur .
Drekka lítið eða ekkert af gos- og svaladrykkjum og gæta hófs í neyslu á sælgæti , kökum , kexi og ís .
10 .
Taka inn D-vítamín sem fæðubótarefni , annaðhvort lýsi eða D-vítamíntöflur .
Kartöflur og ávaxtasafi teljast ekki með Allt grænmeti og allir ávextir sem maður borðar teljast að öllu jöfnu með í fimm á dag , samtals 500 g , sem er markmið neyslunnar .
Það er fyrir utan kartöflur , ávaxtasafa , hnetur og þurrkaða ávexti .
Kartöflur geta engu að síður verið hluti af hollu mataræði .
Varðandi ávaxtasafa þá er mælt með að borða ávexti frekar en að drekka þá .
Það er vegna þess að drykkir veita minni saðningu , meðal annars vegna minna magns af trefjum .
Það er auðvelt að innbyrða mikið magn hitaeininga með því að drekka ávaxtasafa en þeir geta innihaldið jafnmargar hitaeiningar og gosdrykkir .
Hins vegar getur lítið glas af hreinum ávaxtasafa endrum og sinnum talist hluti af hollu mataræði þó það teljist ekki með í fimm á dag .
Það sama gildir um heimapressaða safa .
Varðandi " smoothie " og " boost " þá er frekar mælt með að borða ávexti og grænmeti heldur en að drekka þá þar sem það veitir meiri saðningu .
Það er þó mismunandi hve mikla saðningu slíkir drykkir veita , það fer allt eftir innihaldi þeirra .
Samt er mælt með að borða 30 grömm af ósöltuðum hnetum daglega þar sem hnetur innihalda holla fitu sem hefur forvarnargildi fyrir hjarta- og æðasjúkdóma .
Bæði þurrkaðir ávextir og hnetur eru góður valkostur í staðinn fyrir sælgæti og önnur sætindi .
Þetta eru hins vegar orkuríkar fæðutegundir , mun orkuríkari en ferskir ávextir , og því er þetta ekki talið með í fimm á dag .
