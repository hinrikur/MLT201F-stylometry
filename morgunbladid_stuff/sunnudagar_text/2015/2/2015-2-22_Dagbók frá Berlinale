Á kvikmyndahátíðum þambar fólk orkudrykki .
Á Bikini-hótelinu á Budapester Strasse hef ég nú nokkrum sinnum fylgst í laumi með rauðeygðu en prúðbúnu fólki koma inn í lobbíið á 3. hæð snemma morguns og óska þar vinsamlegast eftir einum Red Bull á kaffihúsinu sem þar er að finna .
Þau reigja höfuðið aftur , sturta í sig drykknum , rjúka svo út , endurnærð og til í slaginn .
Ástæðan er sú að fyrir fólk í bransanum eru kvikmyndahátíðir erfiðisvinna , lítill tími gefst í svefn , og oftar en ekki er vaknað snemma og farið seint í háttinn .
Fyrir leikara og leikstjóra hefst dagskráin snemma á morgnana .
Ljósmyndatökur hafa verið bókaðar , ótal blaðaviðtöl og önnur kynningarstarfsemi .
Á kvöldin taka svo við frumsýningar og tilheyrandi partí , sem í senn eru gleðskapur og vinna .
400 kvikmyndir sýndar ár hvert Berlinale er ein af stærstu kvikmyndahátíðum heims og fer árlega fram í Berlín , Þýskalandi , eins og nafnið gefur til kynna .
Í ár stóð hátíðin yfir milli 5. og 15. febrúar .
Hún var sett á laggir árið 1951 og þar eru sýndar hátt í 400 kvikmyndir ár hvert og þykir hátíðin því gefa heildstæða mynd af því helsta sem er að gerast í kvikmyndabransanum um heim allan hverju sinni .
Hátíðin er afar umfangsmikil og er skipt upp í nokkra undirflokka .
Stærstu myndirnar keppa um gull- og silfurbjörninn en svo eru aðrir sérstakir flokkar sem eru helgaðir myndum af öllum toga ; myndum sem þykja listrænar og óháðar , myndum sem koma frá svæðum þar sem ekki er rík kvikmyndahefð , myndum sem þykja eiga sérstaka athygli skilið og svo framvegis .
Opnunarmynd hátíðarinnar í ár var spænsk mynd sem nefnist á ensku Nobody Wants the Night og lokamyndin var svo kvikmyndin Taxi , eftir íranska leikstjórann Jafar Panahi .
Sú mynd hlaut einnig Gullbjörninn , en Panahi gat ekki tekið við verðlaununum í ljósi þess að hann sætir farbanni í heimalandi sínu , og því tók lítil frænka hans , Hana Saedi , sem fer með hlutverk í myndinni , við verðlaununum fyrir hans hönd .
Dagur Kári frumsýndi nýja mynd á Berlinale Ný kvikmynd Dags Kára , Fúsi , eða Virgin Mountain eins og hún nefnist á ensku , var heimsfrumsýnd á Berlinale í ár undir flokknum Berlinale Special , en það er einmitt nafnið á áðurnefndum flokki mynda sem þykja sérstaklega athyglisverðar .
Meira um hana hér að neðan .
Þá er sérstakur liður Berlinale fyrir rísandi leikstjörnur Evrópu , European Shooting Stars , en síðustu ár hafa 10 ungir leikarar hvaðanæva af úr álfunni verið verðlaunaðir fyrir hæfileika sína .
Í ár var íslenska leikkonan Hera Hilmarsdóttir á meðal þessara rísandi stjarna .
Hún hefur farið með stór hlutverk í sjónvarpsþáttum og bíómyndum erlendis síðustu ár og vakti nú síðast mikla athygli fyrir frammistöðu sína í íslensku kvikmyndinni Vonarstræti .
Shooting Stars-verðlaunin hafa verið veitt frá árinu 1998 .
Þá voru um 20 leikarar verðlaunaðir og hélst það fyrirkomulag til ársins 2008 , en þá var þeim fækkað niður í 10 .
Þekktir íslenskir leikarar á borð við Baltasar Kormák , Nínu Dögg Filippusdóttur , Ingvar E. Sigurðsson og Gísla Örn Garðarsson hafa hlotið verðlaunin en frá því að ákveðið var að fækka hinum rísandi stjörnum niður í tíu ár hvert hefur aðeins Hilmar Guðjónsson hlotið verðlaunin fyrir hönd Íslendinga , árið 2012 .
Berlínarborg undirlögð Berlinale-hátíðin virðist leggja undir sig borgina að stórum hluta og kvikmyndaskólanemar og aðrir menningartúristar streyma til Berlínar í rútum frá öðrum stórborgum álfunnar .
Víða má sjá rauða dregla fyrir utan kvikmyndahús , vandlega afgirta með tjöldum sem bera einkennismerki hátíðarinnar , ráfandi bjarndýr .
Á göngutúr um Berlín á meðan hátíðin stendur yfir er ekki óalgengt að sjá fólk liggjandi í röðum í svefnpokum fyrir utan kvikmyndahús að kvöldi , eða sitjandi á garðstólum fyrir utan miðasölur , og því ljóst að eftirspurn eftir miðum er gríðarleg .
Eins er ekki óalgengt að heyra köll og skríkjur þegar frægur aðili lítur dagsins ljós , stígur út úr glæsibifreið og speglar sig í linsum ljósmyndara á rauða dreglinum .
Mér tókst nokkrum sinnum að tilheyra mannþyrpingu sem ærðist af fögnuði fyrir utan kvikmyndahús þegar fræga manneskju bar að garði en yfirleitt hafði svo margt fólk safnast saman að ómögulegt var að berja þessa frægu manneskju augum fyrir öllum hinum .
Mér skilst þó að einu sinni hafi Nicole Kidman verið á ferð , en þrátt fyrir ítrekaðar tilraunir mínar til að sjá hana , hoppandi eins og kengúra í mekkinum , komst ég aldrei nær en svo að sjá bara brúnaþungan , tröllvaxinn öryggisvörð , með einn af þessum snúruvafningum aftan við hægra eyrað sem öryggisverðir um víða veröld virðast styðjast við , stika fram og aftur um dregilinn eins og mannýgt naut þegar Kidmann var horfin inn á braut .
Þetta olli mér óneitanlega vonbrigðum .
Snemma á mánudagskvöld , stuttu eftir að Natalie Portman hafði veitt Heru og öðrum rísandi stjörnum viðurkenningu á glæsilegri athöfn við Potsdamer Platz , bárust mér þau tíðindi frá félaga mínum hér í borg að honum hefði tekist að útvega tvo miða á mynd Dags Kára , og ég hafði því hraðar hendur og dreif mig niður að Alexanderplatz og hljóp þaðan eftir Karl-Marx-Allee eins og unglingur í Kalda stríðinu til að ná í bíóhúsið Kino International í tæka tíð .
Kvikmyndahúsið er stórglæsilegt , byggt á sjötta áratugnum , og óhætt að segja að stemmningin í húsinu hafi verið mögnuð .
Þar voru jafnframt viðstödd mörg kunnugleg andlit úr íslenskum kvikmyndaheimi .
Kominn yfir fertugt en lifir á Kókópöffsi Gunnar Jónsson fer með aðalhlutverkið í mynd Dags Kára um Fúsa , sem fjallar um liðlega fertugan mann sem borðar ógrynni af Kókópöffsi og býr enn hjá móður sinni .
Líf hans er í afar föstum skorðum , hann vinnur á færibandi á Keflavíkurflugvelli og spilar herkænskuleiki með líkönum og módelum með félaga sínum .
En þegar ung stúlka og kona á hans reki koma inn í líf Fúsa þarf hann að endurskoða margt í sjálfum sér og viðhorfum til tilverunnar .
Myndin er fallega skotin og einkennist m.a. af frábærum samtölum og sannfærandi og sterkum leik helstu leikara .
Öðru hverju sprakk svo salurinn úr hlátri , enda er myndin bráðfyndin .
Fúsa var afar vel tekið af áhorfendum og að henni lokinni tók við dynjandi lófatak um stund .
Aðstandendur myndarinnar , leikstjórinn Dagur Kári ásamt framleiðendunum Agnesi Johansen og Baltasar Kormáki , stigu þá á svið ásamt aðalstjörnu hennar , fyrrgreindum Gunnari .
Leikstjórinn þakkaði kurteislega fyrir sig og Gunnar sagðist jafnframt afar þakklátur fyrir tækifærið til að fá að leika í " alvöru drama " í ljósi þess að hann væri að upplagi grínisti .
Landsmenn allir geta svo fylgst með grátbroslegum ævintýrum Fúsa frá og með 20. mars næstkomandi , þegar hún verður frumsýnd á Íslandi .
Að sýningu lokinni snerum við áhorfendur aftur út í nístandi kulda Austur-Berlínar .
Við settum upp húfur , smeygðum okkur í vettlinga .
Sum okkar hóuðu í leigubíla , önnur streymdum við niður í jarðgöng til að ná síðustu lestum til fjarlægra borgarhluta .
