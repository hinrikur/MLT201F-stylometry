Meistaraverk , " segir í umsögn á vefsíðu þýska vikuritsins Der Spiegel um Vulnicura , nýja plötu Bjarkar Guðmundsdóttur .
Plötunni var dembt í sölu í vefverslunum 20. janúar eftir að efni hennar var lekið á netið .
Ætlunin var að hún kæmi út í mars og verða þeir , sem vilja eignast gripinn á geisladiski eða vínyl að bíða þangað til .
Platan hefur fengið gríðarlega umfjöllun í erlendum fjölmiðlum og að mestu góðar umsagnir .
Hún situr í 11. sæti breska vinsældalistans , sem dagsettur er 31. janúar .
Á metsölulista vefverslunarinnar iTunes er hún í 12. sæti og hjá Amazon í 13. sæti .
Vulnicura átti að koma út samhliða sýningu , sem opnuð verður í nútímalistansafninu í New York , Moma , 8. mars .
Um leið heldur hún tvenna tónleika í Carnegie Hall .
Sú sýning er til marks um þann stall , sem Björk hefur náð , og áhrif hennar í tónlist og listum almennt .
Kemur sýningin David Bowie is í Victoria og Albert-safninu í London í hittifyrra upp í hugann .
Það segir sína sögu að Klaus Biesenbach , listrænn stjórnandi Moma , tók að sér að vera sýningarstjóri .
Venjulega gegna aðrir því hlutverki þegar sýningar eru settar upp í safninu .
" Komum henni bara út " Björk brást fljótt við því að upptökum af plötunni var lekið á netið og ákvað að setja hana strax í sölu .
" Það er engin leið að segja hvernig maður ætti að bregðast við , " sagði hún í viðtali við Radio 1 hjá BBC .
" Í mínu tilviki var eitt mér í hag – platan var komin í endanlega mynd og tilbúin .
Ég veit ekki hvernig ég hefði brugðist við hefði þetta gerst fjórum mánuðum fyrr .
Það hefði getað orðið subbulegra ...
Líka held ég vegna eðlis plötunnar fyrir mig tilfinningalega ...
ég vann hana hratt og því hugsaði ég með mér : " Svo hún lak , komum henni bara út .
" " Björk greindi frá því að upprunalega hefði umboðsmaður hennar sagt henni að þeir hefðu " þurrkað alla lekana út " og hægt væri að láta upprunalegan útgáfudag standa , en hún hefði ekki haft neina trú á því .
Í desember var tæplega 30 nýjum lögum , mörg þeirra ófrágengnar prufur , eftir Madonnu lekið á netið .
Madonna brást strax við .
Hafin var leit að lekanum .
Á einkatölvu Madonnu fundust gögn sem mátti rekja til Ísraels og var maður handtekinn þar í landi fyrir rúmri viku .
Nokkrum dögum eftir lekann voru sex lög af plötunni sett í sölu í vefverslunum .
Madonna brást líka við á netinu .
Á félagsvefnum Instragram sagði hún að lekarnir væru eitt " afbrigði hryðjuverka " og líkti þjófnaðinum við " listræna nauðgun " .
Björk lét allar yfirlýsingar um sjálfan lekann eiga sig og í fréttum hefur komið fram að ekki eigi að rannsaka hann .
Derek Birkett , stofnandi plötuútgáfunnar One Little Indian , sagði við tónlistarvefinn Billboard að Björk hefði haft samband við sig eftir að aðdáendur hennar hefðu látið vita af lekanum á vefsíðu hennar .
Hann kvaðst hafa ráðfært sig við nokkra vini sína , þar á meðal umboðsmann Pauls McCartneys .
" Almennt fékk ég þau ráð að setja tvö eða þrjú lög í forsölu á iTunes til svala þörfinni strax , " sagði Birkett .
" Björk taldi ákjósanlegast að öll platan kæmi út og til að gera langa sögu stutta tók hún ákvörðun að mestu á listrænum forsendum um að hún kæmi öll út .
Þetta var henni mikið hjartans mál .
" Að sögn Birketts voru þeir sem selja diska og plötur mjög ósáttir við þessa ákvörðun .
Óttuðust þeir að þetta myndi draga úr sölu .
Sagði hann að útgáfan hefði meira að segja þurft að skipta um milliliði vegna þessa missættis .
" Þetta hafði gríðarleg , gríðarleg áhrif okkur , " sagði hann .
Heitið Vulnicura er samsett úr latínu , orðunum vulnus , sem merkir sár , og cura , sem merkir lækning .
Á plötunni fjallar Björk með opinskáum hætti um sambandsslit sín við bandaríska listamanninn Matthew Barney , sem hún eignaðist með dóttur árið 2002 .
Björk hefur kallað Vulnicura " ástarsorgarplötuna " sína á félagsvefnum Facebook .
Þar skrifar hún að platan sé eins og tilfinningalegur tímaás : " Þrjú lög fyrir sambandsslitin og þrjú eftir .
Þannig að mannfræðingurinn í mér laumaði sér að og ég ákvað að deila þeim þannig .
Fyrst hafði ég áhyggjur af að það yrði of sjálfhverft , en síðan fannst mér að það myndi gera [ tónlistina ] enn meira alhliða .
Og vonandi gætu lögin orðið til að hjálpa , hækja fyrir aðra og sýnt hvað þetta er lífrænt ferli : sárið og lækning sársins .
Sálarlega og líkamlega .
Það tengist þessu þrjósk klukka .
" Gagnrýnendur segja margir að Vulnicura sé besta plata Bjarkar í áratug , jafnvel á þessari öld .
Í fjögurra stjörnu dómi tímaritsins Rolling Stone segir að hverjar sem ræturnar séu " geti þetta verið átakanlegasta tónlist sem hún hefur nokkurn tímann gert " .
Gagnrýnendurnir Andreas Baiolakis á vefnum Liveinlimbo og Arnar Eggert Thoroddsen í umsögn í Morgunblaðinu líkja Vulnicura við Blue , plötu Joni Mitchell , sem Björk hefur margsinnis lýst dálæti sínu á í viðtölum .
John Pareles , gagnrýnandi The New York Times , skrifar að jafnvel þegar tónlistin sé hvað tyrfnust skapi lögin tilfinningalega nálægð : " Áþreifanleiki raddar Bjarkar og strengjanna fær enn meiri slagkraft við að vera teflt gegn ópersónulegum rafhljóðum og verður það til þess að innra landslag ástarsorgar og lækningar kemur enn betur fram – ekki einföld saga og betri fyrir vikið .
" 1Bleiki kjóllinn , sem Björk var í þegar hún hlaut verðlaun á kvikmyndahátíðinni í Cannes árið 2000 fyrir leik sinn í Myrkradansaranum , kom henni á lista tískulöggunnar Blackwells yfir 10 verst klæddu konur heims .
2001 var lag hennar úr myndinni , I ' ve Seen It All , tilnefnt til Óskarsverðlauna og klæddist hún svanskjól á afhendingarhátíðinni .
Hafa fáar flíkur valdið jafn miklu umtali .
2 Sykurmolarnir leika fyrir Guðrúnu Ágústsdóttur , Svavar Gestsson menntamálaráðherra , Jacques Lang , menningarmálaráðherra Frakklands , Francois Mitterrand , forseta Frakklands , og Vigdísi Finnbogadóttur forseta í Duus-húsi 1990 .
Á sviðinu sjást Björk og Einar Örn Benediktsson .
3 Sykurmolarnir komu saman til að fagna því að 20 ár voru liðin frá því að smáskífa með smellinum Ammæli kom út .
4 Sykurmolarnir á sviði tónleikastaðarins Limelight í New York , 17. nóvember 1992 í lok langrar tónleikaferðar .
Þetta voru síðustu tónleikar hljómsveitarinnar á erlendri grund .
5 Björk hélt tónleika í Laugardalshöll 2007 í tilefni af útkomu plötunnar Volta .
Þar söng hún meðal annars lagið Declare Independence , sem hún einnig flutti í Kína með vísun í Tíbet við litla hrifningu kínverskra yfirvalda .
