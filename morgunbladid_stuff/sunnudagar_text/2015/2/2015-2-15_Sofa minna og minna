Ný rannsókn hefur nú staðfest það sem foreldra hefur lengi grunað : því meiri tíma sem unglingar verja fyrir framan skjái eða síma , því minna sofa þeir , ekki síst ef tækið er notað stuttu áður en lagst er til svefns .
Rannsóknin var framkvæmd í Noregi og sönnunargögnin eru sterk , að sögn rannsakenda , og þeir ganga svo langt að hvetja lýðheilsustofnanir til þess að breyta viðmiðum fyrir raftækjanotkun unglinga .
Kannað var hvernig um 10.000 manns á aldrinum 16-19 ára í vesturhluta Noregs sváfu árið 2012 .
Unglingarnir svöruðu spurningum um svefnvenjur sínar , hversu miklum tíma þeir vörðu fyrir framan skjá og hvers konar tæki þeir notuðu .
Að meðaltali sögðust þátttakendur þurfa um 8-9 tíma svefn til þess að hvílast vel .
Þeir sem voru meira en fjórar klukkustundir á dag fyrir framan skjá voru 3,5 sinnum líklegri til þess að sofa minna en fimm klukkustundir á hverri nóttu .
Þeir voru einnig 49% líklegri til þess að þurfa meira en 60 mínútur til þess að sofna .
Fullorðið fólk líður að jafnaði út af á minna en 30 mínútum .
Rannsóknin staðfesti einnig að notkun rafeindatækis stuttu fyrir háttatíma hefur slæm áhrif á svefn , bæði þann tíma sem það tekur viðkomandi að sofna , og varanleika svefnsins .
Unglingar sem notuðu tölvu eða farsíma innan við klukkustund áður en þeir lögðu höfuð á kodda voru 52% og 48% líklegri til þess að sofna ekki á fyrsta klukkutímanum .
Þeir voru einnig 53% og 35% líklegri til þess að missa tvo tíma eða meira úr svefni .
