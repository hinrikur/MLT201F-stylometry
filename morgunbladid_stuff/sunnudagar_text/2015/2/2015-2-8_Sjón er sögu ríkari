OLED-tæknin á eftir að leggja undir sig sjónvarpsheiminn enda býður hún upp á mun betri liti , miklu meiri hraða og miklu miklu meiri birtuskil .
Nýtt 55 " tæki frá LG , LG-55EC930V , sannar þetta rækilega , en það sannar líka að LG hefur náð forskoti í sjónvarpstækni og aðrir framleiðendur hljóta að fylgja fordæminu .
Þó LCD-tækni sé nánast allráðandi á sjónvarpsmarkaði þá hefur ýmis önnur tækni komið til sögunnar á því sviði og til að mynda voru svonefnd rafgastæki , plasma-tæki , nokkuð algeng um tíma .
Það helsta sem rafgastæki höfðu sér til ágætis var að mynd í þeim var miklu betri en á LCD-tækjum eins og blasti við þegar menn horfðu á tækin hlið við hlið – litir voru miklu skýrari og betri og birtuskil mun betri – svart var svart , en ekki dökkgrátt .
Með tímanum hefur LCD-tækninni þó fleygt fram og myndgæðin orðin framúrskarandi þó enn megi auka þau .
Nú eru allir uppteknir af 4K tækjum , sjónvarpstækjum sem státa af 4.000 díla upplausn á þverveginn ( það er nýtt í markaðssetningu á sjónvörpum að selja eftir upplausn á þverveginn en ekki á hæðina – allir þekkja 720p eða 1080p en 4K upplausn samsvarar 2160p ) , en LG kynnti á síðasta ári sjónvarpstæki með OLED-tækni , sem gefur meiri litadýpt og birtuskil .
Eitt af því sem gerir OLED-tækin betri en LVD-tæki er að einingarnar á skjánum framleiða sjálfar birtu , ólíkt því sem tíðkast með LCD-tæki sem eru ýmist baklýst , eins og tíðkaðist forðum , eða með lýsingu á kantinum eins og almennt er gert í dag með svonefnd LED-tæki .
Fyrir vikið eru OLED-tæki örþunn , svo þunn að maður trúir ekki eigin augum , þó straumgjafi , tengingar og sitthvað fleira komi í veg fyrir að það sé allt jafn þunnt .
LG hefur tekið forystuna í OLED-sjónvarpstækni og það kemst reyndar enginn annar framleiðandi með tærnar þar sem LG hefur hælana .
Aðrir framleiðendur hafa glímt við háan framleiðslukostnað , því þó OLED-skjáir séu einfaldari í augum leikmanns , eru þeir erfiðari í framleiðslu , enn sem komið er í það minnsta , og kostar skildinginn að koma upp verksmiðjum fyrir sjónvarpsskjái .
Áðurnefnt OLED-tæki frá LG , LG-55EC930V , sem er 55 " tæki eins og tegundarnúmerið gefur til kynna , er gott dæmi um það hvað hægt er að gera með OLED-tækninni , því ekki man ég eftir að hafa séð tæki með jafn góðri mynd , jafn skýrum litum og jafn góðum birtuskilum .
Það kostar sitt , fæst í Sjónvarpsmiðstöðinni og kostar 499.990 kr. , en ástæða er til að hvetja sem flesta til að gera sér ferð í Sjónvarpsmiðstöðina til að upplifa myndgæðin , enda blasir við að öll almennileg sjónvarpstæki verði OLED-tæki áður en langt um líður – sjón er sögu ríkari .
Meðal kosta við OLED-tæknina er að hægt er að hafa sjónsviðið miklu víðara , þ.e. myndin er skýr þó horft sé á sjónvarpið frá hlið .
Að því sögðu þá þrengir það sjónsviðið að hafa sjónvarpið kúpt eins og umrætt tæki , enda þrengir það eðlilega sjónsviðið .
Það er þrívíddartæki og fern 3D gleraugu fylgja .
Árni Matthíasson 