Brynja Björg Halldórsdóttir brynja@mbl.is Í gegnum vefsvæðið Heilsuvera.is getur almenningur nálgast með rafrænum hætti heilbrigðisupplýsingar um sig sjálfan , óskað eftir endurnýjun lyfseðla , pantað tíma hjá heimilislækni og margt fleira .
Að sögn Svanhvítar Jakobsdóttur , framkvæmdastjóra Heilsugæslu höfuðborgarsvæðisins , geta einstaklingar haft öruggan rafrænan aðgang að eigin heilbrigðisupplýsingum , hvar og hvenær sem er og óháð því á hvaða heilbrigðisstofnun , heilsugæslustöð eða starfsstofu sérfræðings upplýsingar eru skráðar .
Þetta veiti einstaklingum betri yfirsýn yfir samskipti sín við heilbrigðisþjónustuna en við það skapist tækifæri til aukinnar þátttöku í eigin meðferð .
, , Með aðgangi að Heilsuveru geta notendur nú fengið yfirsýn yfir lyfjanotkun sína , sótt rafrænt um endurnýjun lyfseðla , séð stöðu lyfseðla í lyfseðlagátt , séð ofnæmi sem hefur verið skráð í sjúkraskrá , bólusetningar , átt örugg rafræn samskipti við heilbrigðisstarfsmenn og bókað tíma rafrænt á heilsugæslustöð , " segir hún .
Aðspurð kveður Svanhvít bæði sjúklinga og lækna almennt hafa tekið vefnum fagnandi .
Rúmlega 3.200 einstaklingar séu skráðir á vefinn og það hafi verið um 4.000 heimsóknir með innskráningu á vefinn síðastliðinn mánuð .
, , Við verðum vör við vaxandi áhuga almennings á vefnum , " segir Svanhvít og bætir við að Heilsugæslan í Glæsibæ hafi verið fyrsta stöðin til að taka Heilsuveru í notkun hinn 2. október síðastliðinn .
Auk hennar hafi síðan heilsugæslustöðvarnar í Grafarvogi , Mjódd og Seltjarnarnesi tekið Heilsuveru í notkun .
Nú sé undirbúin innleiðing á Heilsuveru á heilsugæslustöðvunum í Efra Breiðholt , Sólvangi , Miðbæ og Hamraborg .
Þá sé ætlunin að innleiða Heilsuveru á allar heilsugæslustöðvar í landinu á næstu mánuðum .
Þurfa ekki að fara til læknis Svanhvít segir Heilsuveru bæta og einfalda aðgengi einstaklinga að heilbrigðisþjónustunni að því leyti að samskiptin kalli ekki á fyrirfram bókaðan tíma á heilsugæslustöð eða símatíma .
Þannig bjóðist notendum í tilteknum tilvikum að eiga í rafrænum samskiptum í stað þess að mæta á heilsugæslustöð eða bíða eftir þjónustu í gegnum síma .
, , Samskiptin eru í takt við nútímann .
Viðmót heilbrigðisstarfsmanna er einnig einfalt og auðvelt að svara erindum .
Jafnframt eru áform um að skjólstæðingar okkar geti sjálfir fyllt í upplýsingar , til dæmis í áhættumati á hjartasjúkdómum eða beinþynningu .
" Einnig er hægt að skrá afstöðu sína til líffæragjafa á síðunni .
Aðeins er hægt að komast inn á síðuna með rafrænum skilríkjum en Embætti landlæknis taldi rafræn skilríki einu leiðina til að tryggja öryggi gagna .
Þá þarf að virkja hverja heilsugæslustöð fyrir sig til þess að hægt sé að nýta rafræna tímabókun og endurnýjun lyfja .
Að sögn Svanhvítar er næsti hluti Heilsuveru í þróun .
Þar muni bætast við örugg rafræn samskipti við heilbrigðisstarfsmenn , notendur geti skoðað upplýsingar úr sjúkraskrá og flett upp í henni .
, , Fljótlega munu hefjast prófanir í samstarfi við eina af heilsugæslustöðvum Heilsugæslu höfuðborgarsvæðisins um rafræn samskipti við sjúklinga .
Einnig er hafinn undirbúningur að þróun á samskiptum á áhættuhópum , á borð við fólk með háþrýsting , sykursýki , sjúklinga í krabbameinsmeðferð og svo framvegis , við teymi heilbrigðisstarfsmanna í gegnum Heilsuveru þar sem sjúklingar geta skráð og sent eigin upplýsingar úr mælingatækjum ásamt því að skrá niður upplýsingar um eigin líðan , lyfjatöku og fleira .
" 