Nauðsynlegt er að tengja atvinnulífið og skólana betur saman svo þeir svari þörf fyrirtækja fyrir starfsfólk .
Áhersla skólakerfisins hefur lengi beinst að bóknámi , en í samkeppnislöndum Íslendinga ljúka gjarnan tveir af hverjum þremur nemendum framhaldsskóla með verknámsprófi og þriðjungur bóknámi .
Hér á landi snýr þetta hins vegar öfugt .
Skýrir þetta meðal annars hvers vegna margir , einkum drengir , heltast úr lestinni í námi að loknum grunnskóla .
Þetta kom fram í máli Björgúlfs Jóhannssonar , formanns Samtaka atvinnulífsins , sem flutti ávarp á svonefndum Menntadegi atvinnulífsins nú fyrr í líðandi viku .
Iðn og tækni fléttuð inn í stúdentspróf Skýringuna á því hve möguleikar til menntunar hér á landi eru takmarkaðir má að hluta til rekja til fortíðarinnar og viðhorfa hennar , sagði formaður SA .
Benti á að lengi hefðu foreldrar talið mikilvægt að börn þeirra lykju stúdentsprófi .
Enn í dag miðaðist skólakerfið raunar við að koma sem flestum í gegnum menntaskóla .
Nú væru hins vegar breyttir tímar .
Tækifæri þeirra sem afla sér menntunar í verk- og starfsnámi væru ekki síðri en þeirra sem fara í bóknám .
" Með því að efla námsráðgjöf og auka innsýn kennara og nemenda í fjölbreyttar atvinnugreinar og alla starfsmöguleika , sem í boði eru , aukast líkur á því að einstaklingarnir finni sér farveg við hæfi , " segir formaður SA .
Hann telur og mikilvægt að fólk ljúki framhaldsskólanum í kringum 18 ára aldur , sem aftur kalli á hagræðingu í grunnskólastarfi .
Verulegum skorti á tækni- og iðnmenntuðu fólki megi mæta til dæmis með sérhæfðu námi á framhaldsskólastigi eða með því að flétta verknám inn í nám til stúdentsprófs .
Nýsköpun með hugkvæmni " Í framhaldsskólum verður sérhæfing til starfa að hefjast af fullum krafti án þess að loka dyrum til frekara náms síðar .
Það þarf að vera spennandi fyrir góða námsmenn að velja starfsnám í framhaldsskóla , " sagði Björgúlfur .
Telur hann framangreinda leið jafnframt geta unnið gegn brottfalli úr framhaldsnámi sem mörgum er áhyggjuefni .
Í ávarpi sínu gerði Björgólfur að umtalsefni að nú aflaði hver sér menntunar á sínum eigin forsendum .
Löng skólaganga hentaði fólki misvel og það aflaði sér þekkingar með ýmsu móti .
Þekking gengi mann fram af manni , frá kynslóð til kynslóðar og sífellt safnaðist í sarpinn .
Á síðustu árum væri svo orðið mun auðveldara en áður að afla sér upplýsinga úr öllum áttum , meðal annars í gegnum netið .
Vinnan er nám , sagði Björgúlfur Jóhannsson og bætti við að með markvissri þjálfun og fræðslu starfsmanna bættu fyrirtæki stöðu sína á markaði .
" Nýsköpun og þróun á sér stað fyrir hugkvæmni einstaklinga , verður til á ólíklegustu stöðum og er afrakstur markvissrar vinnu .
Til að nýsköpun beri árangur þarf að skapa frumkvöðlaanda og réttar aðstæður innan fyrirtækja , " sagði formaður SA .
sbs@mbl.is 