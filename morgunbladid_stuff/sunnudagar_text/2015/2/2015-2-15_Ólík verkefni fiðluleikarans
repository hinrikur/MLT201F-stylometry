Á dögunum sendi Una Sveinbjarnardóttir fiðluleikari frá sér einleiksdiskinn Umleikis , með tíu verkum sjálfrar sín .
Paul Evans og Elisabeth Carlsson stjórnuðu upptökum í Ísafjarðarkirkju sumarið 2012 .
Elstu verkin á diskinum eru þrjár Glefsur en Una hefur sagt að þær hafi upphaflega verið " upphitunaræfingar fyrir fiðluleikara sem þurfa á stundum að hita sig upp á aðeins nokkrum mínútum .
Þær eru tæknilega krefjandi , hraðar og erfiðar .
" Flest annað á plötunni sé annars eðlis , íhugult og ljóðrænt .
Gagnrýnandi Morgunblaðsins , Ríkarður Örn Pálsson , hreifst af diskinum .
" Uppmáluð snilld , " skrifar hann og segir hann hafa komið sér í opna skjöldu .
Einfaldleikinn leyni á sér , þessar " innhverfu fiðluhugleiðingar Unu búa nefnilega yfir vandskilgreinanlegum og nærri dáleiðandi töframætti sem fáir myndu vænta frá ósérmenntuðu tónskáldi er fæst mest við að leika nótur eftir aðra , " skrifaði hann og bætti við hrósi fyrir " afburða spilamennsku , því mótun , tækni og inntónun eru undantekningalaust í innblásnum sérflokki ...
" Var það gamall draumur að gefa út þennan disk , með eigin verkum ? spyr blaðamaður þegar Una er sótt heim einn kaldan vetrardag og trufluð þar sem hún er að fylla út umsókn um fæðingarorlof .
Hún á von á sínu öðru barni í mars .
" Kannski svolítið , " svarar hún .
" Ég hafði skrifað Glefsur fyrir löngu og var búin að vera skúffuskáld nokkuð lengi , áður en diskurinn var hljóðritaður .
Á honum eru líka verk sem þróuðust í þessu upptökuferli , að hluta til spunnin í kirkjunni .
Ég var með annað verkefni á teikniborðinu þetta sumar .
Við vorum á Ísafirði allt sumarið og ég hafði verið að æfa mörg frábær einleiksverk eftir íslenska höfunda en slasaði mig þá á fingri .
Mér þykir gríðarlega gaman að elda og var að matbúa stórkostlegan vestfirskan fisk þegar ég skar mig .
Það setti verkefnið á annan endann .
Upptökustjórnir voru á leiðinni vestur með græjur , þannig að ég tímdi ekki að hætta við allt saman og breytti um stefnu , ákvað að leika eigin verk .
Það var auðveldara fyrir mig að fara í þetta verkefni , með þessum stuttu stykkjum sem ég þekkti flest , þegar sárið gréri og ég gat aftur farið að spila .
" Una hefur verið að leika sum þessara verka sinna nokkuð á undanförnum árum og hafa þrjár Glefsanna verið fluttar með " frábærum elektró-trökkum eftir Ben Frost , Valgeir Sigurðsson og Mugison .
Á Listahátíð 2010 spiluðum við Valgeir Glefsurnar með elektóník í vinnustofu Gjörningaklúbbsins .
Síðan hefur ýmislegt bæst við , " tokkata " og fleira .
Nokkur verk urðu til í endalegri mynd rétt fyrir upptökuna fyrir vestan .
Svo er Jóhann Jóhannsson búinn að gera rosalega flotta elektróník við annað verk , Sléttuböndin , " segir hún .
– Hvað ætlarðu að gera með það ? Hún hlær .
" Ég ætla ekki að svara því núna .
Ég er að fara í fæðingarorlof ! En mig langar til að spila þetta meira .
Það er líka mjög gaman að leika þetta ein .
Það kom skemmtilega á óvart hvað þetta virkar vel sem sólóverk , og nokkrir fiðluleikarar höfðu í rauninni bent mér á það og vildu helst losna við elektróníkina .
" Una hefur verið áberandi í klassísku tónlistarlíf hér á landi á undanförnum árum en hún hefur þó aldrei hikað við að koma víða við í tónlistinni .
Hún lauk einleikaraprófi frá Tónlistarskólanum í Reykjavík og stundaði framhaldsnám við Tónlistarháskólann í Köln og Listaháskóla Berlínar .
Una er nú konsertmeistari Kammersveitar Reykjavíkur og hefur verið gestakonsertmeistari Klassische Philharmonie Bonn , Trondheim Symfoniorkester , hljómsveit Íslensku óperunnar og Sinfóníuhljómsveitar Íslands .
Hún leikur 1. fiðlu í strengjakvartettunum Siggi og HUGO , hefur unnið talsvert með Jóhanni Jóhannssyni og Bedroom Community , auk þess að leika á plötum Bjarkar , Rammstein , Bonnie Prince Billy , Sigurrósar , Till Brönner , Ane Brun , Mugison og spilað í fjölda kvikmynda .
Hún leikur til að mynda í tónlist Ben Frost í sjónvarpsþáttunum Fortitude .
Þá lék hún í Útvarpshljómsveit Berlínar og Þýsku óperunni í Berlín um árabil , og hefur unnið með Ensemble Modern í Frankfurt , svo eitthvað sé nefnt af fjölbreytilegum störfum .
Una hefur áður sent frá sér disk , Fyrramál , árið 2007 .
Klassískt nám er að breytast – Hvernig er ferlið þegar þú semur tónlist , gerist það jafnt og þétt ? " Það er allur gangur á því , " svarar hún .
" Ég hef lært það af vinum í myndlistinni að vera alltaf með skissubókina við höndina og skrifa hugmyndir í hana .
Svo kemur stundum eitthvað þegar ég er að spinna – mér finnst það mjög skemmtilegt .
Ein og með öðrum .
Björk hefur haft mikið áhrif á mig og mjög hvetjandi að vinna með henni .
Alla Homogenic -tónleikaferðina fékk ég alltaf að spinna í einu lagi , " Come to Me " .
Björk veitti mér þetta frelsi allan túrinn og ég lék það aldrei eins .
Það var ótrúlega skemmtilegt fyrir 21 árs fiðluleikara í klassísku námi að fá að gera það .
" – Það er hluti af námi organista að spinna en oft er sagt að klassískir hljóðfæraleikarar séu bundnir við nóturnar .
" Í gamla daga voru tónlistarmenn síspinnandi en námið hefur þróast svona .
Klassískt nám er reyndar að breytast , að opnast meira , en á tímabili var það mjög niðurnjörvað og bókstaflegt .
Ég lærði í Þýskalandi og þar eru mikil trúarbrögð í gangi varðandi hvernig á að spila hvað .
Vissulega er gaman að þekkja bakgrunn þess sem maður leikur , hvernig á að spila barokk eða Mozart , Beethoven og allt þetta , til er mikil þekking á því sem er kalla á þýsku " historische aufführungspraxis " .
Ef þetta er tekið of langt verður íhaldssemin mikil .
En ef verk eru leikin með hjartanu þá heyrir maður það strax .
" " Þetta er engin tónlist " – Nú á 21. öldinni er oft sagt að við séum að upplifa aukinn samruna listforma .
Margir klassískir tónlistarmenn starfa í auknum mæli með listafólki í öðrum greinum .
" Það er rétt .
Þetta er að opnast meira og allir græða á því .
Í gamla daga var fiðluleikarinn meira að vinna eins og myndlistarmaðurinn í dag , að prófa sig áfram með hugmyndir , spinna og gera tilraunir með hljóðfærið sitt .
Kannski er Umleikis einskonar fiðlutilraunir – þetta er " njarðarprójekt " , " segir hún og brosir .
" Það er algengt að hljóðfæraleikarar þori ekki að tjá sig á annan hátt en stendur á blaði .
Ég er að kenna aðeins með öðrum störfum og reyni að fá nemendurna til að skrifa sínar eigin kadensur .
Eins og tíðkaðist í gamla daga .
Mörgum finnst það frábært að fá að koma með frumsamið lag í tíma , nokkuð sem var algerlega bannað þegar ég var að læra á fiðlu .
Það var hlegið að slíkum hugdettum .
Þegar prófessorinn minn í Berlín , frægur karl sem var konsertmeistari hjá Herbert von Karajan , heyrði að ég væri að fara í tónleikaferðalag með Björk , þá sagði hann : En barnið mitt , þetta er engin tónlist ! " Una hlær hjartanlega .
" Maður þarf að brjótast út úr hömlum hólfaskiptingar eins og þessarar .
" Una bætir við að hún hafi þó miklar áhyggjur af því hvernig tónlistarnám í Reykjavík sé að þróast .
" Sú þjónusta sem nemendur eru að fá í dag er ekki sú þjónusta sem við fengum hér áður fyrr .
Efnahagskerfið var þá helmingi minna en samt til peningar til þessa ; til framtíðar er niðurskurðurinn nú mjög alvarlegur .
Það er grafalvarlegt að Reykjavíkurborg taki ekki ábyrga afstöðu með listnáminu .
Búið er að gera frábæra hluti við uppbyggingu íþróttaþjálfunar en nú er komið að því að hlúa myndarlega að tónlistarnáminu .
Það er svo hættulegt þegar embættismenn hlusta ekki á fagfólk , ég held það sé ein mesta ógæfa íslenskrar pólitíkur .
" Útsetningar Bjarkar frábærar Talið berst að fjölbreytilegum verkefnum Unu sem hleypur frá 1. fiðlu-sveitinni í Sinfóníuhljómsveitinni í að leika með Jóhanni Jóhannssyni , Björk , og hún tók meira að segja þátt í upptökum með þýsku málmsveitinni Rammstein .
" Já , það var æðislegt gigg , upptökurnar á plötunni Mutter í frábæru hljóðveri í Berlín .
Mér finnst ég hafa lært mjög mikið á því að fá að vasast í hinum ýmsu ólíku verkefnum .
Ég hef þörf fyrir að draga mig út úr stóra batteríinu og það hafa verið forréttindi að fá að takast á við fjölbreytileg verkefni .
Ég er farin að geta valið vandlega hvað ég tek að mér .
Smekkurinn þróast með manni en þau verkefni sem ég er í , eins og Kammersveitin og Siggi , eru verkefni sem ég trúi á og þar sem fólk vinnur af gríðarlegri ástríðu .
" Una leiddi 15 manna strengjasveitina U Strings , sem stækkaði í 30 manna sveit í tveimur lögum á Vulnicura , nýrri plötu Bjarkar , en fyrstu tónleikarnir með tónlistinni verða í New York í mars .
Una verður ekki með þar .
" Nei , þá verð ég á leiðinni á fæðingardeildina , " segir hún og hlær .
" Strengjaútsetningar Bjarkar á plötunni eru frábærar ! Alltaf tekst henni að koma á óvart .
Björk veit alltaf nákvæmlega hvað hún vill og kann sitt fag , fram í fingurgóma .
Það er mjög gaman að vinna með henni .
Það tekur á að hlusta á sum laganna á nýju plötunni , tilfinningarnar eru svo miklar og djúpar .
" – Þú hefur sagst hafa verið komin með heimþrá í Berlín og langað að flytja heim til Íslands .
Var það mikil breyting faglega , eftir að hafa starfað í þessu þýska agaða og í raun karllæga umhverfi ? " Það var mikil breyting að koma heim að vinna , " segir hún og brosir .
" Ég þurfti að fara í íslenska pakkann : kenna , leika með Sinfóníuhljómsveitinni og fleira .
Það var svolítið kúltúrsjokk , ekkert auðvelt og mikil breyting .
En það er margt frábært við að búa á Íslandi .
Mér finnst alltaf gaman að koma til Berlínar , og Þýskalands .
Þar er eins og annað heimili , þó að ég geti ekki hugsað mér að búa þar lengi í einu .
Það hjálpaði að ég var til dæmis að fara mikið út að spila með Ensemble Modern , sérstaklega fyrst eftir að ég kom heim .
Það mildaði áhrif flutningsins að skreppa til meginlandsins og hitta Pierre Boulez og Heinz Holliger og nördast svolítið .
Síðan hef ég heilmikið verið á tónleikaferðum , með hinum og þessum .
Við tókum nokkra góða túra með Bedroom Community , Nico Muhly og Sam Amidon , Valgeiri Sigurðssyni og Ben Frost .
Þá hef ég ferðast talsvert um með Jóhanni Jóhanssyni .
Það er fínt að fá tilbreytingu á þennan hátt .
Í svona ferðum fær maður líka oft frelsi til að impróvisera og ákveða sjálfur hvernig maður vill hafa hlutina .
" Allir sækja á sömu mið – Auk þess að starfa með Sinfóníuhljómsveitinni vinnur þú með Kammersveitinni og ert í strengjakvartettum .
Eru það mikil tarnaverkefni ? " Já , það má segja það .
Á þessum síðustu og verstu tímum höfum við reynt að halda sjó í Kammersveitinni og slíkum verkefnum .
Þetta er talsvert hark .
Allir eru að sækja á sömu mið , í Tónlistarsjóð , til að láta enda ná saman .
Mér finnst menningarstjórnsýslan hér nokkuð merkileg .
Þá er hreinlega orðið dýrara að halda tónleika hér eftir að Harpa kom til , miklu stærri hlutur en áður fer í að leigja húsnæði .
Það er blóðugt .
Mér finnst ekki forsvaranlegt að lækka laun hljóðfæraleikara .
Við vinnum ofboðslega mikið og fáum ógeðslega lítið borgað fyrir það ! Það þarf að hlúa miklu betur að fólki .
Allir eru að taka á sig meiri kostnað , Sinfónían , Kammersveitin , Caput og allir .
Einhvern veginn þarf að laga þetta og fá , ef hægt er , einkageirann miklu betur í þátttökuna .
Dæmi um frábæran tónleikastað er Mengi við Óðinsgötu en Skúli Sverrisson hefur verið að byggja þar upp mjög gott prógramm .
Þar voru útgáfutónleikarnir mínir 17. desember .
Mengi er staður sem hægt er að fara á nánast hvenær sem er .
Rosalega " útlanda " í litlu Reykjavík .
Það er svolítið furðulegt hugarfar í íslensku samfélagi , að allt þurfi að bera sig .
Mér fannst það mjög áberandi pæling eftir að ég flutti heim frá Berlín .
Þá var bullandi góðæri en samt var þessi krafa um að gríðarlegur gróði væri af öllu .
Til dæmis þegar verið er að semja um laun , þá er ekkert gefið eftir nema að vinnan sé aukin .
Þetta er grafalvarlegur hlutur því í okkar geira kemur það strax niður á gæðum .
Fólk gerir sér líklega ekki grein fyrir því hvernig þessi vinna er ...
" – Að lokum , hverjir eru þínir styrkleikar sem fiðuleikari ? " Ég held það sé túlkunin , " svarar Una án þess að hugsa sig um .
" Ég hef þurft að hafa fyrir tækninni á hljóðfærið og er enn upptekin af henni , það er lífsstarf fiðluleikarans .
Glefsur eru kannski framhald af því , þær eru ógeðslega erfiðar margar , " hún hlær , " og mjög alhliða tæknilega .
Eins og einhver raunsæisvitringur sagði , þetta er tíu prósent talent og níutíu prósent vinna .
" 