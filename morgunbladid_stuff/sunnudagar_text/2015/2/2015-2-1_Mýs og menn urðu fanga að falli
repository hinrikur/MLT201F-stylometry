Hann ávarpaði systur konunnar sem hann hafði myrt .
" Mér þykir þetta leiðinlegt , virkilega leiðinlegt .
Ég bið þess og vona innilega að hjarta þitt sé ekki þrúgað af hatri .
Auðvitað breytir þetta engu um þinn missi en vonandi finnur þú frið .
Hefndardauði skilar engu .
" Síðan sneri hann sér að fangaverðinum og mælti : " Kýlum á þetta ! " 27 mínútum síðar var hinn 57 ára gamli Robert Ladd úrskurðaður látinn í fangelsinu í Texas , þar sem hann varði síðustu árum ævi sinnar .
Eitrið sem sprautað var í æðar hans hafði þjónað sínu hlutverki .
Samrýmist ekki stjórnarskrá Bandaríkjanna Þetta var á fimmtudagskvöldið og aftakan er umdeild .
Ladd hafði ekki fulla andlega burði og samkvæmt úrskurði hæstaréttar er óheimilt að taka slíka menn af lífi .
Það þykir ekki samræmast stjórnarskrá landsins .
Yfirvöld í Texas létu eigi að síður slag standa enda höfðu þau áður komist að þeirra niðurstöðu að Ladd væri yfir ákveðnum greindarmörkum sem þau hafa gefið sér í þessu samhengi .
Og hvaðan er það viðmið fengið ? Jú , auðvitað úr skáldsögunni Mýs og menn sem John Steinbeck sendi frá sér árið 1937 .
Lennie Small , ein aðalpersóna bókarinnar , er sumsé lagalegi mælikvarðinn í þessum efnum .
Eins undarlega og það hljómar .
En hann gekk sem kunnugt er ekki heill til skógar .
Robert Ladd var sumsé úrskurðaður betur gefinn en Lennie Small – skáldsagnapersóna .
Þess vegna mátti taka hann af lífi .
Lögmaður Ladds , Brian Stull , andmælti þessu .
Glórulaust væri að skjólstæðingur sinn væri líflátinn á grundvelli nóvellu en ekki vísindanna .
Hann talaði fyrir daufum eyrum .
Ladd var ekki eini greindarskerti einstaklingurinn sem tekinn var af lífi í Bandaríkjunum í vikunni en á þriðjudaginn hlaut Warren Hill , 54 ára , sömu örlög í Georgíu .
Rökin voru þau sömu .
Hann væri yfir Lennie-mörkunum .
Stull sagði við AP-fréttastofuna að þessi tvö mál sýndu svart á hvítu að pottur væri brotinn í löggjöfinni og framkvæmd hennar .
" Kerfið hefur gjörsamlega brugðist þegar kemur að því að verja stjórnarskrárbundin réttindi greindarskerts fólks .
Þar að auki virða menn úrskurð hæstaréttar að vettugi .
Kinnroðalaust .
" Hvað segði Steinbeck ? Ríkin sem framfylgja dauðarefsingu hafa gegnum tíðina haft nokkuð frjálsar hendur en hæstiréttur komst að fyrrnefndri niðurstöðu , fyrst árið 2002 og aftur í fyrra , að gefnu tilefni og ýmsum , ekki síst andstæðingum dauðarefsingar , þykir ófært að ríki á borð við Texas og Georgíu geti farið kringum úrskurðinn .
Ómannúðlegt sé að taka greindarskert fólk af lífi .
Lennie-mælikvarðinn er að vonum mjög umdeildur .
Hvað ætli Steinbeck hefði um það mál að segja ? Robert Ladd var dæmdur til dauða fyrir morð á Vicki Ann Garner í Texas árið 1996 .
Áður hafði hann setið inni í sextán ár fyrir að myrða aðra konu og kveikja í íbúð hennar með þeim afleiðingum að tvö börn hennar létust .
Aðrar aftökur stöðvaðar Nokkuð mæðir á hæstarétti varðandi dauðarefsingu um þessar mundir en rétturinn stöðvaði nýlega þrjár aftökur í Oklahoma á grundvelli þess að lyfið sem föngunum er gefið til að binda enda á líf þeirra , midazolam , sé til skoðunar , þar sem það hafi verið notað í nokkrum aftökum sem fóru í handaskolum , í Oklahoma , Arizona , Flórída og Ohio .
Sá úrskurður snerti ekki Texas en þar notast menn við annað lyf , pentobarbital .
" Ég ætlaði ekki að gera það , George .
Ég lofa ! Ég sagði henni að fara , George .
Ég mundi hvað þú sagðir .
Ekki koma nálægt henni , af því að hún er gildra .
Þarna sérðu , George , ég man .
Ég var að horfa á dauðan hvolpinn ...
hann dó svo auðveldlega .
Ég hélt ég gæti klappað honum en hann er eins og mús .
Ég veit að þetta var ekki slæmt .
Ekki eins slæmt og með stelpuna .
Það var helvíti slæmt , það geturðu hengt þig upp á .
Þegar ég kom inn sagði ég henni að ég vildi ekkert með hana hafa .
Ég ítrekaði það ...
en hún settist við hliðina á mér .
Hún vissi að ég hafði handleggsbrotið Curley , George .
Ég lofa að ég sagði ekkert .
Hún vissi það bara , George .
" Lennie Small .
