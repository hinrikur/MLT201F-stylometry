Hönnuðir lýsingar á Akratorgi á Akranesi fengu Íslensku lýsingarverðlaunin sem afhent voru í fyrsta sinn nú á dögunum .
Ragnheiður Elín Árnadóttir iðnaðarráðherra afhenti verðlaunin til starfsmanna Verkís og Landmótunar sf. sem áttu heiðurinn af verkinu .
Verkkaupi var Akraneskaupstaður og allur búnaður fenginn frá Johan Rönning .
Afhending verðlaunanna góðu var liður í Alþjóðlegu ári ljóssins 2015 og hluti af Vetrarhátíð í Reykjavíkur .
Verðlaunin verða veitt héðan í frá á ári hverju og verða vinningshafar sjálfkrafa fulltrúar Íslands til Norrænu lýsingarverðlaunanna .
Má geta þess að þau komu í hlut aðstandenda Bláa lónsins árið 2006 .
Með verðlaununum er ætlun Ljóstæknifélags Íslands að vekja athygli á þætti góðrar lýsingarhönnunar og -lausna í byggðu umhverfi , hvort heldur er í byggingum eða á opnum svæðum .
Einnig er það von félagsins að verðlaunin varpi ljósi á lýsingarhönnun sem viðurkennt fag í mannvirkjagerð .
Stjórn Ljóstæknifélagsins skipaði þriggja manna dómnefnd til að fara yfir innsendar tillögur sem voru alls átta .
Í áliti dómnefndar um verkið Akratorg segir meðal annars að þar sé samspil umhverfismótunar og lýsingar vel heppnað .
Lýsingin þjóni vel sínu hlutverki og skapi sterkan , sannfærandi svip – tæknilega vel útfærðan .
sbs@mbl.is 