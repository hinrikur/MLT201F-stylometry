Umfjöllun um einhverfu hefur aukist mikið á síðustu tveimur áratugum og virðist mikil vitundarvakning vera að eiga sér stað .
Evald Sæmundsen og Sigríður Lóa Jónsdóttir ritstýrðu bókinni Litróf einhverfunnar sem óhætt er að kalla nokkurskonar " biblíu " heilkennisins .
Gunnþórunn Jónsdóttir gunnthorunn@mbl.is Litróf einhverfunnar er viðamikil bók sem fjallar á fræðilegan hátt um alla helstu þætti er snerta heil-kennið , einkum hjá börnum og unglingum en þó einnig öðrum ald-urshópum .
Bókin er sú eina af þessu tagi sem hefur komið út á ís-lensku og því afar kærkomin .
Starfsmenn Greiningar- og ráðgjafastöðvar ríkisins lögðu sitt á vogarskálarnar til þess að bókin yrði að veruleika en Evald Sæmundsen , sálfræðingur og sviðsstjóri á Greiningarstöð , og Sigríður Lóa Jónsdóttir sálfræðingur ritstýrðu bókinni .
" Einhverfa er heilkenni sem felst í óvenjulegri heilastarfsemi og birtist einkum í takmarkaðri færni í samskiptum og sérstakri skynjun , ásamt endurtekningarsamri hegðun og þröngu áhugasviði , " segir í bókinni .
Umfjöllun um einhverfu hefur aukist til muna , einkum á síðustu tveimur áratugum , og virðist vera að mikil vitundarvakning sé að eiga sér stað .
" Það sem hefur verið að gerast undanfarið er að einstaklingar á einhverfurófi eru farnir að tjá sig mun meira opinberlega en áður var .
Það hefur vakið talsverða athygli , " segir Sigríður Lóa .
Einstaklingurinn og einhverfan samofin Undanfarin ár hafa verið miklar vangaveltur um hvernig best sé að tala um einhverfu .
Það þótti niðr-andi að tala um einstakling sem einhverfan , persónan kæmi fyrst og því væri betra að skeyta við greiningunni og tala um einstakling með einhverfu eða á einhverfurófi .
Hins vegar hafa einstaklingar á einhverfurófi stigið fram og bent á að ekki sé hægt að gera greinarmun á persónunni og einhverfunni .
Einhverfan skilgreinir persónuna og þetta sé samtvinnað .
Hugtakið einhverfa er þó gjarnan sagt gefa villandi mynd í ljósi þess að margir þættir geta legið að baki einhverfu .
" Einkenni einhverfu hafa verið að birtast okkur betur og betur í tímans rás og hvaða áhrif þau geta haft á framtíð einstaklinga .
Það er þess vegna meðal annars sem skilgreiningar á einhverfu eru víkkaðar út því það eru svo margar ástæður fyrir einhverfu að hugtakið ætti að vera í fleirtölu .
Þess vegna er meira viðeigandi að tala um raskanir á einhverfurófi , þó að það sé frekar ljótt orð .
Einhverfuorðið gefur villandi mynd af því sem er að baki sem eru taugafræðileg ferli , " segir Evald .
Hluti af einhverfu er genatengd og til eru allskonar áhættuþættir .
Evald segir að um þessar mundir sé unnið statt og stöðugt að því að finna skýringar .
" Það er hins vegar deginum ljósara að niðurstaðan verður ekki skýring í því formi að við finnum eitt gen sem skýrir einhverfu , heldur verða þau mörg og margvísleg og tengjast mörgum litningum .
" Stækkandi hópur sjálfstæðra Einhverfurófið er fjölbreytt enda engir tveir einstaklingar eins .
Í kvikmyndum koma einhverfir áhorfendum gjarnan fyrir sjónir á fremur staðlaðan hátt og fyrir fólk sem þekkir ekki mikið til ein-hverfu getur sú ímynd verið skökk , ef litið er á heildina .
Á sama tíma og mjög einhverfir einstaklingar þurfa á stuðningi að halda út lífið geta aðrir minna einhverfir einstaklingar lifað fullkomlega eðlilegu lífi .
" Sá hópur fer stækkandi , sem getur lifað sjálfstæðu lífi , sér í lagi ef við erum að miða við hvernig staðan var fyrir um 20-30 árum .
Framtíðarhorfur þessa hóps eru miklu betri en þær voru áður , bæði vegna þess að þjónustan er betri og líka vegna þess að í dag erum við að styðjast við miklu víðari skilgreiningar heldur en fyrir 30 árum , " segir Sigríður Lóa .
Aðspurð hvort hægt sé að bæta framtíðarhorfur einstaklings á einhverfurófi ef greining fæst snemma svarar Sigríður Lóa því játandi .
" Ef barn greinist snemma og fær viðeigandi íhlutun , þá er hægt að efla þroska og færni á ýmsum sviðum þegar barnið er móttækilegast og draga þannig úr áhrifum röskunarinnar og þar með stuðla að bættum framtíðarhorfum .
" Margt þarf að laga Sigríður Lóa segir þjónustu á Ís-landi gagnvart einhverfu vera nokkuð góða og standa Íslendingar á ýmsan hátt vel að vígi ef miðað er við önnur Evrópulönd .
" Ef við skoðum t.d. barn á leikskólaaldri sem þarfnast aðstoðar þá stöndum við ágætlega þó alltaf megi gera betur .
Á hinn bóginn erum við að sjálfsögðu ekki sátt við langa biðlista og viljum að börnin komist strax að í greiningu og viðeigandi þjónustu .
" Árið 1997 var sett á laggirnar sérstök einhverfudeild á Greiningar- og ráðgjafastöð ríkisins sem varð eins konar þekkingarrsetur .
Í byrjun árs 2013 var sú deild hins vegar lögð niður og nýtt skipulag sem byggði á aldursskiptingu óháð fötlunarhópum tók við .
Sigríður Lóa og Evald telja það geti verið skref í rétta átt en slíkt sé ekki hægt að vita fyrirfram heldur þurfi að prófa sig áfram .
" Við erum á leið sem við vitum ekki hvar endar .
Sem mótvægi við þessar breytingar höfum við stofnað fagráð fyrir einhverfu sem í sitja fjórir starfsmenn og eiga þeir að halda utan um og passa að þekkingin tapist ekki , " segir Evald að lokum .
