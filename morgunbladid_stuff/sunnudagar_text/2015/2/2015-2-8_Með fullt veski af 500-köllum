Ef einhver hefði sagt að konur ættu eftir að vera trylltar árið 2015 að díla með eigur sínar og sætu heilu og hálfu kvöldin í tölvunni hefðu örugglega einhverjir haldið að um grín væri að ræða .
Hversu fyndið er það að draga fram flík í fataskápnum , stilla henni upp , taka mynd af henni , setja hana á einhverja lokaða grúppu á Facebook og bíða eftir lækum og viðbrögðum .
Svo er skipst á skilaboðum og skonsurnar mæla sér mót í heimahúsum til að klára dílinn .
Að hitta einhvern sem þú hefur aldrei hitt til að selja honum fötin þín er náttúrlega bara stórkostlega spaugilegt og skemmtilegt .
Og fyrir svona konur eins og mömmu sem lifir dálítið ráðsettu og formföstu lífi gefur þetta alveg auka-fyllingu og spennu .
En það er þó ekki á færi allra að skilja ánægjuna sem felst í þessum viðskiptaháttum .
Mamma átti dásamlegt samtal við síðhærðan og skeggjaðan mann sem hún deilir lífi sínu með þegar þau voru stödd uppi á 21. hæð á hótelherbergi í San Francisco rétt fyrir áramótin .
Í samtalinu var verið að fara yfir vonir og væntingar til lífsins og aðeins verið að vinna í markmiðum fyrir 2015 .
Í þessu samtali ældi mamma því óvart upp úr sér að það sem truflaði hana mest væri hvað hún ætti mikið af fötum og dóti .
Hvað þetta þrengdi eitthvað ógurlega mikið að henni – svo mikið að hún væri við sturlunarmörk .
Hann skildi ekki alveg hvað hún var að fara og eftir smástund sagði hann : " Ertu að segja mér að áramótaheitið þitt sé að selja föt á bland.is , " spurði hann og hló .
Einmitt ...
hann hló , sem er kannski ekkert skrýtið því karlpeningurinn á bágt með að skilja fatavesenið sem getur fylgt konum .
Líklega er skýringin sú að menn vilja helst hafa konur án fata og skilja ekki hvað fer mikil orka og tími í að pródúsera hvað fer best með hverju og hvað sé klæðilegt .
Fyrir þeim er þetta oftast algert aukaatriði .
Karlar myndu aldrei selja af sér sokkana eða beltið því karlar eru stórtækir .
Þeir selja bara stóra jeppa , stór dekk , stóra forhitara og stór og fyrirverðarmikil sjónvarpstæki .
Ein af uppáhaldssíðunum á Facebook er lokuð og kallast " Merkjavara föt , skór & aukahlutir " .
Síðunni er reyndar stjórnað af karli en af því að hann er samkynhneigður fatahönnuður skilur hann mömmu og vinkonur hennar .
Og hann stjórnar síðunni með harðri hendi .
Eins og nafnið gefur til kynna má ekki selja neitt sem ekki flokkast undir merkjavöru og hafa orðið líflegar umræður um hvað sé " merki " og hvað ekki .
Nýlega var Karen Millen hent út af síðunni og allt varð brjálað .
Þótt tilgangurinn með þessu öllu sé að einhver annar fái að njóta þess sem maður notar ekki sjálfur og sé gert til þess að mamma geti dregið andann inni á eigin heimili án þess að kafna getur þetta snúist í höndunum á manni .
Áður en ég varð meðlimur síðunnar vissi ég til dæmis ekki að mig langaði í vínrauða Louis Vuitton-tösku úr lökkuðu leðri eða Marc Jacobs-skó með hvítu kögri og bölvaði því svo í sand og ösku að skórnir væru í stærð 37 en ekki 39 .
Var meira að segja að hugsa um að fara að skoða þá bara svona til þess að athuga hvort fóturinn hefði ekki aðeins rýrnað með hækkandi aldri .
Í samfélagi þar sem fataúrval er ansi takmarkað koma svona síður eins og himnasending fyrir konur með smekk fyrir fíneríi .
Svo má ekki gleyma því að þetta er drepfyndið sport sem getur nú aldeilis hresst upp á tilveruna .
Þar sem það eru alveg góðir þrír mánuðir í sumarið er ágætt að drepa tímann í skammdeginu og fylla veskið af 500-köllum.. .
eða eitthvað ! martamaria@mbl.is 