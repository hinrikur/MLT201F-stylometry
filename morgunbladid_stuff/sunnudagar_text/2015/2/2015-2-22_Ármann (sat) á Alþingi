Flestir kannast orðið við Ármann Höskuldsson eldfjallafræðing , enda hefur hann verið áberandi í fréttum af eldgosum og jarðhræringum undanfarin misseri .
Færri kannast líklega við Ármann Höskuldsson alþingismann en þetta er einn og sami maðurinn .
Ármann settist nefnilega í tvígang á Alþingi sem varamaður veturinn 2001-02 , fyrir Framsóknarflokkinn .
" Ég bjó í Vestmannaeyjum á þessum tíma og var varaþingmaður flokksins á Suðurlandi og fór tvisvar inn á þing , fyrst haustið 2001 og svo aftur vorið 2002 .
Mig minnir að ég hafi leyst Guðna Ágústsson af hólmi í fyrra skiptið en í það seinna var það Ísólfur Gylfi Pálmason vinur minn sem ég leysti af .
Guðni var þá ráðherra og eru það ekki yfirleitt þeir sem hleypa inn svona gríslingum ? Ísólfur lagðist hinsvegar í pest og fór á spítala , " segir Ármann .
Hann segir setuna á Alþingi hafa verið ánægjulega reynslu .
" Það var mjög gaman að kynnast því hvernig okkar lýðræðislega samfélag virkar í reynd og ég lærði heilmikið af þessu .
Alþingi er vel skipulagður vinnustaður og starfsfólkið gott .
Ég á bara góðar minningar frá Alþingi .
Þetta er reynsla sem flestir ættu að fá að njóta .
" Spurður hvort þingmaður blundi í honum svarar Ármann sposkur : " Nei , ætli ég væri þá ekki á þingi .
Heldurðu það ekki ? " Að öllu gríni slepptu gerir hann ekki ráð fyrir að bjóða sig fram aftur .
" Ég er ánægður í því sem ég er að gera .
Það er gaman að fást við eldfjöllin og þau vandamál sem þar koma upp .
Fyrir þá glímu er ég búinn að undirbúa mig stóran part ævinnar .
Ætli ég haldi mig ekki við það .
" Ármann er ánægður með flokkinn sinn í ríkisstjórn , hann hafi gert vel við erfið skilyrði .
" Við erum að fara upp úr mjög djúpri lægð og vonandi fer að rofa til hjá okkur .
Ísland er vellauðugt samfélag , þegar allt kemur til alls .
" Tveir menn að nafni Ármann hafa setið á Alþingi frá upphafi .
Hinn er Ármann Kr. Ólafsson , núverandi bæjarstjóri í Kópavogi .
