Vel gengur að safna sjálfboðaliðum vegna Smáþjóðaleikanna sem settir verða hér á landi 1. júní næstkomandi , að sögn Rögnu Ingólfsdóttur , verkefnastjóra kynningarmála hjá Íþrótta- og Ólympíusambandi Íslands .
Þegar hafa um 800 manns gefið kost á sér en takmark mótshaldara er 1.200 manns .
Átakinu " Býr kraftur í þér ? " var hrint af stokkunum síðastliðið haust og þykir það hafa skilað góðum árangri .
Skrúfað verður fyrir skráningu 25. febrúar næstkomandi , þannig að nú fer hver að verða síðastur , ætli menn að leggja leikunum lið .
Sjálfboðaliðastörfin eru fjölbreytt og reyna á mismunandi hæfileika og kunnáttu fólks .
Verkefnin eru meðal annars í veitingamiðstöð leikanna , við setningar- og lokaathöfn , við verðlaunaafhendingar og þjónusta við fjölmiðla , auk fylgdarmennsku við keppnisliðin .
Í fréttabréfi leikanna , sem ÍSÍ gefur út , gerir Brynja Guðjónsdóttir , verkefnastjóri sjálfboðaliða , grein fyrir ferlinu framundan .
Í mars verður hlutverkum og vöktum úthlutað til sjálfboðaliða .
Í apríl fer fram fatamátun og þjálfun sjálfboðaliða um land allt .
Í maí verður afhentur fatnaður , aðgangsskírteini og gjafir frá samstarfsaðilum .
Í júní hefst svo veislan .
