Vortískan er mætt af öllum sínum þunga og nú liggur ljóst fyrir að nýjar áherslur gera vart við sig .
Það er kannski svolítið hæpið að láta sig dreyma um hvíta dragt í þessari færð en það kemur vonandi sumar einhvern tímann og þá er nú aldeilis hægt að vinna með hvíta litinn – sem mun koma sterkari inn en nokkru sinni fyrr .
Auk þess eru sniðin að víkka , sem mun eflaust taka einhverjar smátíma að venjast .
Þess vegna er ágætt að máta bara sem mest og prófa sig áfram ( finna sjálfan sig í nýjum aðstæðum ...
eða eitthvað ) .
Oftast hefur verið mælt með því að hafa jafnvægi í klæðaburði sem gengur út á að ef neðri parturinn er víður þá er efri parturinn þröngur og öfugt .
En núna virðist vítt vera málið út í gegn og þá vandast pínulítið málið .
Þetta er auðvitað algert draumasnið fyrir þær sem líta út eins og arabískir veðhlaupahestar .
Þær sem eru vaxnar eins og mamma , eins og smáhestar , þurfa ríkulegan aðlögunartíma .
Þess vegna er ágætt að fara að pæla í þessu núna svo lúkkið verði mögulega komið á hreint áður en næsta " season " mætir í verslanir .
Líklega er heppilegast fyrir smáhestana að nota elsta trixið í bókinni , það er að segja að vera bara í einni víðri flík og nota aðsniðið á móti til að teygja aðeins úr líkamanum .
Og svo má ekki gleyma því að háhælaðir skór eru algert lykilatriði fyrir smáhestana og auðvitað aðhaldssokkabuxur sem haggast ekki .
Danska merkið Baum und Pferdgarten átti alveg stjörnuleik þegar það kynnti vortískuna 2015 .
Hönnuðir merkisins eru frekar lukkulegir með sín grafísku munstur sem notuð eru á nýjan og spennandi hátt .
Hönnuðirnir eru að vinna með munstur á móti munstri , sem kemur ótrúlega vel út og líka að vinna með grafísk munstur á móti allt öðru munstri .
Þetta brýtur aldeilis upp allar mýtur um öll heimsins munstrafyllirí en kemur um leið með eitthvað nýtt og ferskt .
Mamma er alveg á því að einar svona buxur með grafísku munstri myndu gera heilmikið fyrir andlega heilsu í febrúar og ýta undir frekara flipp í klæðaburði .
Baum er þó ekki eina merkið sem er að vinna með þetta því Karl Lagerfeld kemur " all in " í þetta trend fyrir vor og sumarlínu Chanel 2015 .
Þegar Chanel er farið að flippa þá er einhvern veginn fokið í flest skjól .
Danska merkið By Malene Birger kemur með klæðilega vorlínu og hjálpar okkur að sjá hvernig við eigum að vinna með hvíta litinn .
Ekki síst hvernig við eigum að púlla hvítu buxurnar án þess að líta út fyrir að vera á leiðinni að slá köttinn úr tunnunni ...
martamaria@mbl.is 