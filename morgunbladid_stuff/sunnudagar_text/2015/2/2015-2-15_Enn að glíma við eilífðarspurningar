" Sýningin snýst um það að leita , að vera á ókunnugu svæði , " segir Kristinn E. Hrafnsson um sýningu sína í Bogasalnum .
Þar stillir hann gömlum gripum úr söfnum upp með eigin listaverkum en viðfangsefni þeirra allra hverfist á einhvern hátt um það að staðsetja sig í umhverfinu .
Einar Falur Ingólfsson efi@mbl.is Ein kveikja sýningar Kristins E. Hrafnssonar myndlistarmanns , Á veglausu hafi , sem verður opnuð í Bogasal Þjóðminjasafnsins í dag , laugardag klukkan 15 , er lítill gripur sem Þórður Tómasson safnvörður í Skógum , fann á Stóru-Borg undir Eyjafjöllum .
Í Skógasafni er þessi hringlaga skífa með gati nærri miðju merkt : Sólúr , sólskífa frá um 1300 .
Nú er skífan komin undir glerkúpul í Bogasalnum ásamt öðrum gripum sem Kristinn hefur dregið fram úr djúpum geymslum Þjóðminjasafnsins og stillir upp með sínum eigin verkum á þessari fjölbreytilegu og forvitnilegu sýningu .
Telur hann þessa litlu skífu vera sólúr ? " Nei , það held ég ekki , ég held að tilgangur hlutarins sé annar , " svarar hann en bætir við að hægt sé að spyrja margra spurninga um alla hlutina sem hann hefur stillt fram og skrifar jafnframt um í efnismikilli sýningarskránni .
Með þessari innsetningu veltir Kristinn upp hugmyndum um það hvernig fólk hefur fyrir tíma nútímatækni staðsett sig í umhverfinu , hvort sem er á sjó eða landi .
Hann hefur áður unnið með slíkar hugmyndir , en mörg verka hans í opinberu rými fjalla einmitt um tíma , staði og sögu .
Í kynningartexta segir að það að kunna skil á áttum og reiða sig á eigin skynjun , reynslu eða eðlisávísun , ásamt þekkingu á sólargangi og himintunglum , þótti mikilvægt til að hægt væri að staðsetja sig í veröldinni .
Á landi geta kennileiti hjálpað til að ná áttum en í siglingum er slíkt flóknara .
Á minjasöfnum má sjá gripi eins og sólskífur , leiðarsteina og skuggavísa sem hafa hjálpað til við að lesa vísbendingar úr náttúrunni , en Kristinn hefur kannað nokkra slíka gripi og hafa þeir orðið kveikja að þeirri listsköpun hans sem sjá má í Bogasalnum .
Glíman að staðsetja sig " Þetta er leiðarsteinn líkur þeim sem nefndir eru í handritum , segulmagnað grjót .
Og sólarsteinninn við hliðina er silfurberg , " segir Kristinn þegar við rýnum í einn glerkúpulinn með gripum sem hann hefur ýmist rekist á í geymslum Þjóðminjasafns eða skapað sjálfur .
" Báðir þessir steinar eru nefndir í fornum textum og tengdir siglingum , en menn hafa ekki sýnt með sannfærandi hætti fram á hvernig þeir virka , " segir hann .
" Og hér eru skopparakringlur sem ég hef verið að þróa með textum á sem tengjast þessum snúningi , upp og niður , fram og aftur .
Allt hreyfist og þær standa fyrir hlutinn sem stað og staðinn sem atburð .
" Við rýnum næst í hringlaga skífu með reglulegum skorum í kantinum , allan hringinn , og yfir þeim situr fugl eða dreki .
Kristinn skrifar um þennan grip í sýningarskrána og segir hann ekkert mjög gamlan .
" Litið hefur verið á þetta sem vindhana , vindáttatæki , en það hefur enga merkingu nema fólk viti sjálfar áttirnar .
Þetta hlýtur því líka að hafa verið áttaviti og til þess að hann virki þannig vantar áttavitanálina sem eflaust hefur fylgt honum .
Ef komin er rétt stefna þá er komin forsenda fyrir sólúri og skífan sýnir stundirnar .
Þetta hlýtur því að hafa verið áttaviti , klukka og vindáttaskífa .
Þegar ég fór að stúdera gripina í safninu út frá hugmyndum um siglingar og áttir þá komst ég fljótt að því að fátt er til nema kenningarnar frá 13. öld .
Íslendingar lifðu myrkar aldir í siglingum og áttu hvorki skip né sjómenn að því er talið er í 500 ár .
Það er ekki fyrr en á átjándu og nítjándu öld að fer að rofa til í þessum efnum .
Ég leitaði að áþreifanlegum gripum sem tengjast stjörnufræði og siglingum , en um aldir var það í raun einn og sami hluturinn .
Það er sama glíman að staðsetja sig á jörðinni og staðsetja jörðina í alheiminum , " segir Kristinn .
" En sjáðu svo þetta litla hnattlíkan hér , sem er eftir Brynjúlf frá Minna-Núpi .
Það er merkilegt , sagt vera kennsluáhald frá Brynjúlfi og er frábært sem slíkt .
" Hnötturinn stendur á stöng upp af Íslandi miðju og Brynjúlfur ( 1938-1914 ) hefur að sögn Kristins meðal annars notað hann til að útskýra möndulhallann og árstíðaskiptin .
" Þegar ég fór að skoða hlutinn betur tók ég eftir rúnaletri undir honum .
Þar stendur " Yggdrasilsaskr " .
Þetta er því líka kennsluáhald um norræna goðafræði , askurinn sprettur upp af jörðinni og heimurinn er í askinum – þessi fallegi hlutur er því bæði tengdur tilsögn í raunvísindum og goðsögum .
" Sjónarhorn eru mikilvæg Í miðjum boganum innst í Bogasalnum er skuggavísir Kristins þar sem skugginn af löngum vísinum sýnir tímann .
Á enda hans er hringur og á hann eru greypt orðin : " Þannig líður tíminn " .
" Hér erum við inni í hálfhring , " segir Kristinn þar sem við stöndum innst í salnum , " og getum litið á hann sem sólarhring .
Radíuspunktuinn er hér , " segir hann og gengur að hringlaga stálverki .
Ofan á því stendur , hring eftir hring : " ...
norðrið mætir suðrinu og austrið mætir vestrinu og ...
" " Mér finnst áhugavert að nota salinn , að virkja arkitektúrinn á þennan hátt , " segir Kristinn .
Rýmið er þannig hluti af pælingum hans og þá erum við komnir að grip frá 18. öld sem er undir tóbak , en á hann er grafið eilífðaralmanak .
" Út frá eilífðaralmanakinu má finna tunglstöðuna og vitneskju um flóð og fjöru , " segir hann .
" Þetta var mikilvægt instrúment þar sem með hjálp þess mátti til dæmis stunda strandsiglingar á öruggari hátt en áður , enda ráða tunglið og sólin miklu um jarðlífið – þetta eru öflugustu kraftar sem virka á jörðina .
Hér er unnið með lögmál sem menn verða að taka tillit til .
Þetta er hollensk dós og mikið þing .
" Þá komum við að röð af ofurskörpum ljósmyndum af tunglinu en á þær hefur Kristinn skrifað með fjaðurstaf texta úr svokölluðum " Veðráttubæklingi " sálmaskáldsins Hallgríms Péturssonar .
" Í honum reynir Hallgrímur að setja fram veðurfarsleg lögmál út frá ásýnd tungslins , í þeirri trú að tunglið segi allt um veðrið og tíðarfarið framundan .
Ef eitthvað á tunglinu væri sérkennilegt þá þýddi það ákveðið veðurlag .
Þessu lýsti hann í smáatriðum , " segir Kristin og les af einni myndinni : Sjái maður á fullu tungli , að þeir vanalegu blettir séu stærri og svartari en vanalegt er , þýðir það storm og úrkomur .
" Hann er að reyna að lögmálsbinda orsök og afleiðingu í því sem við vitum í dag að eru óskyldir hlutir , þó að okkur hætti nokkuð til að leita í svona speki .
En það er líka áhugavert , " segir Kristinn .
En hvaða gyllta sveifla er þetta á veggnum milli tunglmyndanna , sveigð í málm , sem nær fyrst niður að gólfi og svo alveg upp undir loft ? " Sveiflan lýsir þessum kröftum sem við vorum að ræða , þetta er stórstraumsflóð og fjara í Reykjavík , " svarar hann .
" Svona virka þessir kraftar .
" Og á gólfinu standa sterklegar tröppur áþekkar þeim sem greiða leið yfir girðingar , bara hærri og stærri .
Það er stjörnuskoðunarturn listamannsins og gefur annað sjónarhorn á Bogasalinn og verkin í honum .
" Sjónarhorn eru mikilvæg og ég vildi bæta einu við sýninguna .
Hér er ekki aðeins horft út og utan frá , heldur líka upp og ofan frá .
" Sérviskan sem hefur þróast hér Áttirnar skipta höfuðmáli fremst í Bogasalnum ; á gólfi eru tveir vísar steyptir í pottjárn , tveir hlutar verksins " Átt " sem Kristinn hefur áhuga á að dreifa sem víðast .
" Þetta eru í allt 32 áttir úr áttavita .
Ef ein átt er sett niður og vísar rétt er kominn áttaviti , " segir Kristinn .
Og á veggnum er stórt dálkskipt textaverk þar sem sjá má útleggingar orða yfir áttir .
" Hér fremst er landnámsáttavitinn eins og hann var og síðan verða til milliáttir sem gera hann nákvæmari .
Svo fer þetta smám saman í rugl með tímanum .
" Hann bendir á dæmi um það í áttinni haf-landsuður , sem samkvæmt orðanna hljóðan bendir bæði til hafs og lands .
" Svo er líka til haf-útsuður , en haf og út hefur sömu merkingu , hvorttveggja vesturátt .
Þetta er sérviska sem hefur þróast hér og þar og helgast eflaust af landáttum á hverjum stað .
Gott dæmi eru áttaheiti úr Öræfum .
Þar notuðu menn ellefu áttir , sem er auðvitað stórskrýtið , og flestar þeirra norðaustlægar .
Þetta finnst mér fallegt og lýsandi fyrir tengsl tungumálsins við landið .
" Það er forvitnilegt að rýna í þetta en við hlið þessa verks , þar sem Kristinn býður gestum að skrifa inn á vitneskju sem þeir búa yfir um áttirnar , er tillaga Páls Halldórssonar , þáverandi skólastjóra Stýrimannaskólans ( 1870-1955 ) , að þýðingu á enskum áttavita sem hann gerði og vildi að sjómenn tileinkuðu sér .
" Hann fann að þetta áttarugl var orðið hættulegt og gerði tillögu um þessi áttaheiti .
En það var eins og við manninn mælt , þetta leystist upp í ritdeilu um íslenskt mál og áttirnar voru aldrei notaðar .
Það er forvitnilegt að skoða þessa sögu og þá sérstaklega breytinguna frá því að binda áttavitann við landið og til þess að setja hann í rökrænt mælitæki .
Það er mun meiri bragur yfir áttum með sitt heiti , heldur en gráðum í tölum , " segir Kristinn .
Áhugavert að sjá nýja fleti Sýninguna kallar hann Á veglausu hafi og segir það vera óbeina tilvísun í ljóð eftir Sigurð Pálsson skáld , sem talar um að vera á vegleysum hafsins .
" Sýningin snýst um það að leita , að vera á ókunnugu svæði .
Það finnst mér áhugavert og misskilningur á hlutunum er líka leit .
Þegar menn fara inn á ný svæði eru þeir á vegleysum , það er ekki búið að kortleggja svæðið og þá er þar heimur sem hægt er að stækka með list og þekkingu .
Ég held að listin eigi alltaf að vera á slíku svæði , þó að hún taki alltaf eitthvað með sér úr þeim veruleika sem við þekkjum .
" Bogasalurinn var í áratugi einn helsti sýningarstaður nýrrar myndlistar á Íslandi en nú gerist það ekki oft að samtímalistamenn setji þar upp sýningar .
" Safnið er ekki bara safn um gripi , það er líka um hugmyndir .
Hugmyndir búa í hlutum , " segir hann um vinnu sína innan Þjóðminjasafnsins .
" Söfn eru nú farin að gera meira af því en áður að skoða hugmyndirnar að baki safneigninni .
Það samtal getur verið áhugavert og ég held að mun fleiri sjónarmið megi koma fram í safni sem þessu en hefðbundin safnasjónamið .
Listamenn geta nálgast hugmyndir á annan hátt en fræðimenn og opnað fyrir ferska og nýja samræðu .
" Á sýningunni koma saman verk eftir Kristin og pælingar sem hann hefur unnið að og með mörg undanfarin ár .
" Já , mér sýnist það vera tilhneiging hjá mér eins og fleirum að leita aftur í tímann og skoða aðra heimsmynd en þá sem við þekkjum .
Ég hef lengi sótt í þennan brunn , hann er djúpur og áhugaverður , enda erum við ekkert að hugsa um merkilegri hluti í dag en menn gerðu áður fyrr .
Við vitum líklega aðeins meira um þá – en við vitum líka betur en fyrri tíða menn hvað við vitum lítið .
Í grunninn erum við listamenn , og jafnvel allt mannkyn , stöðugt að fjalla um sömu hlutina , um staðinn sem við erum á í einhverju kosmísku stóru samhengi .
Það hefur alltaf verið áhugavert að sjá nýja fleti á þesslags hugrenningum .
Ég fór snemma að velta þessu fyrir mér ; sem strákur í sjávarplássi fyrir norðan velti ég sjóndeildarhringnum fyrir mér , hvað hann er , og hugsaði um það hvar ég væri staddur í heiminum .
Ég er enn að velta þessum eilífðarspurningum fyrir mér .
" Frekar eltast við fegurðina Ekki er hægt að kveðja Kristin og Bogasalinn án þess að spyrja hann út í dómsmálið sem annar listarmaður , Ásmundur Ásmundsson , höfðaði gegn honum , en hann kærði Kristin fyrir meiðyrði .
Kristinn hafði sigur á báðum dómstigum og hristir höfuðið og er ekki skemmt yfir að rifja þetta upp .
" Við skulum frekar eltast við fegurðina en heimskuna .
Látum þetta liggja .
" 