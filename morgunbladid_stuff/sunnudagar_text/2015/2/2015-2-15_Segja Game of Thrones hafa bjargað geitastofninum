Bandaríska tímaritið Pacific Standard birti grein í vikunni þess efnis að íslenska geitastofninum hefði verið bjargað , þökk væri sjónvarpsþáttaseríunni Game of Thrones .
Greinarhöfundur , blaðamaðurinn Justin Taylor , heimsótti býlið sjálfur og segir að þrátt fyrir að sjónvarpsþættirnir hafi náð að gleðja áhorfendur um allan heim sé þetta eitt það allra mikilvægasta sem þættirnir hafi skilað ; aðstoðað við að bjarga íslensku geitinni .
Í greininni fer Taylor yfir það af hverju íslenski geitastofninn er einstakur og hvernig hann sé í útrýmingarhættu , sérstaklega vegna þess að aðalgeitaræktandinn á Íslandi , á Háafelli á Hvítársíðu , hafi átt í greiðsluerfiðleikum þar sem stór skuld hvíli á jörðinni .
Eins og fram kom í fréttum mbl.is í haust hafði þá hátt í fjórtán milljónum verið safnað á vefsíðunni indiegogo til að aðstoða bændurna á Háafelli og vakti það sérstaklega athygli að hjálpin hafði borist erlendis frá .
Eins og aðdáendur Game of Thrones vita vakti atriði þar sem íslensku geiturnar spiluðu stóra rullu talsverða athygli í fjórða seríu þáttanna .
Taylor var yfir sig hrifinn af geitinni enda sofnaði kiðlingur í örmum hans að því er hann segir sjálfur frá og hann hafi aldrei hitt fyrir jafn róleg og góð dýr .
