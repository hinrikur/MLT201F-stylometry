Leigubílaþjónusta Uber sprettur nú upp í fleiri borgum um víða veröld og aðrar þjónustur hafa þurft að bregðast snögglega við samkeppninni , til dæmis með verðlækkunum og tilboðum .
Í Lundúnum býður leigubílaþjónustan Addison Lee nú viðskiptavinum sínum upp á 10 punda afslátt , panti þeir sér leigbíl í gegnum snjallsímaforrit fyrirtækisins .
Úrræðið er augljóslega aðgerð til að bregðast við tilkomu Uber enda panta viðskiptavinir sér far frá síðarnefnda fyrirtækinu í gegnum snjallsíma .
En fyrirtækið hefur stærri áform á prjónunum og ætlar sér ekki að láta staðar numið við að setja samkeppni á leigubílamarkaði í uppnám .
Uber setti nýlega á fót Uber Advanced Technology Center í Pittsburgh í Bandaríkjunum þar sem markmiðið verður að " rannsaka og þróa tæknibúnað , og þá aðallega á sviði kortlagningar , öryggis og sjálfvirkni " .
Á vef the Guardian kemur fram að fjárfestingin feli í sér risavaxið skref og ljóst sé að fyrirtækið ætli sér stóra hluti í framtíðinni , sérstaklega í ljósi þess að það hefur til þessa einblínt á að þróa snjallsímaforrit sitt og tæknina sem býr því að baki .
Þá bárust einnig fréttir þess efnis í vikunni að ýmislegt bendi til þess að Google ætli sér í beina samkeppni við Uber á þessu sviði .
" Náunginn " er dýrari en bíllinn Uber hefur hins vegar áður gefið vísbendingar um að fyrirtækið stefni í átt sjálfvirkra bíla .
Fyrirtækið gerir sér grein fyrir því að stærsti hluti kostnaðar viðskiptavinar felst í launum bílstjórans og hefur af þeim sökum beint sjónum sínum að sjálfvirkum bílum til þess að frelsa það undan þessum kostnaðarlið .
Í maí í fyrra lét framkvæmdastjóri Uber , Travis Kalanick , hafa eftir sér á ráðstefnu að " ástæða þess að Uber sé öðru hverju dýr þjónusta sé sú að þú sért ekki aðeins að borga fyrir bílinn – heldur náungann í bílnum sömuleiðis " .
" Þegar það er enginn náungi í bílnum , mun kostnaðurinn við að taka Uber-bíl hvar sem er verða lægri en að eiga sjálfur bíl .
Svo töfrarnir munu felast í þessu , þú lækkar kostnaðinn svo mikið að hann verður lægri en sá kostnaður sem fellur til vegna eignarhalds á bifreið , og þá munu bílar í einkaeigu hverfa .
" Að öllum líkindum er Uber ekki eina fyrirtækið á sviði fólksflutninga sem horfir til þess að segja upp starfsfólki sínu og skipta því út fyrir vélmenni , en það er eitt fárra slíkra fyrirtækja sem þorir að orða þá hugsun opinberlega .
Uber hefur jafnframt yfirburði yfir önnur fyrirtæki þegar kemur að deilum við starfsfólk í ljósi þess að það hefur afskaplega fáa fasta starfsmenn .
Í staðinn ræður það ökumenn sem sjálfstæða verktaka sem er frjálst að koma og fara eins og þeim sýnist .
Í augnablikinu ræður það bílstjóra í massavís og gengur svo langt að veiða þá frá öðrum þjónustum , en fyrirtækið getur skrúfað fyrir slíkar ráðningar að vild og sagt upp fólki eins og því sýnist .
Óhreyfðir einkabílar Rætist draumur Uber svo að kostnaður viðskiptavina þess muni aðeins felast í eldsneyti og viðhaldi , gæti slíkt haft alvarlegar afleiðingar fyrir bílaiðnaðinn .
Sjálfvirkir bílar gætu kallað fram sólarlag einkabílsins þar sem þjónustur á borð við Uber gætu boðið almenningi upp á ódýr ferðalög og gert fólki kleift að komast hjá því að láta bifreið , sem er margra milljóna króna virði , standa óhreyfða í innkeyrslu mestan hluta sólarhringsins .
Sjálfvirkur bíll gæti skutlað fólki til og frá vinnu , sótt svo einhvern á flugvöll og þá flutt pakka til einhvers , allt saman á meðan venjulegur bíll í einkaeigu safnaði snjó í bílastæði .
Þetta kann að vera ástæða þess að hefðbundinn bílaiðnaður hefur ekki sýnt sjálfvirkum bílum mikinn áhuga , og einblínt meira á margvíslega sjálfvirka mögulega til þess að auka öryggi fólks , í stað þess að stefna að því að losna við ökumanninn .
Ýmsir nýir bílar í dag geta haldið hraða sínum stöðugum , haldið sig innan marka á akrein og í öruggri fjarlægð frá öðrum bílum .
Allur akstur stefnir augljóslega í átt til aukinnar sjálfvirkni en bílaframleiðendur verða hikandi við að taka lokaskrefið .
Á hinn bóginn kann að vera að Uber þurfi að horfast í augu við þann verueika að sjálfvirkir bílar séu langt undan .
Þróaðasta tæknin í dag , frá Google , styðst við ævintýralega nákvæm kort til þess að framkalla rýmisgreind bílsins , en slík kort eru dýr og tímafrek í hönnun , og sérfræðingar telja ekki útilokað að ómögulegt sé að hanna slíkt kort fyrir heilt land .
Verði hægt að leysa þetta vandamál blasir hins vegar önnur og stærri hindrun við .
Þótt bílar í dag verði sífellt sjálfvirkari er ennþá gerð krafa um bílstjóra af holdi og blóði í allri umferðarlöggjöf .
Þótt sjálfvirkir bílar kunni að vera mun öruggari en venjulegir bílar , er ekki þar með sagt að það verði leikur einn að binda notkun þeirra lögum og reglum .
