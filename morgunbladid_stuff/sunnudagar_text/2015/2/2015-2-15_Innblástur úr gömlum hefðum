Marý Ólafsdóttir vöruhönnuður sýndi verk sitt Kúluna – hnífaparastatíf á samsýningu Íslendinga og Finna , We live here , á hönnunarvikunni í Stokkhólmi .
Marý segist heillast af náttúrunni og sækir meðal annars innblástur í gamlar hefðir og heimshornaflakk .
Sigurborg Selma Karlsdóttir sigurborg@mbl.is Marý Ólafsdóttir vöruhönnuður rekur fyrirtækið Marý .
Hún sýndi verk sín á samsýningu Íslendinga og Finna , We live here , á hönnunarvikunni í Stokkhólmi og naut þar gífurlegrar athygli fyrir Kúluna – hnífaparastatíf .
Marý leggur ríka áherslu á gæði í verkum sínum og vinnur lokaútgáfu vörunnar oft í höndum , handpússar eða litar með náttúrulegum og umhverfisvænum jurtalitum .
" Ég stofnaði fyrirtækið mitt um leið og ég útskrifaðist úr vöruhönnun við Listaháskóla Íslands árið 2007 en hafði byrjað að handvinna mína fyrstu vöru og selja í Kokku sem var Kúlan – hnífaparastatíf .
Eftir það fór Dyggðateppið í framleiðslu en þetta gerðist hvort tveggja áður en ég útskrifaðist , " segir Marý sem búsett er í Stokkhólmi og hefur verið þar í um sjö ár en er með annan fótinn á Íslandi og í Kaliforníu .
" Ég sæki innblástur í náttúruna og gamlar hefðir í bland við nútímann , ferðalög og fjölbreytta menningu .
Sem dæmi þá var innblásturinn á bak við Dyggðateppið frá íslensku dyggðaklæði frá 1700 sem er varðveitt á Þjóðminjasafni Íslands .
Dyggðapúðinn kom svo í kjölfarið á Dyggðateppinu , " segir Marý og bætir við að innblásturinn á bak við nýju kertastjakana , Join , sé geirnegling , klassísk viðarvinna eða handverk í tré eins og það var áður fyrr .
" Ég uppgötvaði fyrst geirneglingu þegar ég var krakki og sá skrifborð sem pabbi smíðaði þegar hann var 12-13 ára , en borðið , ásamt skúffum og öllu , var gert með þessum hætti .
" Marý , sem dvelur nú í Los Angeles , segist einnig sækja mikinn innblástur í að ferðast um heiminn og það hjálpi sér að sjá hlutina í nýju samhengi .
" Það er alltaf jafngaman að vera í Los Angeles og mikið um að vera , en ég er að vinna í nokkrum verkefnum hér svo það eru spennandi hlutir framundan .
Hönnunarmars er svo á næsta leiti og ég mun sýna þar eins og öll hin árin frá því að Hönnunarmars byrjaði , þótt ég verði enn hér í Bandaríkjunum á þeim tíma .
" Marý selur hönnun sína víða um heim , til dæmis á Íslandi , Frakklandi , Danmörku , Svíþjóð , Ástralíu , Sviss og Bandaríkjunum .
