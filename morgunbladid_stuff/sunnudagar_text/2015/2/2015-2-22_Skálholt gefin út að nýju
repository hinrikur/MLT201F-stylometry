Bókaútgáfan Sæmundur á Selfossi hyggst gefa út að nýju skáldsöguna Skálholt eftir Guðmund Kamban .
Bókin verður gefin út í tveimur hlutum – í fyrri hlutanum , sem kemur út í sumar , er sagt frá Ragnheiði Brynjólfsdóttur .
Skálholt kom fyrst út í fjórum bindum á árunum 1930-1935 en hefur verið endurprentuð þrívegis , síðast árið 1982 .
Í bókinni rekur Guðmundur Kamban fjölskyldusögu Brynjólfs Sveinssonar ( 1605-1675 ) biskups í Skálholti og örlagasögu Ragnheiðar dóttur hans og Daða Halldórssonar sem hefur verið mönnum hugleikin frá því Torfhildur Hólm skrifaði fyrstu sögulega skáldsöguna um líf biskupsfjölskyldunnar 1882 og birtist nú síðast í óperunni Ragnheiði eftir þá Gunnar Þórðarson og Friðrik Erlingsson sem frumflutt var fyrir rétt tæpu ári – 1. mars 2014 .
Guðmundur Kamban varð fyrstur til að rannsaka frumheimildir og birti umfangsmikla greinargerð í Skírni 1929 , áður en fyrsta bindið kom út .
Skálholt varð vinsælasta verk Guðmundar og kom út á dönsku , þýsku og ensku .
Hún fékk misjafna dóma í Danmörku , en í umsögn um bókina í " Berlingske Tidende " skrifar magister Henning Kehler ritdóm um fyrsta bindi Skálholts og lauk umsögninni svo : " Þess er óskandi að skáldsagan Ragnheiður Brynjólfsdóttir verði höfundinum til frama .
Hann á það skilið , því að hann er meira skáld en flestir þeir , sem skrifa skáldsögur .
" Guðmundur Kamban skrifaði síðar samnefnt leikrit eftir bókinni .
