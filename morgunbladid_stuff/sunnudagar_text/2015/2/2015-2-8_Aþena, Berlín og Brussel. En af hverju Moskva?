Óþekktarangar tilverunnar eru einatt " teknir á teppið " þegar þeir hafa farið yfir strikið .
Á Akureyri hét það að kalla menn " á beinið " .
Það er raunar orðið altækt hugtak líka og er þeirrar gerðar að fáir efast um að það sé gróið og gilt , sennilegur jafnaldri tungutaks Njálu eða annarra ágætra bóka .
Beinið er meinið En á skrifstofu meistara Menntaskólans þar nyrðra var í tíð Sigurðar Guðmundssonar hvalbein mikið og mun það þar enn og sagt er að engum nemanda þyki gott að vera vísað þar til sætis .
Það eiga teppið og beinið sameiginlegt að þangað sækja menn sjaldnast að fyrra bragði .
En í stjórnmálum eru hins vegar til fræg dæmi um hið gagnstæða og ekki er sjaldgæft að menn komi sigri hrósandi eftir að hafa boðið sjálfum sér á bein eða teppi .
Forsætisráðherrar og forsetar ESB-landa tala gjarnan digurbarkalega áður en þeir sækja næturfundi , sem binda skara álfunnar ár og síð eftir að morgnar á ný .
Leiðtogarnir berja sér á brjóst við brottför .
Þeir muni aldrei kyngja nýju krafsi af fullveldi þjóðar sinnar .
Við heimkomu segja þeir að þótt því sé haldið fram að þeir hafi beygt sig og kyngt þá sé hitt réttara að þeir hafi fengið svo mikið svigrúm í tíma , orðalagi og hornklofum að allir aðrir í Brussel hafi staðið á öndinni .
Ónafngreindur háttsettur embættismaður hefði meira að segja hvíslað að forsætisráðherrann ( sá sem á í hlut hverju sinni ) hefði fengið allt fyrir ekkert .
Blóðblettir á teppi Frægasta dæmið um stjórnmálamann sem bauð sjálfum sér á teppi óknyttastráka er auðvitað Neville Chamberlain .
Hann kom brattur til baka frá München , veifandi sigurreifur plaggi sem hann hafði sjálfur undirritað ásamt tveimur mestu höfðingjum álfunnar á þeim tíma .
Sagði hann þessar undirskriftir hvorki meira né minna en tryggja " frið um okkar daga " .
Chamberlain var fagnað sem einstæðri þjóðhetju og nánast allir fjölmiðlar Breta struku honum og kjössuðu og kannanir sýndu að yfirgnæfandi hluti þjóðarinnar var sama sinnis .
Það hefur hentað í síðari tíma sögu að sleppa að geta þess að Roosevelt forseti studdi stefnu Chamberlains heilshugar og hrósaði þessu framtaki hans í hástert .
En pörupiltarnir , sem heimurinn hefði þurft að kalla sjálfa á teppi og bein á þessum tíma , meintu ekki eitt einasta orð sem var á þeim pappír sem þeir páruðu undir .
Sjö árum eftir að undirskriftirnar þornuðu lágu tugir milljóna manna í valnum .
Viðurstyggð eyðileggingarinnar var meiri en nokkrum ófriði mannkynssögunnar hafði tekist að skaffa fram að því .
Og þeir tveir , sem Chamberlain tók sem trúverðuga ábyrgðarmenn friðar til framtíðar , voru báðir horfnir úr heimi .
Annar hafði verið hengdur öfugur upp á borgarhlið á Ítalíu , en hinn náði nýgiftur að skjóta sig og síðan voru síðustu bensíndroparnir , sem fundust í höfuðborg Þýskalands , notaðir til að brenna brúðhjónin til ösku .
Þeir dropar voru dýrir en þeim var vel varið .
Leyfilegt að reyna allt Það þykir sjaldnast vera gagnlegt eða hæfilegt að draga Hitler og nóta hans inn í nútímaumræðu , enda samdóma álit að þá sé æði langt seilst og jafnvel óbeint og óviljandi verið að milda mynd óhugnaðarins með því að stilla óverðugum samlíkingum andspænis honum .
Aðþrengdir Grikkir stilla sig ekki alveg um slíkar samlíkingar í baráttu sinni nú .
Þeir telja að í fyrsta lagi sé nútímaleg tilvera þeirra í húfi .
Í annan stað hafi þeir , sem þolendur herja nasismans og lögreglu hans , ríkari rétt til að vísa til óhæfuverkanna en ýmsir aðrir .
Og í þriðja lagi telja þeir að Þýskaland nútímans hafi ráðið mestu um hve óbilgjörn skilyrði voru sett fyrir " hjálp " við Grikkland .
Þótt það Þýskaland beri vissulega ekki ábyrgð á voðaverkunum fyrir tæpum 75 árum sé þar þó enn veikan blett að finna .
Í vonlítilli stöðu verði fámenn þjóð að nýta sér það .
Í ritstjórnargreinum þessa blaðs var hallast að því strax eftir að úrslit grísku kosninganna lágu fyrir að ESB myndi reyna að standa að mestu af sér kröfur Grikkja og þar með þær undirliggjandi hótanir sem þeim fylgdu .
Af áróðursástæðum yrðu þó minniháttar tilslakanir boðnar fram .
Ástæður þessa væru þær að of mikil áhætta myndi fylgja því að láta undan .
Einkum stjórnmálaleg áhætta en einnig nokkur fjárhagsleg áhætta .
Fylgst hefur verið af áhuga með þróuninni síðar .
Gríski forsætisráðherrann og fjármálaráðherra hans gerðu víðreist um Evrópu fljótlega eftir að þeir hlutu sín embætti .
Nokkra athygli vakti hversu ólíkar viðtökur þeir fengu í hásölum landa Evrópu .
Það endurspeglaði auðvitað ólíka stöðu þeirra ríkja sem áttu í hlut .
Ýmsum forystumönnum ESB-landa er illa við meinta þráhyggju Þjóðverja um fjármálalegt aðhald .
Grísku forystumennirnir spiluðu einnig á bæði borð .
Þeir sögðu að alls ekki stæði til að neita að greiða skuldir Grikkja .
( Annað varð þó ekki lesið út úr ræðum þeirra og stefnuskrám í nýliðnum kosningum ) .
Nú sögðust þeir aðeins vilja fá önnur og sanngjarnari tímamörk á greiðslum og einnig að sanngjörn viðmið kæmu til .
Þau viðmið væru þó fjarri því að þýða að Grikkland ætlaði ekki að greiða skuldir sínar upp í topp .
Aðeins að miða yrði við þróun hagvaxtar í Grikklandi .
Óvæntir bandamenn , vonir vakna Viðtökurnar sem Grikkir fengu framan af í sinni ferð bentu til þess að hótanir evruríkja og kommissara , sem hafðar voru uppi í aðdraganda grísku kosninganna , hefðu verið dregnar til baka að svo miklu leyti sem nokkuð hefði verið að marka þær .
Breski fjármálaráðherrann , sem er að vísu svo heppinn að vera utan evrusvæðisins , sagði eftir fundinn með gríska fjármálaráðherranum að á meðan deilan við Grikkland væri óleyst væri hún mesta ógnun sem evrópskt efnahagslíf stæði frammi fyrir og þar með að nokkru Bretar .
Mörgum þótti Osborne taka óþarflega dramatískt til orða en kannski hafði gríski gesturinn þessi dramatísku áhrif á hann .
Ummæli Osbornes þóttu styrkja stöðu Grikkja .
Næst blandaði Obama Bandaríkjaforseti sér óvænt í málið og sagði að ( Evrópuríkin ) gætu ekki haldið áfram að kreista þjóð þar sem hagvöxturinn hefði fallið um heil 25% , atvinnuleysi stæði í sömu tölu og atvinnuleysi æskumanna væri tvöfalt þetta .
Þarna væri augljóslega ekkert til að kreista .
Þessar yfirlýsingar glöddu menn mjög í Grikklandi og þar var strikað yfir athugasemdir forsetans um að grísk skattheimta hefði lengi verið í molum .
Eftir því sem leið á ferðina þótti mönnum og auðvitað fjármálamarkaðnum , þar sem óskhyggjan hefur skrifstofu í hæsta turninum á svæðinu , að augljóst væri orðið að nú stefndi í sátt um grísku skuldirnar .
Gjalddagar yrðu einfaldlega færðir aftur , allt fram til 2055 , og afborganir Grikkja yrðu auk þess beintengdar við hagvöxt í landinu .
Efnahagssérfræðingar bentu á að Merkel kanslari hlyti að geta fallist á slíka niðurstöðu því að halda mætti því fram með trúverðugum hætti að þar með væri ekki verið að velta skuldum Grikkja af herðum þeirra yfir á herðar þýskra skattgreiðenda .
Hlutabréf ruku upp á ný og það líka í grískum bönkum .
Wolfgang og Varoufakis Seinasti fundur þessarar lotu hjá hinum 53 ára fjármálaráðherra , Giannis Varoufakis , fyrrverandi prófessor í hagfræði , var með starfsbróðurnum í Berlín , Wolfgang Schäuble .
Sá fundur var auðvitað mikilvægastur og virðist hafa gengið langverst .
Schäuble fjármálaráðherra sagði í lok hans að þeir tveir hefðu orðið sammála um það eitt að vera ósammála .
Grikkinn svaraði því til að hann gæti ekki tekið undir það .
Sitt mat eftir fundinn væri það að þeir tveir hefðu ekki einu sinni náð því að verða sammála um að vera ósammála .
Sá gríski taldi með öðrum orðum að ráðherrarnir tveir hefðu ekki einu sinni náð alþjóðlegu lágmarki illa heppnaðra samningafunda .
Og Varoufakis bætti við : " Þegar ég kem heim í kvöld verð ég staddur á þingi þar sem þriðji stærsti þingflokkurinn er ekki nýnasistaflokkur heldur nasistaflokkur .
Við þurfum því á þýskum almenningi að halda sem bakhjarli .
" Fyrirstaðan virtist fara vaxandi í Evrópu eftir vænlega byrjun .
Seðlabanki evrunnar tilkynnti aðgerðir gegn grískum bönkum og gríska ríkinu .
Venjulegri fyrirgreiðslu yrði hætt og aðeins neyðaraðstoð í boði með íþyngjandi vaxtaskilyrðum .
Grikkir réru þá snögglega á annað borð .
Þeir gerðu nú gælur við Rússa og gáfu til kynna að þeir ætluðu bæði að greiða atkvæði gegn auknum efnahagsþvingunum við Rússa og endurnýjun þeirra aðgerða sem eru að renna út .
Þegar þýski varnarmálaráðherrann varaði Grikki við og sagði þá skaða stöðu sína innan Nató með afstöðu sinni til Rússa svaraði gríski starfsbróðir hans , Kammenos , því til " að Grikkir hefðu staðið við hlið bandamanna í heimsstyrjöldinni síðari " þegar þeir ráku flótta þýska hernámsliðsins " .
Haft samband við farmiðasöluna Það var farið að hitna í kolum .
Kannski hafði þessi þáttur málsins áhrif á þá ákvörðun Hollande , forseta Frakklands , og Merkel , kanslara Þýskalands , að óska eftir að fá að mæta á þykka teppið í Kreml , til Pútíns , sem er húsráðandi þar .
Nú þarf ekki að taka fram að þau Hollande og Merkel eru enginn Chamberlain og Pútín er að sjálfsögðu enginn Hitler en fundatilhögunin og fundafrumkvæðið vekur þó óneitanlega athygli .
Vitað er að efnahagsþvinganir ESB hafa haft sáralitla þýðingu .
Ef heimsmarkaðsverð á olíu hefði ekki hrunið hefði Pútín hrist þvinganir ESB af sér eins og gæs af sér vatn .
En þvinganirnar eru veikum efnahag evruríkjanna sjálfra til óþurftar .
Síðustu níu mánuði hafa 5.000 manns fallið í Úkraínu .
Obama forseti hefur allan þann tíma velt fyrir sér hvort hann ætti að hefja sendingu á raunverulegum vopnum til Úkraínu .
ESB og þó sérstaklega Nató óttast að Rússar muni næst ögra Eystrasaltslöndunum þremur til að sýna fram á að 5. grein sáttmálans , sjálf ósæð Natósamstarfsins , haldi ekki gagnvart þeim löndum þegar á reynir .
Svo kölluð hraðsveit Nató , sem skipuð er 5.000 hermönnum frá nokkrum ESB löndum , er ekki líkleg til að skjóta Rússum skelk í bringu .
Þvert á móti .
Hafi þau Hollande og Merkel óskað eftir því að fá að koma og setjast á stóra hvalbeinið hjá Pútín í Kreml skiptir miklu hvað það var sem rak þau þangað .
Var það langvarandi hik Bandaríkjanna við að vopnvæða Úkraínu ? Var það framgangur herliðs uppreisnarmanna í Austur-Úkraínu og hótun þeirra um að fjölga í liðinu upp í 100.000 menn ? Telja menn þá hótun raunhæfa ? Var það ótti við að Pútín myndi láta reyna á 5. gr. sáttmála Nató í Eystrasaltslöndunum , með þeim afleiðingum sem hik og vandræðagangur myndi hafa fyrir trúverðugleika Nató ? Réði hótun Grikkja einhverju ? Hótun um að beita neitunarvaldi í leiðtogaráðinu gegn efnahagsþvingunum við Rússa – lítt dulin efnahagslega kúgun .
Eða hafa þau tvö eitthvað í pokahorninu sem Pútín óttast að heyra ? Hvað í ósköpunum getur það verið ? Eða eru þau með eitthvað sem hann langar til að heyra : Að hætt verði að amast við yfirtöku á Krím .
Haldfast loforð verði gefið um að Úkraína fái hvorki að ganga í Nató né ESB .
Hefðu þessir tveir leiðtogar umboð til að bjóða slíkt ? Varla er Rússland svo sterkt í deilunni að ástæða sé til að teygja sig svo langt að það hljóti að verða tekið sem ígildi uppgjafar ESB og Bandaríkjanna í deilunni og setja stjórnina í Kiev í dapurlega stöðu .
Þegar þetta er skrifað virðist Kremlarför tvímenninganna enn hafa alvarleg veikleikamerki .
Rétt er að vona að annað komi á daginn .
Það er auðvitað alls ekki útilokað .
