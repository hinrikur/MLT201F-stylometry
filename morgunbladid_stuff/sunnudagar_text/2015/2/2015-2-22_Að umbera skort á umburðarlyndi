Jesús Kristur hvetur hvergi í Nýja testamentinu til ofbeldis og hann vildi að við svöruðum ofbeldi með fyrirgefningu .
Samt hafa kristnir Bandaríkjamenn gert morðárásir á stöðvar fóstureyðingalækna og vitnað í harða andstöðu kirkjuleiðtoga gegn fóstureyðingum .
En kirkjuleiðtogarnir hvetja samt aldrei til morða .
Það hafa sumir leiðtogar íslams gert , minna má á dauðadóm sem Khomeini erkiklerkur í Íran kvað upp 1989 yfir Salman Rushdie .
Hann taldi Rushdie hafa móðgað Spámanninn .
Nú er deilt um það hvort rétt sé að kalla hryðjuverkamenn sem kenna sig við íslam múslíma , sumir segja þá trúlaust morðingjahyski sem meðhöndli konur eins og dýr og hafi einfaldlega yfirgefið siðmenninguna .
Aðrir segja að IS og fleiri slíkur hópar séu að vísu dólgar sem vilji einkum fá útrás fyrir sadisma en þeir séu margir sanntrúaðir .
Æðsti ímam hins virta Al-Azhar háskóla í Kaíró hefur ekki viljað kalla IS-liða villutrúarmenn þótt hann fordæmi illvirkin undanbragðalaust .
Uppruni íslams er að því leyti gerólíkur kristninni að Múhameð var leiðtogi herja , auk þess að vera sendiboði Allah .
Víða er orðalag hrottalegt í helgum ritum íslams og hvatt til manndrápa .
Um 1.600 milljónir manna kalla sig múslíma , þeir eru því talsvert færri en kristnir menn .
Er hægt að fullyrða eitthvað um skoðanir og hugarfar svo mikils fjölda , er hægt að alhæfa ? Á seinni árum hafa verið gerðar vandaðar kannanir sem varpa nokkru ljósi á muninn milli menningarheima kristinna og múslíma .
En sýna einnig geysimikinn mun milli samfélaga múslíma í hinum ólíku löndum .
Pew-stofnunin bandaríska birti fyrir tveim árum niðurstöður könnunar sem gerð var í 38 ríkjum múslíma og sumar þeirra voru hrollvekjandi .
Þannig sögðust 88% egypskra múslíma sammála fornum kennisetningum þess efnis að drepa bæri þann sem segði skilið við íslam .
Margir virtir fræðimenn íslams munu vera andvígir þessari kennisetningu , segja hana rangtúlkun á helgum ritum .
En almenningur í Egyptalandi hlustar ekki á þá .
Lítið trúarofstæki í Mið-Asíu Hlutfallið var líka hátt í Pakistan , 62% og meirihluti aðspurðra í Malasíu , Jórdaníu og á svæðum Palestínumanna var sama sinnis og Egyptar .
En í Bangladess var hlutfallið mun lægra , 36% og enn lægra í Túnis .
Lægst var það meðal múslíma í Evrópu og Mið-Asíulöndum , reyndar aðeins 0,5% í Kasakstan .
Fyrir nokkrum árum gerði teymi fræðimanna við WZB-rannsóknarstöðina í félagsfræðirannsóknum í Berlín könnun á útbreiðslu trúarofstækis .
Rannsókninni stýrði Ruud Koopmans , hollenskur prófessor sem lengi hefur rannsakað stöðu innflytjenda og afkomenda þeirra í Þýskalandi .
Beitt var markvissum spurningum sem orðaðar voru þannig að svörin gætu sýnt afstöðu til ýmissa viðfangsefna .
Um 9.000 manns í sex löndum í Evrópu og úr nokkrum trúarfylkingum voru spurðir .
Tveir af hverjum þrem múslímum sögðust álíta lög íslams mikilvægari en landslög og þrír fjórðu að aðeins væri til ein túlkun á Kóraninum .
Meðal kristinna sögðust aðeins 9% meta lög trúarinnar meira en landslög og aðeins 20% höfnuðu því að til væri meira en ein gild túlkun á Biblíunni .
Koopmans segir að greinileg fylgni sé milli þess að aðhyllast stranga bókstafstrú og þess t.d. að fordæma samkynheigð og hata gyðinga .
Nær 60% múslíma vilja ekki eiga samkynhneigða vini , 45% segja að ekki sé hægt að treysta gyðingum og álíka hlutfall segir Vesturlönd vilja gera út af við íslam .
Hlutfallið hjá kristnum var mun lægra , 9% er illa við samkynhneigða og 13% við gyðinga .
Og 23% þeirra sögðust telja að múslímar vildu eyða vestrænni menningu .
En hvað veldur þessum mun ? Koopmans segir að afstaða umræddra hópa sé mjög svipuð og í upprunalöndum aðspurðra , sem eru aðallega Tyrkland og Marokkó .
Álagið vegna flutnings í annað samfélag sé því ekki skýringin .
Ljóst er að margir innflytjendur hafa haldið fast við hugsunarhátt sem þar er útbreiddur , m.a. gyðingahatur , andúð á vestrænum gildum og trú á vestrænt samsæri gegn íslam þar sem múslímum sé ávallt kennt um allt illt .
Sem dæmi má nefna að fjöldi múslíma er sannfærður um að Bandaríkjastjórn hafi sjálf staðið fyrir árásunum á Tvíburaturnana 2001 .
Undir þá firru taka oft ímamar í moskum .
Koopmans vísar líka að mestu á bug algengum skýringum eins og þeim að múslímar í Evrópu séu fótum troðnir af samfélaginu sem ávallt hundsi trúarleg réttindi þeirra sem minnihlutahóps .
En hann segir einnig að það sé út í hött að segja að ofstæki sé óaðskiljanlegur hluti íslams ; margir súnní-múslímar séu frjálslyndir og andvígir öllu ofstæki .
Þeir séu engu verri múslímar fyrir bragðið .
Stefna íslamska ríkisins , IS , er enn skelfilegri en Hamas , hugtökin mannúð og miskunn eru þar útlæg .
Peter Bergen , þekktur sérfræðingur í starfi hermdarverkasamtaka , segir að sýn helstu leiðtoga IS á heiminn birtist vel í tímariti þeirra , Dabiq .
Heimildir íslams segja að í bænum Dabiq í Sýrlandi muni , að sögn Spámannsins , herir íslams og kristindómsins mætast í lokaorrustu .
Þá verði heimsendir og íslam standi uppi sem sigurvegari .
Bergen segir leiðtoga IS vilja innrás vestrænna herja , þá muni spáin rætast .
Alþjóðamál Kristján Jónsson kjon@mbl.is Það er augljóst að hugmyndafræði [ íslamista ] leikur mikið hlutverk .
Án hennar værum við bara að fást við óeirðaseggi .
Mehdi Mozzaffari , stjórnmálafræðiprófessor í Danmörku , fæddur í Íran .
