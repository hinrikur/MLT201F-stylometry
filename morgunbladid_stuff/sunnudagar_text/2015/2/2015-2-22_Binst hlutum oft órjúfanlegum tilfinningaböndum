Sigrún Halla Unnarsdóttir , fatahönnuður hjá íslensku merkjunum Magnea og IIIF , undirbýr nú nýjustu línu tískuhússins MAGNEA sem kynnt verður á RFF-hátíðinni í mars næstkomandi .
Sigrún hefur mikinn áhuga á tísku og segir fatnað alltaf sjarmerandi ef manneskjan er áhugaverð í fasi og framkomu .
Sigurborg Selma Karlsdóttir sigurborg@mbl.is Hvernig myndir þú lýsa stílnum þínum ? Ég var að eignast barn fyrir nokkrum mánuðum svo fataskápurinn minn er ansi litaður af því að ég hef ekki gengið í " eðlilegum " fötum í langan tíma .
Svo stíllinn er blanda af því sem ég get mögulega púslað saman á morgnana .
Það eru ákveðin leiðindi að taka bókstaflega allt úr skápunum á hverjum morgni til að finna eitthvað nothæft en góð áskorun .
Áttu þér uppáhaldsflík eða fylgihlut ? Uppáhaldsflíkin mín er kápa úr nýju línu MAGNEA .
Vanalega langar mig ekki að vera í flíkum sem ég hef sjálf verið að vinna við að hanna en þessi kápa er algjör undantekning .
Hún er það góð að ég mér dettur ekkert nógu gott lýsingarorð í hug .
Hvaða þekkta andlit finnst þér með flottan stíl ? Ég get með engu móti nefnt neinn sem mér finnst sérstaklega eftirminnileg / ur .
Ég sé oft manneskjur sem ég hrífst af en það er kannski ekki beint fatnaðurinn sem hrífur mig heldur fas þeirra og framkoma .
Þá eru öll föt sjarmerandi .
Áttu þér eitthvert gott stef , ráð eða mottó , þegar kemur að fatakaupum ? Velja gæði fram yfir magn , það margborgar sig .
Já og að passa sig að kaupa föt í réttri stærð .
Ég hef gengið í gegnum ýmis tímabil með það .
Ég gat með engu móti keypt mér skó sem voru ekki of litlir eða of stórir fyrir nokkrum árum .
Mjög skrítið vandamál .
Áttu þér einhvern uppáhaldsfatahönnuð ? Mér finnst Acne alltaf hitta naglann á höfuðið .
Áttu flík sem þú tímir ekki að klæðast ? Nei , en ég er samt alveg líkleg til að eignast hana einhvern tíman .
Ég binst hlutum oft órjúfanlegum tilfinningaböndum .
En ég mun samt aldrei eiga fullt af fötum sem eru hangandi inni í skáp með verðmiðanum á .
Hvað er nauðsynlegt í snyrtitöskuna ? Varasalvi og gott rakakrem .
Ég er mjög hrifin af Dr. Hauschka og Aveda .
Hver hafa verið bestu kaupin þín ? Bestu fatakaupin mín núna í vetur hafa án efa verið að fjárfesta í góðri úlpu .
Það er búið að vera á dagskrá í nokkur ár og nú var ég endanlega komin með nóg af því að vera kalt 9 mánuði af árinu .
En þau verstu ? Ætli það sé ekki neongul pólýester peysa sem getur örugglega framleitt rafmagn fyrir heilt bæjarfélag .
Svo eru Acne-skórnir mínir svona góð / vond kaup .
Alls ekki praktískir , fáránlega flottir og smá áfall að uppgötva að tollurinn var liggur við jafn hár og verðið á skónum .
Hvaða tískublöð eða tískublogg lest þú ? Ég enda yfirleitt á að lesa eitthvert sorp í staðinn fyrir uppbyggilega miðla .
Ég er ein af þeim sem klikka alltof oft á fréttir eins og " Kanye missti vini þegar að hann byrjaði með Kim .
" En ég skoða til dæmis style.com og fuckingyoung.es reglulega og aðrar tískutengdar síður sem eru ekki með of mikið af auglýsingum .
