Á árinu 2014 komu upp 644 tilvik af mislingum í 27 fylkjum í Bandaríkjunum en það er metfjöldi .
Frá 1. janúar til 30. janúar 2015 greindust 102 einstaklingar frá 14 fylkjum með mislinga .
Flestir þeirra sem fengu sjúkdóminn reyndust óbólusettir .
Á heimasíðu landlæknis stendur að mislingar séu veirusjúkdómur sem er mjög smitandi og einkennist af hita og útbrotum um allan líkamann .
Hann getur verið hættulegur og jafnvel valdið dauða .
Börn á Íslandi eru bólusett við mislingum við 18 mánaða aldur og svo aftur við 12 ára aldur .
En ekki eru þó öll börn bólusett .
Þátttakan er mismunandi eftir aldri og algengara að yngri hópurinn taki minni þátt .
Þórólfur Guðnason , yfirlæknir hjá sóttvarnalækni á embætti landlæknis , segir að til þess að ná að halda sjúkdómnum frá landinu þurfi þátttaka í bólusetningu að vera rúmlega 90% .
" Þátttaka við 18 mánaða aldur hefur verið um 90% , stundum undir þeirri tölu og stundum yfir .
Það er í raun og veru ekki alveg nógu gott því mislingar eru mjög smitandi , " segir Þórólfur .
Þátttakan við 12 ára aldur er betri eða milli 90-95% sem er mjög gott að sögn Þórólfs .
Ástæðuna segir hann vera að börn í kringum 18 mánaða aldur eru berskjölduð fyrir ýmsum flensum og því oft lasin .
Þar af leiðandi geti þau ekki mætt í bólusetningu og þurfa að fá nýjan tíma sem getur gleymst .
" Með ófullnægjandi þátttöku gætum við hugsanlega séð lítinn faraldur af mislingum .
Það yrði aldrei stór faraldur en það gæti gerst , " segir Þórólfur .
" Í kringum 2005 fengum við lítinn faraldur af hettusótt hjá óbólusettum einstaklingum en sá fjaraði tiltölulega fljótt út .
" Aðspurður hvort einhverjir hafi neitað að láta bólusetja barnið sitt segir hann að eitthvað hafi verið um það en það sé lítill hluti .
Það komi í bylgjum og gerist venjulega þegar ýmsir sjúkdómar sem er bólusett gegn sjást ekki í samfélagi .
" Þegar fólk hættir að sjá þessa sjúkdóma og þekkir engan sem hefur fengið sjúkdóm eins og t.d. mislinga , sem geta verið mjög alvarlegir , þá heldur fólk að sjúkdómarnir séu ekki til og sjá þá ekki ástæðu til að bólusetja .
Svo koma upp tilfelli og þá sækir fólk frekar í bólusetningar .
Þannig sveiflast þetta upp og niður .
En það hafa verið gerðar kannanir hér sem hafa sýnt fram á að fólk sé almennt mjög jákvætt í garð bólusetninga barna eða um 97% þeirra sem tóku þátt í könnuninni .
" gunnthorunn@mbl.is 