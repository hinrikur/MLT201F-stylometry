Óhætt er að segja að Tansanía hafi hreppt hjarta Önnu Elísabetar , aðstoðarrektors Háskólans á Bifröst , eftir fyrstu heimsókn hennar þangað fyrir um tíu árum .
Síðan þá hefur fjölskylda hennar aðstoðað íbúa í litlu þorpi í norðurhluta Tansaníu við að auka lífsgæði þeirra með einum eða öðrum hætti .
Næsta verkefni er námskeið sem hefur það að markmiði að styrkja konur og kenna þeim að úthugsa viðskiptatækifæri í nærumhverfi sínu .
Gunnþórunn Jónsdóttir gunnthorunn@mbl.is Á rið 2005 heimsótti Anna Elísabet Ólafsdóttir , aðstoðarrektor Háskólans á Bifröst , Tansaníu í Afríku með fjölskyldu sinni .
Leið þeirra lá á tind Kilimanjaro .
Hins vegar kom á daginn að yngsti sonurinn var of ungur til að ganga fjallið svo eiginmaður Önnu , Viðar Viðarsson , og tveir elstu synir þeirra fóru á toppinn .
Anna og yngsti sonurinn ákváðu að heimsækja eyjuna Zanzibar í austurhluta Tansaníu á meðan .
" Ég varð yfir mig ástfangin af Tansaníu og mér fannst afskaplega erfitt að kveðja íbúa aðeins með þökkum fyrir að sýna mér landið sitt og dýrin og vona að þau myndu komast sem fyrst út úr fátæktinni , " segir Anna .
" Ég hugsaði með mér að ég yrði að gera eitthvað til að hjálpa til .
Þó að ég bjargi ekki heiminum þá get ég örugglega lagt eitthvað af mörkum .
" Mikið vatn hefur runnið til sjávar á þessum tæpu tíu árum og hefur Anna og fjölskylda hennar lagt sitt af mörkum til þess að bæta líf íbúanna , meðal annars með því að hjálpa íbúum í litlu þorpi í Norður-Tansaníu , Bashay , að miðla vatni .
Íslenskir aðilar , m.a. Creditinfo og margir einstaklingar hafa hjálpað þeim að safna fjármagni sem hefur orðið til þess að búið er að byggja leikskóla í þorpinu .
" Svo höfum við verið í landbúnaðarverkefni sem er fjármagnað af áströlsku ríkisstjórninni , svo það er sitt lítið af hverju sem við höfum verið að gera , " segir Anna .
Fjölskyldan stofnaði fyrirtæki í Bashay sem rekur bóndabæ og bændagistingu og í apríl mun Háskólinn á Bifröst , undir forystu Önnu , halda námskeiðið Máttur kvenna í þorpinu í tvær vikur .
Markmið námskeiðsins er að þjálfa konur í þorpinu að greina viðskiptatækifæri í nærumhverfi sínu sem gæti skapað þeim atvinnu og þar með tekjur til að framfleyta sér og börnum sínum .
" Ég hef gengið með þessa hugmynd í maganum lengi , að geta aðstoðað konur í Tansaníu við að verða sterkari og sjálfstæðari .
Nú er sá draumur að rætast og ég , með stuðningi Háskólans á Bifröst , er þá loksins að koma þessu á koppinn .
" Háskólinn á Bifröst hefur kennt námskeiðið Máttur kvenna í tíu ár og hafa hátt í 800 konur sótt námskeiðið .
Að sögn Önnu sýna viðhorfskannanir að námskeiðið hefur skilað þátttakendum árangri .
" Konur eru sjálfsöruggari , margar hafa viljað mennta sig meira , einhverjar hafa styrkt sig í starfi og enn aðrar hafa farið af stað með nýjar viðskiptahugmyndir .
Við ætlum einmitt að byggja á þessum grunni og markmiðið er að auðga hugmyndaflugið .
" Nú er búið að laga námskeiðið að þörfum kvenna í Tansaníu , sem eru vitanlega aðrar en hér heima .
Anna hefur fengið til liðs við sig unga konu frá þorpinu , Restituta Joseph Surumbu , sem er í heimsókn á landinu um þessar mundir .
Hún ætlar að vera undir handleiðslu kennara á Bifröst svo hún geti kynnt og undirbúið námskeiðið og fylgt konunum eftir .
Restituta , kölluð Resty , hefur komið til Íslands áður en hún var hér í tíu mánuði í fyrra þar sem hún lagði stund á nám og fékk þjálfun undir verndarvæng Önnu og eiginmanns hennar .
Hér lærði hún að nota tölvu og internetið og fór á námskeið í upplýsingatækni , bókhaldi og ensku í Versló .
Resty mun hjálpa til við að fylgja konunum eftir í gegnum fjarkennslu þangað til að konurnar eru komnar vel af stað .
" Ég þekki Resty vel og hún er núna að fara í gegnum námsefnið sem við erum búin að útbúa .
Hún er með viðskiptahugmynd sem gengur út á hunangsframleiðslu og notar hún hugmyndina til að vinna sig í gegnum efnið .
Hún er að lesa sér til um það hvernig á að halda úti býflugnabúi og framleiðslu í tengslum við það .
Einnig skoðar hún mögulega kaupendur , hvernig hún ætlar að markaðssetja vöruna og fleira því tengt og við leiðum hana í gegnum spurningar sem hún þarf að svara .
" Vantar aðeins upp á fjármagn Resty leggur leið sína aftur til Tansaníu í mars þar sem hún mun kynna efnið fyrir fjórum öðrum konum sem teymið er búið að velja í sameiningu .
" Konurnar verða stjórnendateymi á staðnum og tala þær allar einhverja ensku svo þær geta þýtt fyrir okkur yfir á svahílí , þar sem margar af þessum efnaminni konum tala ekki ensku , " segir Anna .
" Þegar við komum svo út í apríl verða konurnar í stjórnendateyminu búnar að fara í gegnum frumþjálfun og vita hvert efni námskeiðsins er .
Hver og ein kona stjórnendateymisins verður svo leiðtogi eins hóps en við stefnum á að hafa 4-5 hópa eða um 25-30 konur á námskeiðinu sem verður kennt af fullum krafti í tvær vikur .
" Unnið verður í hópum en í upphafi námskeiðsins verður haldinn kynningarfundur þar sem bæjarstjórar Bashay , eiginmenn , foreldrar og skyldmenni eru hvött til að mæta .
" Við fáum að vera í kirkjunni því þetta er svo stór hópur .
Við útskýrum fyrir hópnum hvað við erum að fara að gera og endum síðan námskeiðið með svipuðum fundi þar sem við upplýsum hvernig til tókst .
" Tveir kennarar fara til Tansaníu til að kenna námskeiðið ásamt Önnu , þeir Eiríkur Bergmann prófessor og Magnús Árni Skjöld Magnússon dósent .
" Bifröst borgar flugmiðann okkar og leyfir okkur að vinna í verkefninu .
Við höfum fengið nokkra styrktaraðila , Íslandsbanka , Bernhard Laxdal og Tanzanice Farm , fyrirtækið okkar úti , en það vantar aðeins fleiri styrktaraðila til að koma að verkefninu og erum við að leita að þeim .
" Þýskur skiptinemi tekur þátt " Það er einnig gaman að segja frá því að við vorum með skiptinema á Bifröst sem er að ljúka grunngráðu í hagfræði .
Ég var með fyrirlestur fyrir skiptinemana um verkefnið í Afríku og sagði þeim að ef einhver hefði áhuga á að taka þátt þá væri það velkomið .
Nú hefur þýskur nemandi haft samband við mig og ætlar hún að taka þátt í verkefninu .
Hún borgar farseðil sinn sjálf og gefur þessa vinnu .
Hún verður samferða okkur út en ætlar að vera í Tansaníu í þrjá mánuði og fylgja verkefninu eftir sem er frábært .
Mér þykir gaman að hafa háskólanema með og vona að fleiri eigi eftir að koma að verkinu .
" Meiningin með námskeiðinu , ef það gengur vel , er að halda áfram og jafnvel gera það að alþjóðlegu verkefni .
" Mínar væntingar eru í raun miklu meiri .
Ég hef væntingar um að geta stofnað miðstöð frumkvöðla kvenna , ekki bara tansanískt fyrirbrigði , heldur að þetta verði alþjóðlegt .
Mögulega gætu íslenskar konur stutt tansanískar og unnið með þeim , " segir Anna og nefnir dæmi .
" Mér datt nú bara í hug þegar ég horfði á Landann í vikunni og sá þar konur að búa til litskrúðugar taubleiur .
Það væri alveg tilvalið verkefni til að fara með út .
Þessar konur gætu hist til að vinna að framþróun svona verkefnis .
Ég hef reyndar ekki talað við þær en fékk þessa flugu í hausinn þegar ég horfði á umfjöllunina um þær , " segir hún og hlær .
Hjálpa þeim að hjálpa sér sjálf Mikil fátækt ríkir í Tansaníu og um helmingur íbúa þorpsins Bashay þarf að lifa á minna en tveimur dollurum á dag , og þá er átt við alla fjölskylduna .
Neyðin er því afar mikil .
" Í Bashay hafa ekki allir peninga til að fara að kaupa sér mat á markaðnum .
Flestir rækta baunir og maís úti í garði og afla sér matar þaðan , " segir Anna .
" Systir hennar Resty , Elisabet , er einstæð móðir og tekur þátt í námskeiðinu með okkur .
Hún ræktar sitt eigið grænmeti til að eiga ofan í sig og sína en á erfitt með að kaupa kjöt , mjólk og annað .
En hún hefur mikinn áhuga á að verða saumakona og er búin að læra sitthvað .
Vandinn er að hún hefur ekki efni á að kaupa sér saumavél og er í raun á flæðiskeri stödd .
" Anna hefur stutt Elisabetu fjárhagslega , svo hún geti staðið undir sér en segist vita að það sé ekki sjálfbært því hún þurfi að geta bjargað sér sjálf .
" Það er skemmtilegt að segja frá því að fjórir íslenskir hjúkrunarfræðingar sem hafa verið í Bashay ætla að styðja Elisabetu og kaupa handa henni fótstigna saumavél .
Alls hafa þrír nemendahópar frá Háskóla Íslands dvalið í Bashay og hjálpað til á sjúkrahúsinu auk þess að vera með heilbrigðisfræðslu í grunnskólanum Ég hitti hjúkrunarfræðingana um jólin og fór að segja þeim frá Elisabetu og hennar aðstæðum .
Þær vildu endilega hjálpa til og hafa nú safnað fyrir saumavélinni .
Þetta er rausnarlegt af þeim og gerir gæfumuninn fyrir þessa konu , " segir Anna .
" Með svona verkefnum verður í framtíðinni vonandi minni þörf á þróunaraðstoð , því með þessu móti erum við að hjálpa fólki að hjálpa sér sjálft og verða sjálfbært í sínu umhverfi .
" Land eins og Tansanía er ríkt af auðlindum og í rauninni á sárafátækt ekki að vera til staðar í slíku landi .
Lausnin felst meðal annars í því að koma betri hjólum undir atvinnulífið og bæta innviðina .
" Aðeins um 3-4% af þeim sem búa í sveitunum eru með rafmagn .
Það að hlaða tölvu getur því bara verið heilmikið mál , hvað þá farsíma og að vera með ljós .
" Tók stóra ákvörðun Resty er 23 ára gömul og ekki á hverjum degi sem ung kona á hennar reki fær að ferðast alla leið til Íslands .
Í hennar menningu er karlinn fyrirvinnan og á að sjá um konuna .
Konan sér um börnin og heimilið og sér um að elda mat .
Faðir hennar Resty er þar ekki undanskilinn .
" Ég þekkti föður hennar Resty fyrir , " segir Anna , " en ef það hefðu ekki verið nein tengsl , þá hefði hún líklega ekki mátt koma með til Íslands .
" Hún útskýrir að ef að Resty hefði ekki fengið að koma með henni til Íslands þá hefðu hennar örlög líklega verið þau að búa heima þar til mannsefni kæmi til að biðja um hönd hennar .
" Resty hefur styrkst mikið og eftir að hafa verið á Íslandi ákvað Resty að eigin frumkvæði að hún vildi flytja úr foreldrahúsum .
Það var stór ákvörðun í þessari menningu og var erfitt til að byrja með , enda Resty aðeins 23 ára og ekki gift .
En hún hefur styrkinn sem þarf til að fara ótroðnar slóðir og hún er með þessu að sýna að breytingar geta orðið , " segir Anna .
Einhver verður að stíga fyrsta skrefið .
Hvernig hefur faðir þinn brugðist við þessum sjálfstæðu ákvörðunum þínum ? " Fyrst þegar ég var á leið til Íslands þá spurði hann mig endalausra spurninga og var mjög áhyggjufullur .
Nú þegar ég var á leið út í annað skipti þá spurði hann ekki eins margra spurninga og hafði ekki áhyggjur .
Hann hefur áttað sig á því að þó að hann eigi dóttur , þá getur hún einnig gert hluti og verið sjálfstæð , " segir Resty .
" Stuttu áður en ég lagði af stað í ferðalagið , fór ég til hans til að kveðja hann .
Hann spurði mig hvort ég væri komin til að biðja um leyfi til þess að fara en ég svaraði um hæl að ég væri bara komin til að kveðja og láta hann vita að ég væri að fara .
Þá hló hann og sagði að nú væri ég orðin fullorðin , " segir Resty og brosir .
Kynbundið ofbeldi til staðar Ofbeldi gegn konum er umtalsvert í Tansaníu en um 44% giftra kvenna hafa upplifað ofbeldi frá eiginmanni .
Að sögn Önnu er reglulega gerð könnun í landinu þar sem meðal annars er spurt um viðhorf og venjur íbúa .
" Þegar spurt var hvort eiginmaðurinn megi berja konuna sína ef konan fer út án samþykkis eiginmannsins þá segja 37% kvenna og 24% karla að slík hegðun réttlæti ofbeldi gagnvart konunni .
Viðhorfin eru því frábrugðin því sem við eigum að venjast , " segir Anna .
En hvernig bregðast þorpsbúar við verkefninu Máttur kvenna ? " Konurnar eru flestar mjög áhugasamar .
Þær vilja geta unnið við eitthvað sem aflar þeim tekna og að þær geti haft eitthvað tekjuskapandi að gera á daginn , " segir Resty .
Teljið þið að verkefnið muni verða til þess að viðhorf fólks gagnvart kynbundnu ofbeldi komi til með að breytast ? " Já , ég held það , " svarar Resty .
" Fyrst þegar ég hitti Önnu þá var enskan mín afar slæm .
Ég var feimin og kunni ekki að nota tölvu .
Nú hefur líf mitt breyst mikið og ég hugsa öðruvísi .
Ég er viss um að þetta muni breyta hugsunarhætti fólksins og opna huga þeirra fyrir nýjum tækifærum og auknu jafnrétti .
" Anna tekur undir með Resty og nefnir að fyrst þegar hún hitti hana hafi hún ekki horft í augun á sér .
" Í dag er Resty sterk ung kona sem er tilbúin að berjast fyrir réttindum kvenna í sínu þorpi .
Ég veit að þetta mun koma til með að breytast .
Þegar karlarnir átta sig á því að þetta námskeið er með hagsmuni fjölskyldunnar að leiðarljósi og að þeir geti líka hagnast af þessu þá munu þeir örugglega styðja við verkefnið , " segir Anna .
Rannsóknir hafa sýnt að ef stutt er við konur þá verður það til þess að efla börnin þeirra og fjölskyldur .
Miklu frekar en ef stutt er við karla .
" En í okkar verkefni munum við vinna með körlunum líka .
Við sjáum til þess að þeim sé ekki haldið frá og þeir koma á fundi bæði í upphafi og í lokin .
" Fyrir tveimur árum starfaði Anna hjá virtri tansanískri rannsóknastofnun sem vísindamaður og vann við rannsóknir á heilbrigðiskerfinu þar í landi .
Þar kynntist hún ýmsu fólki og á gamla góða samstarfsfélaga , margir hverjir deila sama áhuga og hún .
" Þar starfaði ég með manni sem hafði áhuga á að fara í svipað verkefni en þó með konum sem missa fyrirvinnuna af heimilinu .
Hann og félagar hans hafa , með aðstoð alþjólegs lyfjafyrirtækis , unnið að svipuðu verkefni og við erum að fara í , bara í Suður-Tansaníu .
Við heimsóttum þau síðasta sumar og það var fróðlegt að sjá hve vel hefur tekist til .
Þar þóttu eiginmönnunum og öðrum karlmönnum verkefnið svo spennandi að þeir spurðu hvort ekki væri hægt að halda svona námskeið fyrir þá líka .
Þeir voru mjög áhugasamir .
Verkefnið skapaði ekki togstreitu , heldur vildu þeir vera með , sem er frábært .
Þeir eru að átta sig á því að málið snýst um jafnrétti og að ef við vinnum saman þá náum við betri árangri .
" 