Orka náttúrunnar , dótturfyrirtæki Orkuveitu Reykjavíkur , leggur metnað í að endurheimta gróður á framkvæmdasvæðum með góðum árangri , svo sem sjá má á ljósmyndum hér á opnunni .
Verkefninu er stýrt af Magneu Magnúsdóttur , einum af sárafáum landgræðslufræðingum á Íslandi .
Um er að ræða nýja fræðigrein sem nýtur vaxandi hylli í heiminum .
Orri Páll Ormarsson orri@mbl.is Hún hefur ferðast mikið um landið og hefur brennandi áhuga á íslenskri náttúru og umgengni við hana .
Þess vegna lá beint við að Magnea Magnúsdóttir ritaði sig inn í landgræðslufræði í Landbúnaðarháskóla Íslands .
Nám sem hún lauk með meistaragráðu árið 2013 .
Landgræðslufræði er tiltölulega ný fræðigrein í heiminum þrátt fyrir að Íslendingar hafi stundað landgræðslu með góðum árangri um áraraðir m.a. til að hefta jarðvegseyðingu og græða upp beitarhaga og búi yfir mikilli þekkingu á þessu sviði .
Menntaðir landgræðslufræðingar hér á landi eru teljandi á fingrum annarrar handar , að sögn Magneu .
Hún spáir því þó að þeim muni fjölga jafnt og þétt á næstu árum enda verkefnin ærin og áhuginn greinilega að aukast .
Landgræðslufræði snúast um aðferðir við að endurheimta fyrri landgæði , það er að segja gróður sem horfið hefur vegna rasks af einhverjum sökum , svo sem vegna framkvæmda .
Á heiðum er það til dæmis mosi , lyng , birkikjarr eða hvaða gróður sem var þar fyrir .
" Aðferðirnar sem notaðar eru nýtast líka vel í þéttbýlinu , vilji menn lágmarka umhirðu á svæðum .
Vera þá með gróður sem ekki þarf að sinna mikið , svo sem mosa sem ekki þarf að klippa , " segir Magnea .
Skógfræðingur hafði umsjón með landgræðslumálum hjá Orkuveitu Reykjavíkur áður en Magnea kom til starfa fyrir þremur árum .
" Hún var að gera mjög góða hluti en þegar hún réði sig í aðra vinnu var hringt í mig .
Ég var þá að vinna að mastersverkefninu mínu uppi á Hellisheiði , í kringum virkjunina , og Orkuveitan vissi af mér .
Aðstoðaði mig raunar og styrkti verkefnið .
Segja má að ég hafi verið gripin á heiðinni .
" Hún hlær .
Bæði áhugi og vilji Magnea segir Orkuveituna lengi hafa haft mikinn áhuga á landgræðslu ; það er að laga til eftir sig , og segir fleiri fyrirtæki geta tekið hana sér til fyrirmyndar .
" Hér er ekki bara áhugi , heldur líka vilji til að gera vel í þessum efnum og það var algjör draumur fyrir mig að fá starf þar sem menntun mín nýtist svona vel .
Hér er ég með stóran leikvöll til að þróa mínar aðferðir .
Það er þörf fyrir fólk með þessa menntun og þekkingu enda er Ísland mjög raskað land .
Bæði eftir beitarálag , framkvæmdir og ferðamenn .
Það er mikilvægt fyrir okkur Íslendinga að gera okkur grein fyrir því að við eigum ekki endalausa villta náttúru .
Við þurfum að passa upp á hana .
" Eftir að Orka náttúrunnar , ON , var sett á laggirnar í fyrra færðist Magnea þangað og ber nú starfstitilinn landgræðslustjóri ON .
Hún segir þetta rökrétt enda rík áhersla á umhverfismál hjá ON .
" Áhuginn á landgræðslu er samt mjög almennur innan samstæðunnar .
Veituhluti Orkuveitunnar er til dæmis í allskonar verkefnum sem tengjast landgræðslu og ég hef verið að ráðleggja þeim .
Landgræðsla tengist að sjálfsögðu vatnsbúskap mjög náið enda allra hagur að hann sé sem heilbrigðastur .
" Mikið á vettvangi Auk landgræðslu er Magnea með umhverfis og öryggismál virkjana ON á sinni könnu .
Hún er mikið á vettvangi að gera tilraunir og fylgjast með framgangi mála .
Hún er bæði með starfsaðstöðu í höfuðstöðvum ON á Bæjarhálsi og í Hellisheiðarvirkjun .
Á sumrin bætist henni góður liðsauki sumarstarfsmanna sem sinna ýmsum verkefnum undir handleiðslu Magneu .
Áhuginn er víðar en á Bæjarhálsinum .
Magnea hélt fyrirlestur um árangurinn af sínu starfi á vorfundi Samorku í fyrra og fékk mikil viðbrögð .
Var spurð spjörunum úr .
" Fólk sýndi þessu ósvikinn áhuga sem er mjög ánægjulegt .
" Spurð um brýn verkefni segir hún að breyta þurfi nálguninni við uppgræðslu og frágang gróðurs vegna framkvæmda .
Grasfræ hafi langmest verið notuð til þessa .
" Aðallega hafa verið notaðar fræblöndur erlendra grasfræja sem dreift hefur verið .
Það þýðir aðnáttúrulegur gróður svæðanna er ekki alltaf endurheimtur .
Möguleikarnir eru mun fleiri og þekkingin stöðugt að aukast .
Dæmi um aðferðir til að endurheimta náttúrlegan gróður eru fræslægja , mosadreifing og flutningur á gróðurtorfum .
Þegar byrjað er á framkvæmdum er allur gróðurinn til staðar , þetta er bara spurning um að halda upp á hann .
Taka hann til hliðar og geyma svo hægt sé að setja hann aftur yfir þegar framkvæmdum er lokið .
Orka náttúrunnar hefur verið dugleg við þetta og á allskyns gróður og undirlag á lager .
Eins og hraun og mosa .
" Mikilvægt að búa sér í haginn Þess má til gamans geta að á síðasta ári greiddi Orka náttúrunnar björgunarsveitum fyrir að tína mosa ofan af svæði sem fara átti undir framkvæmdir og koma honum fyrir í frystigámi , þar sem um tvö hundruð fermetrar af mosa bíða átekta til vorsins .
Munu þá koma í góðar þarfir .
" Það er mikilvægt að búa sér í haginn .
Afganginn , sem ekki komst í gáminn , lögðum við í gjallhól sem útbúinn var á einu af borplönum okkar .
Vonandi verður kominn þar fallegur hraunhóll eftir nokkur ár , " segir Magnea .
Stærsta verkefnið sem hún vinnur að um þessar mundir tengist framkvæmdum við svonefnda Hverahlíðarlögn .
" Orka nátturunnar er að leggja lögn frá holum í Hverahlíð , sem boraðar voru fyrir nokkrum árum , og er ætlunin að nýta gufuna í Hellisheiðarvirkjun .
Þetta verkefni er í miðjum klíðum og ég sé um bæði umhverfis- og öryggismálin enda leggjum við árherslu á að lágmarka sýnileika lagnarinnar og ganga vel frá umhverfi .
" Eitt af hlutverkum hennar er að taka alla verktaka , sem koma að jarðvinnu á svæðinu , í umhverfisfræðslu .
Kenna þeim að taka upp gróðurinn og þar fram eftir götunum .
" Það er nýtt verklag hjá Orku náttúrunnar og Orkuveitunni og við setjum það sem skilyrði að allur gróður sé tekinn upp og hann nýttur í frágang .
Verktakar hafa tekið þessu mjög vel og sýnt málinu áhuga .
Sumir hafa meira að segja gert eitthvað svipað við sumarbústaðina sína .
Öll reynsla nýtist í þessum verkefnum .
" Kunna á gröfurnar sínar Árstíminn skiptir vitaskuld máli í þessum efnum og Magnea viðurkennir að erfiðara sé að varðveita gróður sem fjarlægður er um miðjan vetur eins og í sumum tilfellum í Hverahlíðarverkefninu .
" Það segir sig sjálft að auðveldara er að gera þetta að sumri en menn gera samt sem áður sitt besta .
Þeir eru ótrúlega seigir þessi verktakar .
Kunna á gröfurnar sínar .
" Mesta furða er , að sögn Magneu , hversu vel hefur gengið að ná mosanum upp í frostinu og snjónum .
Meðfram framkvæmdum vinnur Magnea að rannsóknum og gerir tilraunir .
Lengi má nefnilega gott bæta .
" Það er skilningur fyrir því að við þurfum að fikra okkur áfram með þessi fræði og þróa aðferðir .
Þess vegna gef ég mér tíma til að sinna rannsóknum .
" Mosi í sérstöku uppáhaldi Íslenskar jurtir eru í sérstöku uppáhaldi hjá Magneu , ekki síst mosinn en hann er mjög áberandi í íslenskri náttúru .
" Mér hefur alltaf fundist mosi mjög fallegur enda er hann grænn allt árið um kring .
Garðurinn minn í Hafnarfirði er til dæmis mosavaxið hraun , " segir Magnea og bætir við að ekki hafi áhuginn minnkað eftir að hún fór að stúdera þessi fræði .
Mastersritgerð Magneu í landgræðslufræðum heitir Mosaþembur – Áhrif rasks og leiðir til endurheimtar .
Aðalleiðbeinandi var Ása L. Aradóttir og meðleiðbeinandi Sigurður H. Magnússon .
Töluvert rask verður á mosaþembum vegna ýmissa framkvæmda .
Því er mikilvægt að auka þekkingu á mosaskemmdum og leiðum til að endurheimta mosaþekju þar sem hún hefur raskast .
Markmið verkefnisins var að skoða getu skemmdra hraungambraþemba við háhitaborteiga til að mynda endurvöxt og að prófa aðferðir við að örva landnám mosa .
Verkefnið var unnið í fjórum hlutum : 1 Skemmdir á hraungambraþembum við borteiga á Hellisheiði og geta þeirra til endurvaxtar var könnuð með því að mæla tíðni skemmdra og virkra sprota í tvö ár .
2 Áhrif þess að klippa 1,2 , 3 og 5 cm af greinum í hraungambraþembu voru prófuð til að líkja eftir skemmdum og tíðni endurvaxtar mæld .
3Áhrif stærðar , uppruna af greinum og undirlags á fjölgunareiningar hraungambra voru prófuð í gróðurhúsi með því að rækta heilar greinar , 1 cm búta af efstu 6 cm greina og mosahræring á mold og vikri .
4Í tilraunum með landnám mosa á Hellisheiði voru áhrif stærðar og undirlags prófuð í 15 mánuði með því að dreifa heilum greinum , 1 cm greinabrotum af efsta hluta greina og mosahræringi af hraungambra , melagambra , tildurmosa og engjaskrauti í moldarflagi ásamt því sem hraungambra var dreift á vikri .
Geta nýst við ákvarðanatöku Niðurstöður verkefnisins benda til þess að skemmdar hraungambraþembur við háhitaborteiga geti vaxið aftur ef skemmdirnar ná ekki dýpra en 3 cm .
Niðurstöðurnar sýna einnig að hægt er að nota heilar greinar , 1 cm greinabrot efst af greinum og mosahræring til að örva landnám mosa á röskuðum svæðum , mold sem undirlag getur þó verið takmarkandi þáttur fyrir heilar greinar og 1 cm greinabrot .
Að sögn Magneu geta þessar niðurstöður nýst við ákvörðunartöku um vistheimtaraðgerðir á skemmdum mosaþembum og í vistheimt á röskuðum svæðum þar sem mosar eru ríkjandi .
Hún segir mosann ekki síst heillandi vegna þess hversu drjúgur hann er .
Auðvelt sé að teygja á honum .
" Mosi getur nýst á margfalt stærra svæði en maður tekur hann af .
Þarf ekki endilega að vera einn á móti einum , getur þess vegna verið einn á móti tíu .
Það er ýmislegt hægt að gera við mosann og auðvelt að vinna með hann .
Helsti ókosturinn við mosann í sambandi við landgræðslu er að hann vex frekar hægt .
" 