Margir sem hafa heyrt að við séum að sýna verk eftir 85 málara hafa átt bágt með að trúa því , " segir Hafþór Yngvason , forstöðumaður Listasafns Reykjavíkur , brosandi þegar hann er spurður út í tvískipta sýninguna sem er kölluð Nýmálað .
Fyrri hluti hennar var opnaður í tveimur sölum Hafnarhússins á safnanótt í gærkvöldi , föstudagskvöld , með verkum 27 listamanna .
Seinni hlutinn , Nýmálað II , verður síðan opnaður í báðum sölum Kjarvalsstaða 28. mars næstkomandi , með verkum 58 listamanna .
Hafþór er sjálfur sýningastjóri ásamt Kristjáni Steingrími Jónssyni , myndlistarmanni og deildarforseta myndlistardeildar Listaháskóla Íslands .
Hafþór bætir við að allt séu þetta áhugaverðir listamenn sem þeir geti staðið með .
" En vissulega er þessi fjöldi fréttnæmur , " segir hann .
" Margir eiga eftir að koma á sýningarnar með það í huga að þetta hljóti að vera einhver vitleysa .
Skoðanir um valið og verkin eiga að vera skiptar og það er áhugavert .
" Sýningarstjórarnir hafa bent á að undanfarin ár hafi verið mikil gróska í málaralist víða um heim og hafi nýjar áherslur og fjölbreytnin í málverki samtímans vakið eftirtekt .
Ísland sé engin undantekning þar á enda hafi listamenn á öllum aldri , sem aðhyllast ólíkar liststefnur og hugmyndafræði , valið málverkið sem sinn helsta listmiðil .
Þessi tvískipta sýning á að veita yfirsýn yfir þennan margbreytileika málverksins en svo víðtæk úttekt á íslensku samtímamálverki hefur ekki verið gerð áður .
Öll frá síðustu tveimur árum " Þessi tala , 85 listamenn , byggist í raun á því hvað við getum komið verkum margra listamanna fyrir á sýningunum , " segir Hafþór um framkvæmdina þegar hann gengur með blaðamanni um sali Hafnarhússins .
" Það var ekki endalaust hægt að bæta fólki við en við héldum alltaf áfram að finna fólk sem gat verið með .
Undirliggjandi er spurningin hvenær málverk sé málverk , því það teygist í ýmsar áttir og tengist öðrum miðlum í listum .
Við ákváðum hins vegar að skoða málverkið frekar þröngt , ekki fara út í að skoða mörk þess .
Ég er orðinn þreyttur á þeim frasa sem oft má sjá í sýningarskrám og veggtextum , að listaverk " reyni á þolrif miðilsins " .
Það er orðið ansi þreytt enda er sú barátta orðin fimmtug , " segir hann og brosir .
" Þessi sýning snýst um það hvað listamenn eru að gera með málningu á flöt .
" – Þrátt fyrir síendurteknar spár um dauða málverksins er fólk að mála myndir , og um land allt , eins og hér má sjá .
" Það er alveg rétt .
Einhverjir kunna að telja að hér séu einungis örfáir sérvitringar að mála og sumir þeirra vel þekktir , menn eins og Helgi Þorgils sem almenningur veit af .
Hugmyndin að sýningunni kviknaði hins vegar við það að ég sá sýningu á verkum íslensks listamanns sem ég þekkti ekki en gerði fjári góð verk .
Ég fór að spyrjast fyrir um hann og fékk góðar upplýsingar en velti um leið fyrir mér að ég var að sjá hér og hvar góð málverk eftir listamenn sem sýna ekki mikið og fór að taka þessi nöfn saman .
Fljótlega var ég kominn með langan lista og fékk þá Kristján Steingrím í lið með mér , hann hefur góða yfirsýn yfir myndlistarsenuna og veit ótrúlega vel hvað fólk í þessum geira er að fást við .
" – Þið hafið valið að sýna verk fólks af öllum kynslóðum sem tekst á við ólíka stíla .
" Já , og öll verkin eru frá síðustu tveimur árum þannig að listamaðurinn verður að vera virkur í núinu .
Flestir eiga hér eitt til þrjú verk , sem eiga að sýna hvað þau eru að fást við .
Hér í Hafnarhúsinu er síðan 55 ára aldursmunur milli elsta og yngsta listamannsins .
" Hafþór bætir við að skiptingin milli hinna tveggja hluta sýningarinnar hafi ráðist af einkennum salanna sem sýnt er í .
Salirnir í Hafnarhúsinu séu grófari , með ómáluðum gólfum og súlum en salir Kjarvalsstaða séu hannaðir fyrir málverk .
" Hingað inn völdum við því verk sem eru flest frekar expressjónísk í efnismeðferð .
Í A-salnum eru flest verkin fígúratíf á einhvern hátt , þótt í þorra málverka nú sé blandað saman fígúratífu og abstrakti .
Í F-salnum eru hins vegar mestmegnis geómetrísk abstraktverk sjö listamanna .
Arnar Herbertsson er þeirra elstur .
" Á síðustu áratugum hefur umræðan um þennan miðil , málverkið , oft verið nokkuð sérkennileg , og fræðimenn sem hafa viljað vinna sér rými hafa gjarnan haft það á hornum sér , hafa meðal annars sagt það gamaldags og borgaralegt .
Bregðast við samtíð sinni " Ég hef lesið mikið um málverkið upp á síðkastið , til dæmis skemmtilega bók með viðtölum við þýska listamanninn Gerhard Richter .
Hann er af kynslóð Pers Kirkebys og fleiri , sem voru að mála af kappi á 7. áratugnum þegar mörgum fannst málverkið ekki vera að bregðast við samtímanum og væri of ópólitískur miðill á þessum pólitísku tímum .
Einn spyrillinn innir Richter eftir því hvað hann hafi gert .
" Ég hélt áfram að mála , " svaraði hann einfaldlega .
Þannig hefur það einfaldlega verið , fólk hefur haldið áfram að mála .
Þessi umræða hefur annars oft verið talsvert á eftir hér á landi .
Hér var deilt um abstraktmálverkið á 5. og 6. áratugum og það hneykslaði þegar sumir fóru aftur að mála fígúratíft á 6. og 7. áratugnum – þetta var löngu á eftir sömu hræringum í löndunum í kringum okkur .
En það má líka alveg spyrja hvað sé nútímalegt við aðra miðla .
Hér í safninu er nú sýning á verkum eftir Cory Artangel , listamann sem vinnur mikið með tölvuleiki og nær mjög vel til ungra listamanna .
Þar eru meðal annars skjáverk sem hann talar um sem málverk .
Við höfum vissulega mikinn áhuga á hans list hér í safninu en engu að síður er augljóst að fullt af fólki heldur áfram að mála .
Ég tel að þegar fólk sér sýninguna greini það mörg merki þess hvernig þessir listamenn bregðast við samtíð sinni .
Það er augljóst að þessir listamenn sem eiga verk hér velja málverkið vegna þess að það talar til kynslóðar þeirra .
" Mikill áhugi nú á málverki – Forstöðumenn myndlistarstofnana hafa fengið að heyra að þeir sinni málverkinu lítið .
Nú síðast fagnaði Einar Hákonarson því að vera boðið að sýna á Kjarvalsstöðum eftir langt hlé og sagði málverkinu hafa verið haldið utan safnanna .
" Við höfum sýnt mikið af málverki á Kjarvalsstöðum og því hef ég verið nokkuð laus við þá gagnrýni .
Þessar deilur um málverkið hafa staðið lengi ; ég er af þeirri kynslóð að þegar ég var upp úr tvítugu voru vinir mínir í myndlist í miðju deilnanna um nýlistadeildina í MHÍ og málverkið .
Það er orðið svo feikilega langt síðan að mér finnst vera kominn tími til að taka nýjan pól í hæðina .
" Talið berst að áherslum kynjanna og í ljós kemur að um fjörutíu prósent sýnenda á báðum hlutum Nýmálað eru konur .
Því er enginn sláandi munur .
" Hins vegar eru aðeins sjö af 27 listamönnum á þessum fyrri hluta sýningarinnar konur , hér í Hafnarhúsinu .
Kynjaskiptingin er nokkuð jöfn á Kjarvalsstöðum , á seinni hluta sýningarinnar .
Við vitum ekki enn hvað við getum lært á þessari sýningu en ég tel að ýmislegt forvitnilegt eigi eftir að koma í ljós .
Fyrir nokkrum árum settum við hér upp sýninguna Ljóslitlífun , með verkum ungra listamanna sem nálguðust málverkið á persónulegan hátt , og hún var mjög vinsæl og höfðaði til ungs fólks .
Með þeirri kynslóð held ég að aldursdreifing þeirra sem hafa áhuga á málverki hafi orðið miklu breiðari .
Það er athyglisvert sem ég hef heyrt utan að mér , að það er mikill áhugi nú í Listaháskólanum á málverki , miklu meiri en fyrir nokkrum árum ...
" Hafþór nefnir dæmi um málverkasýningar um þessar mundir í mörgum helstu söfnum Vesturlanda .
" Söfnin eru að bregðast við áhuga fólks , " segir hann .
245 sýningar á vaktinni Í haust eru tíu ár síðan Hafþór tók við stöðu forstöðumanns Listasafns Reykjavíkur .
Samkvæmt reglum borgarinnar var hann þá ráðinn til fimm ára og einungis mátti framlengja ráðningartímann einu sinni .
Hann lætur því af störfum í haust .
Er þetta síðasta sýningin sem hann setur saman í safninu ? " Nei , sú síðasta verður sýning á verkum Richards Serra sem verður opnuð hér í Hafnarhúsi í maí og tengist 25 ára afmæli Áfanga , hins mikla verks hans í Viðey .
Við sýnum grafísk verk og teikningar sem Serra gerði í tengslum við það .
Grafísku verkin eru í eigu Landsbankans en teikningarnar í eigu Listasafns Íslands .
" Ef horft er út um gluggann á skrifstofu Hafþórs , þar sem við sitjum nú , má sjá glitta í stuðlabergspörin voldugu sem Serra kom fyrir í Viðey .
Verður þá fljótlega auðlýst eftir nýjum forstöðumanni ? " Ég læt af störfum 31. ágúst – það er eins gott að það er 31 dagur í þeim mánuði því ég á eftir að gera svo mikið , " segir Hafþór og brosir .
" Ný manneskja mun taka við 1. september .
Ég geri ráð fyrir að staðan verði auglýst í mars .
Þetta eru spennandi tímar .
Nú eru nýir safnstjórar í Gerðarsafni og á Akureyri , fyrir ekki svo löngu var skipt um í Hafnarborg , svo er nýtt fólk í leikhhúsunum .
Það er spennandi endurnýjun í þessum menningarstofnunum .
" – Þessi tíu ár hljóta að hafa verið mikill annatími .
Er ekki eins með þessa menningarstofnun og aðrar hér á landi : of fátt fólk að sinna mörgu ? Hér eru margir salir og sífellt nýjar sýningar ; Hafnarhús , Kjarvalsstaðir , Ásmundarsafn , þið sjáið líka um opinber listaverk borgarinnar .
Hafþór kinkar kolli .
" Það er mjög margt undir .
245 sýningar hafa verið settar upp hér á minni vakt .
Við munum hafa gefið út 25 bækur , sjálf og í samstarfi við aðra .
En við gerum ekki bara sýningar heldur er það líka öll þessi vinna sem fer fram hér bak við tjöldin og fólk gerir sér ekki grein fyrir .
Til dæmis hefur feikilega mikil vinna verið undanfarin fimm eða sex ár með safneignina .
Við settum um 9.000 verk úr safneigninni á vefsíðu okkar , hvert verk hefur verið ljósmyndað faglega , síðan er það öll skráningarvinnan , það þarf að mæla verkin og setja saman upplýsingar um þau .
Þessi faglega vinna á sér öll stað innan safnsins .
Á næstu vikum munum við síðan opna nýja vefsíðu með upplýsingum um allar sýningar safnsins frá 1973 .
Þær eru hátt í eitt þúsund talsins .
" Og hann sýnir blaðamanni efnismikinn vefinn .
Meðal annars mun fólk nú hafa þar aðgang að um 900 sýningarskrám sem hafa verið skannaðar inn .
Maður verður að finna leiðir – Snýst stór hluti starfsins ekki um glímu um peninga , til að halda þessari miklu menningarstofnun í borginni gangandi ? " Jú , vissulega .
Ég var búinn að vera hér í þrjú ár þegar hrunið skall á okkur .
Ég ákvað þá að fagdeildirnar héldu sínu striki , enda var ekki hægt að minnka þær , en við þurftum að skera féð til sýningahalds niður um fjörutíu prósent .
Samt að halda dampi .
" Hann hristir höfuðið við endurminninguna .
" Ef maður nær ekki að halda úti góðri sýningadagskrá þá þarf að finna einhvern annan í verkið , maður verður einfaldlega að finna leiðir .
Það var ekki bara að framlögin frá borginni minnkuðu , heldur drógust allar sértekjur saman , af vörusölu , útleigu á húsnæði og svo framvegis .
En við höfum getað haldið áfram að sýna , innlenda sem erlenda listamenn , með því að fara til dæmis út í meiri samvinu við erlend söfn .
Við höfum fundið leiðir og reynt að fara þangað sem peningarnir eru .
Okkur hefur tekist að fjármagna flutning á sýningum , sem er stór kostnaðarliður , til að mynda með því að fara í samvinnu við réttu aðilana .
Svo tókum við upp aðgangseyri að nýju en hann hafði verið felldur niður í góðærinu , sem var jákvætt enda hafði aðsóknin aukist um áttatíu prósent .
Aðsókn dróst saman þegar við tókum aðgangseyrinn aftur upp en er að aukast aftur ; nú heimsækja yfir 200.000 manns safnið árlega .
Við fáum töluverðar tekjur af því .
" Varðandi sýningar á erlendri myndlist í sölum safnsins segir Hafþór að Listasafn Reykjavíkur sé langstærsta myndlistarsafn á landinu og hann telji það vera eitt hlutverka þess að kynna fyrir gestum hvað sé að gerast erlendis á þessu sviði .
Listasafn Íslands sinni einnig þessu mikilvæga hlutverki .
" Íslendingar þurfa að geta fylgst með , " segir hann .
" Ekki síst eftir hrunið , þegar fólk hafði minni tækifæri til að fylgjast með erlendis .
Okkur vantar ekki áhugaverða íslenska listamenn , við höfum nóg að sýna , en við þurfum að hafa safnið opið fyrir heiminum .
Við það verða líka til alls kyns tengsl sem koma íslenskum listamönnum líka til góða .
Ég er hreykinn af mörgu sem við höfum gert hér á undanförnum árum og eitt af því er Talks eða Umræðuþræðir , sem er samvinnuverkefni með Kynningarmiðstöð íslenskrar myndlistar og Listaháskólanum .
Við fáum toppfólk að utan til að koma inn í umræðuna hérna , til að halda opinn fyrirlestur , ræða við nemendur LHÍ og þá er farið með gestina í vinnustofuheimsóknir til listamanna út um allan bæ til að listamenn geti átt við þá samtal .
Stór og afar mikilvægur hluti af starfi fólks í safni sem þessu er að vera í samskiptum við fólk erlendis .
Því er líka mikilvægt að þeir sem eru í starfi sem þessu séu talsvert á faraldsfæti .
Það hefur dregist mjög saman eftir hrunið en ég vona að hver sá sem tekur við af mér muni halda áfram að vinna í því að styrkja tengslanet safnsins .
" Mörg og spennandi tækifæri Hafþór segir að ekkert sé ákveðið um það hvað taki við eftir 31. ágúst þegar hann kveður Listasafn Reykjavíkur .
" Ég er meira að hugsa um allt það sem ég þarf að gera hér áður en ég hverf af vettvangi .
Tækifærin hér í safninu eru svo mörg og spennandi , " segir hann .
" Vissulega eru ýmsir spennandi möguleikar fyrir mig í framhaldinu , til dæmis áfram í safnstjórnun og þá erlendis .
Mig langar að vinna að ýmiskonar verkefnum , sýningum og rannsóknum sem ég er kominn af stað með og langar að vinna áfram úr og koma á prent .
Nú standa mörg verkefni opin og það er lúxus að geta haldið þeim opnum .
" Áður en Hafþór var ráðinn að Listasafni Reykjavíkur starfaði hann hjá Listráði Cambridgeborgar í nágrenni Boston .
Þá flutti hann heim ásamt Söruh Brownsberger eiginkonu sinni en þau eiga tvær tvær dætur .
Kemur til greina að snúa til Bandaríkjanna ? " Það er allt opið , við fylgjumst með hvað er að gerast vestanhafs og annars staðar á Norðurlöndum .
Það flækir málin að nú eigum við barnabörn á Íslandi .
Það var lúxus að koma heim þegar báðir foreldrar mínir voru á lífi og geta verið nálægt þeim .
Nú eru þau bæði látin en barnabörnin komin í heiminn .
Það vaxa ný blóm , nýjar jurtir skjóta rótum .
Hvað sem verður viljum við Sarah vera nálægt íslenskri flugleið , " segir Hafþór .
