Verð á ýmsum tegundum matvöru í Kjarvalsverslunum , svo sem á Hellu og Hvolsvelli , hefur lækkað verulega og til jafns við það sem gerist í Krónunni .
Með þessu vilja stjórnendur Kaupáss , sem reka tvær áðurnefndar matvörukeðjur , koma til móts við sjónarmið viðskiptavina eystra sem óskað hafa eftir því að fá lágvöruverðsverslun á svæðið .
" Við teljum markaðinn í Rangárvallasýslu ekki svo stóran – í bili að minnsta kosti – að grundvöllur sé fyrir lágvöruverðsverslun .
Óskir íbúanna um slíkt og að vöruverð sé lægra eru hins vegar mjög skiljanlegar og þeim viljum við svara .
Nú þegar höfum við lækkað verð á 600 vörunúmerum í verslunum okkar eystra í það sama og er í Króunni og 400 bætast við á næstu mánuðum .
Þá setjum við ávaxta- og grænmetisborð í verslanirnar fyrir austan og þau verða komin upp á vormánuðum , " segir Kristinn Skúlason , rekstrarstjóri Krónunnar og Kjarvals , í samtali við Morgunblaðið .
Á Selfossi starfrækja allar stóru matvörukeðjurnar verslanir , það er Krónan , Samkaup og Bónus .
Algengt hefur verið að fólk úr sveitunum , til að mynda austan úr Rangárþingi , sæki út á Selfoss í verslanir .
" Við nýtum veltuhraðann og samlegðaráhrif , til dæmis flutninga , innkaup og fleira slíkt til þess að lækka verðið hjá Kjarvali á Hellu og Hvolsvelli .
Nú fást þessar algengu vörur , til dæmis kjöt , brauð og mjólkurvörur , á sama verði og í Krónunni og vonandi getum við bætt enn fleiru við í fyllingu tímans , " segir Kristinn .
Bætir við að Krónan sé að færa út kvíarnar um þessar mundir .
Nú sé verið að breyta þremur Nóatúnsbúðum á höfuðborgarsvæðinu í Krónuverslanir og ekki sé launung á því að stjórnendur fyrirtækisins horfi til frekari umsvifa í næstu framtíð .
