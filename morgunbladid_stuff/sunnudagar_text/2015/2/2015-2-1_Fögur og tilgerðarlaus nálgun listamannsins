Í tveimur vinnuferðum , sumrin 1927 og 1930 , gerði Johannes Larsen um 300 teikningar af íslenskum sögustöðum og landslagi .
Sýning á úrvali teikninganna verður opnuð í Listasafni Sigurjóns Ólafssonar í dag .
Þá kemur út á íslensku bók Vibeke Nørgaard Nielsen um ferðir Larsens .
Einar Falur Ingólfsson efi@mbl.is Listamaður á söguslóðum – Johannes Larsen á Íslandi 1927 og 1930 er heiti afar áhugaverðrar sýningar sem verður opnuð í Listasafni Sigurjóns Ólafssonar á Laugarnesi í dag , laugardag klukkan 15 .
Þar gefur að líta tæplega þrjátíu pennateikningar sem hinn virti danski myndlistarmaður Johannes Larsen dró upp á ferðum sínum hér .
Larsen ( 1867-1961 ) réðst í þessa leiðangra að ósk rithöfundanna kunnu , Gunnars Gunnarssonar og Johannesar V. Jensen .
Þeir beittu sér fyrir því að Íslendingasögurnar komu út í nýjum þýðingum á dönsku í þremur gullfallegum bindum á árunum 1930-1932 og fengu Larsen til að myndskreyta verkið .
Tilefni þessarar nýju útgáfu sagnanna í Danmörku var að 1930 voru eitt þúsund ár frá stofnun Alþingis á Þingvöllum .
Valið á Larsen til verksins var athyglisvert , þar sem hann var einkum kunnur fyrir næmar og listafínar teikningar , málverk og tréristur af fuglum og öðrum dýrum , en hann hafði þó einnig myndskreytt afar fallegt bókverk um dönsku eyjarnar og auk þess ferðast til Grænlands og teiknað þar landslagið á sinn næma og persónulega hátt .
Teikingum Larsens var ætlað að gefa dönskum lesendum innsýn í sögusvið sagnanna en ekki að vera myndræn lýsing á atburðum eða sagnapersónum .
" Það var ekki hægt að hugsa sér myndir af sögupersónum í nýrri útgáfu af Íslendingasögum , " skrifaði Johannes V. Jensen síðar í bók sem kom út um list Johannesar Larsens árið 1955 ; það hafi ekki verið ætlun útgáfunnar að hugsa eða endurskapa atburði eða persónur úr fornsögunum .
" Enginn gæti farið að teikna Egil Skallagrímsson eins og hann leit út .
Stíll víkinganna var kannski hugarburður en Ísland aftur á móti var þarna , þar hafði Egill gengið um í landslaginu ; ef bætt yrði teikningum af því inn í þýðinguna gat maður verið viss um að það færi vel saman , " skrifaði Jensen .
Johannes Larsen lauk við um 300 teikningar í Íslandsferðunum tveimur og eru 188 þeirra prentaðar í Íslendingasagnaútgáfunni .
Þetta eru afar vönduð og listavel gerð verk , eins og fólk ætti að kynna sér á þessari litlu en fallegu sýningu í Listasafni Sigurjóns .
Úrval teikninganna hefur áður verið sýnt hér á landi , í Norræna húsinu fyrir hátt á fjórða áratug og svo fyrir nokkrum árum í Hafnarborg , þar sem sýnt var úrval verka sem danskir listamenn hafa unnið hér á landi .
Þessi sýning sem nú er opnuð hér var fyrst sett upp í fyrra í menningarhúsinu Norðurbryggju í Kaupmannahöfn , í nokkuð breyttri mynd þó , þar sem sýningarstjórinn , Vibeke Nørgaard Nielsen , valdi nú nokkuð breytt úrval verka sem saman gefa afar góða mynd af heildarverkinu .
Teikningarnar eru enn nær allar í eigu afkomenda Larsens en úrval verka hans er varðveitt og gefur að líta á safninu sem opið er á fyrrverandi heimili hans , Johannes Larsen Museet , í Kerteminde á Fjóni .
Fjallar um vinnu Larsens á Íslandi Johannes Larsen vann að teikningum sínum hér við afar erfið skilyrði .
Oftast nær fór hann ríðandi milli sögustaða Íslendingasagnanna , en hann kunni þeim ferðamáta betur en að aka um hina lélegu vegi landsins , auk þess sem þannig var hann í nánari tengslum við landið og náttúruna sem hann hreifst mjög af .
Helsti fylgdarmaður hans á ferðunum var Ólafur Túbals , bóndi og listmálari frá Múlakoti í Fljótshlíð .
Fyrri ferðin , sumarið 1927 , var styttri en fyrirhugað var því eftir að hafa unnið á Suðurlandi og á Snæfellsnesi fékk Larsen boð um að eiginkona hans hefði veikst alvarlega .
Hann sneri þá heim en við Færeyjar kom annar sona hans til móts við hann , kom yfir í skip Larsens og tilkynnti honum andlát eiginkonunnar .
Hann sneri því aftur til Íslands þremur árum síðar til að ljúka verkinu , fór þá víðar um og vann baki brotnu í nær þrjá mánuði .
Það er alfarið elju og dugnaði sýningarstjórans og Íslandsvinarins , Vibeke Nørgaard Nielsen , kennslukonu á eftirlaunum , að þakka að þessar teikningarnar koma fyrir almenningssjónir nú í Reykjavík og áður í Kaupmannahöfn .
Jafnhliða sýningunni kemur út á íslensku hin vandaða bók hennar , Listamaður á söguslóðum .
Í henni rekur Nørgaard Nielsen ferðir Larsens um Ísland og birtir brot úr sendibréfum og dagbókum sem hann sendi jafnt og þétt heim til fjölskyldunnar í Danmörku .
Þá styðst hún einnig við dagbækur Ólafs Túbals og leiðir lesendur inn í heim ferðafélaganna með því að greina frá því hvernig hún hefur sótt heim söguslóðir þeirra , og Íslendingasagna , í fjölmörgum ferðum sínum hingað til lands .
Í bókinni er einnig að finna 72 af myndum Larsens , sem flestar birtust í Íslendingasögunum en nokkrar hafa ekki birst áður á prenti .
Bókin kom út í Danmörku fyrir ellefu árum en er löngu uppseld þar .
Í íslensku útgáfunni birtist líka umfjöllun Aðalsteins Ingólfssonar listfræðings um sköpun Larsens á Íslandi og ber hann nálgunina meðal annars saman við verk enska listamannsins W.G .
Collingwoods sem málaði vatnslitamyndir af sögustöðum þremur áratugum fyrr .
Laumaði inn fugli og fugli " Já , Johannes V. Jensen sagði við Larsen þegar hann lagði upp í fyrri ferðina til Íslands að hann skyldi muna að hann ætti ekki að teikna fugla á Íslandi heldur landið sjálft .
En hann hefur laumað inn fugli og fugli , eins og hér , og gerir það listavel , " segir Vibeke Nørgaard Nielsen og hlær .
Við erum í Listasafni Sigurjóns Ólafssonar og rýnum í frábærlega gerðar teikningarnar sem reyndur starfsmaður safnsins um listamanninn í Danmörku er að hengja upp , í réttri tímaröð svo við getum farið í örútgáfu af ferðalögum hans um Ísland .
Röðin er brotin upp af tveimur gluggum á efri hæð safnsins þar sem sér út á hafið við Laugarnes .
Það er dumbungur og Esjan sést ekki .
Larsen teiknaði líka fallega mynd af Esjunni en hún er ekki á sýningunni , útsýnið til Esju kemur í staðinn .
Það er áhugavert að ræða við Vibeke , svo vel er hún að sér í verkum Larsens og starfi hans hér á landi sem í Danmörku .
Hún hefur rannsakað allrahanda gögn sem tengjast verkefni hans og hitti á sínum tíma hér fólk sem mundi eftir Larsen .
" Eftir að hafa verið hér í Reykjavík við upphaf verksins , í hópi danskra verkfræðinga sem komu samtímis honum til landsins , og kynnst Íslendingum á borð við Matthías Þórðarson þjóðminjavörð , Valtý Stefánsson , ritstjóra Morgunblaðsins , og Ragnar Ásgeirsson garðyrkjufræðing , sem varð góðvinur listamannsins ævilangt , þá hélt Larsen til Þingvalla og byrjaði að vinna þar einn og einbeittur .
Fyrir utan að hann kynntist þar vel hundi sem gerði sér dælt við hann og vakti hann um nætur , " segir hún .
" Ragnar Ásgeirsson útvegaði honum síðan gistingu á Njáluslóð , fyrst í Hlíðarendakoti og síðan Múlakoti , því hann þurfti að draga upp margar myndir að birta með Njáls sögu .
Í Múlakoti kynntust þeir Ólafur Túbals , sem einnig var listmálari , og hann hreifst svo af Larsen að hann sótti í að vera fylgdarmaður hans á ferðunum .
Þeir fóru til dæmis saman suður að Bergþórshvoli þar sem hann teiknaði þessa fallegu mynd hér af fjallasýninni , Heklu og Þríhyrningi , með hvönn í forgrunni , " segir hún og bendir á eina myndina sem er verið að hengja upp á vegg .
Á öðrum teikningum má meðal annars sjá Hlíðarendakot , útsýni frá Múlakoti , Almannagjá , Knafahóla , Keldur , Snorralaug , Barnafoss , Blótsteininn á Þórsnesi , útsýn frá Dyrhólaey , Eiríksvog við Dímonarklakka , Þórhallastaði í Forsæludal , þar sem Grettir Ásmundarson glímdi við Glám , og Goðafoss .
Um þá teikningu sagði danski listamaðurinn Sven Havsteen-Mikkelsen , sem síðar átti eftir að ferðast hér um landið og gera hér fjölda verka : " Ég skil ekki enn hvernig Johannes Larsen gat teiknað svona .
Sjáið hvernig hann teiknar vatn og það með penna ! " Það er mikill galdur í þessari hlutlægu og tilgerðarlausu nálgun við landið .
Á sýningunni gefur einnig að líta kort þar sem Larsen hefur merkt leiðina inn og hvar hann málaði , sendibréf frá honum til vina hér og glæsilega sérútgáfu af Berlingske Tidende frá sumrinu 1930 , í tilefni af Alþingishátíðinni , sem Gunnar Gunnarsson skrifaði og Larsen myndskreytti .
Sérstakur staður á jörðinni Rannsókn Vibeke Nørgaard Nielsen á verkum og sögu Johannesar Larsens hófst í raun árið 1995 þegar hún fann sýningarskrá í bókasafni Norræna hússins , frá sýningu á teikningunum sem var þar árið 1979 .
Þar á meðal var mynd af Þorvaldsdal í Eyjafirði sem hún hafði haft áhugaverð kynni af .
Hún hefur síðan leitt hópa danskra söguferðalanga um slóðir Larsens ásamt Sigurlín Sveinbjarnardóttur sem þýddi bók hennar .
Hún tekur undir þau orð blaðamanns að hluti af galdrinum við teikningar Larsens sé látlaus hlutlægnin í nákvæmri nálguninni .
" Einmitt .
Sjáðu þessa mynd af Knafahólum .
Bara við að heyra nafnið sjáum við fyrir okkur hvar glampar þar á spjót þeirra sem sátu þar fyrir Gunnari á Hlíðarenda , " segir hún .
Og Vibeke er ánægð með að bók hennar sé komin út á íslensku , svona fallega út gefin af bókaútgáfunni Uglu .
Nú geta Íslendingar kynnt sér betur nálgun Larsens við landslagið hér og sögustaðina , á þessu landi sem hún hefur sjálf heimsótt um þrjátíu sinnum .
" Þið eigið svo frábært land , " segir hún .
" Við mennirnir viljum trúa því að við getum haft stjórn á öllu í heiminum en við að kynnast Íslandi vel , áttar maður sig á því að við að búa á svo sérstökum stað á jörðinni verður fólk að bera virðingu fyrir náttúrunni .
" 