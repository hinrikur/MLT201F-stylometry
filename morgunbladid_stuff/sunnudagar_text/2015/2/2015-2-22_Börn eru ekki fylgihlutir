Kim Kardashian átti ekki sjö dagana sæla þegar hún mætti með 19 mánaða dóttur sína , North West , á tískuvikuna í New York .
Mæðgurnar voru í sínu fínasta pússi á fremsta bekk þegar pabbinn , hann Kayne West , sýndi línu sem hann hannaði fyrir Adidas .
Við hlið þeirra mæðgna sat ein valdamesta kona tískuheimsins , Anna Wintour , ritstjóri bandaríska Vogue .
Það sem gerðist næst var að þessi 19 mánaða var alveg á röngunni alla sýninguna , grét krókódílatárum og var mjög ósátt við að þurfa að sitja kyrr í fangi móður sinnar meðan á sýningunni stóð .
Á endanum þurfti móðirin að fara með dóttur sína fram því það var einfaldlega ekki hægt að þagga niður í henni .
Þegar ég sá þetta litla 19 mánaða krútt þarna á fremsta bekk fann ég til með þeim báðum .
Fann til með mömmunni sem langaði eflaust til að sýna sig og sjá aðra með það verðmætasta sem hún á í fanginu .
Og svo fann ég líka til með þeirri 19 mánaða sem vildi vera allt annars staðar en í kastljósinu innan um allt fína fólkið .
Fyrir rúmlega níu árum eignaðist ég frumburð minn og áður en þessi fríðleikspiltur kom í heiminn hélt ég pínulítið ( og þið megið ekki dæma mig ) að börn væru fylgihlutir , ekki litlar manneskjur með sínar eigin þarfir og langanir .
Ég hélt að ég gæti klætt börnin mín upp í sitt fínasta púss og sportað mig með þau í bænum .
Ég hélt að það væri hlutverk foreldranna að ala upp litla menningarvita með því að fara með þá á fullorðinssamkomur eins og á myndlistaropnanir eða í lekker síðdegisboð .
En nei , þetta er því miður ekki alveg svona .
Börn hafa engan áhuga á fínum boðum og hvað þá að þurfa að haga sér eftir fyrirfram ákveðnum reglum .
Það kannast örugglega allar mæður við þessa tilfinningu og allar höfum við örugglega lent í því að vera með börnin okkar í einhverjum aðstæðum sem þau vilja alls ekki vera í .
Eftir að hafa farið í gegnum þann öldugang sem móðurhlutverkinu fylgir veit ég það að börn eru alltaf til vandræða í þau fáu skipti sem maður óskar þess að þau séu prúð .
Eins vandræðalega og það hljómar þá hagar hann yngri sonur minn , sem er fimm að verða sex ára , sér yfirleitt eins og trúður þegar kærastinn minn er innan seilingar .
Í hvert skipti sem þetta gerist signi ég mig og vona að barnið sýni hvað það sé ógurlega vel uppalið ...
Því miður bregst þetta alltaf ! Ef við förum í búðina seinni partinn hendir hann sér í gólfið ef hann fær ekki nammið sem er við kassann og ef ég neita honum um eitthvað verður hann hræðilega móðgaður út í mig .
Og svo er þetta með klæðaburðinn sem er alveg að fara með mig í gröfina .
Það var nú aldeilis glatt á hjalla þegar ég gat ráðið hverju litlu ljósálfarnir mínir klæddust eða áður en þeir tóku upp smákrimmalúkkið sem gengur út á hettupeysur , íþróttabuxur með hvítum röndum og hvíta strigaskó .
Meðan á þessu ógæfutímabili stendur reynir móðirin bara að anda inn ...
og anda út og nýtur þess að vera í eltingaleik um húsið með geislasverð á meðan vinir hennar keyra upp stemninguna í öllum heimsins partíum .
martamaria@mbl.is 