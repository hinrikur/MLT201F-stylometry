Af miklum fjölda uppáhaldsbóka , sem ég endurles reglulega , má nefna Nafn rósarinnar e. Umberto Eco , sem fléttar saman listilega vel gerða morðgátu við almennan miðaldafróðleik og deilur milli ólíkra klausturreglna um jafn fáránlegan hlut og afstöðu Jesú til eignarréttarins .
Þar sem ég hef alltaf haft mikinn áhuga á góðum morðgátum , miðöldum og trúarbragðasögu skipar þessi bók sér ofarlega á listann yfir uppáhaldsbækurnar .
Aðra bók má nefna en það er bókin Under the Tuscan Sun e. Frances Mayes .
Ekki aðeins er þetta töfrandi ævintýrasaga um háskólakennara sem tekur upp á því að gera upp gamalt hús í sveitum Toscana ( löngu áður en það komst í almenna tísku ) heldur er hún full af matarlýsingum og mataruppskriftum en það er efni sem ég er mjög veik fyrir .
Bókin bókstaflega gælir við öll skilningarvitin .
Enn aðra bók má nefna sem er A Short History of Nearly Everything e. Bill Bryson þar sem hann tekst það verkefni á hendur að lýsa í einni bók því helsta sem gerðist frá miklahvelli og þar til nútímamaðurinn kom fram .
Þetta hljómar að sjálfsögðu eins og þrautleiðinleg vísinda- og fræðilesning en er það ekki .
Bill Bryson er með fyndnari höfundum , sem skilar sér í þessari stórskemmtilegu bók .
Enn ein bók væri Gamlinginn sem skreið út um gluggann og hvarf e. Jonas Jonasson , sem ég las reyndar á frummálinu .
Ég skellti ítrekað upp úr við lestur hennar og geri enn við endurlestur og bara fyrir það eitt á hún skilið að vera með í þessari upptalningu .
