Hótelið The Belfry í nágrenni Birmingham hefur upp á margt að bjóða fyrir golfara en hjá hótelinu eru þrír golfvellir , Brabazon , PGA National og The Derby .
Þeir eru mjög mismunandi og hæfa golfurum af ólíkri getu .
Brabazon-völlurinn er hannaður af Peter Alliss og Dave Thompson og hefur Ryder-bikarinn verið haldinn þar fjórum sinnum , oftar en á nokkrum öðrum stað .
Þar hafa frægir kylfingar á borð við Seve Ballesteros , Tiger Woods og Nick Faldo komist í hann krappan .
Þeir sem hafa ekki áhuga á að spila golf geta heimsótt spa hótelsins .
Þar er hægt að fara í nudd eða ýmsar snyrtimeðferðir eða slaka á í gufu eða laug .
Hótelið er líka vinsælt fyrir veislur af ýmsu tagi og The Belfry er líka samkomustaður fótboltakappanna á svæðinu en við hlið hótelsins er næturklúbburinn Bel Air þar sem hægt er að dansa af sér skóna .
Annar kostur er að tveir góðir veitingastaðir eru á hótelinu .
Sam ' s Club House er í afslappaðari kantinum en þar er hægt að fá djúpsteiktan fisk og franskar og eldbakaðar flatbökur sem skolað er niður með heiðarlegum bjór .
Ryder Grill er fínni staður , sem meðal annars býður upp á mat úr héraði og úrval vína .
Hótelið sjálft er nýlega uppgert og samanstendur af eldri og nýrri byggingum .
Hótelið dreifist um stórt svæði því ekki er byggt upp á við og tengjast nýju byggingarnar vel þeim eldri .
