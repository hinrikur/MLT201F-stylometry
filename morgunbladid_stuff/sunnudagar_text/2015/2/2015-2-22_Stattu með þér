Það er stundum sagt að það skipti ekki máli hvað okkur finnst um okkur sjálf , við höfum rétt fyrir okkur hver sem skoðun okkar er .
Það sem við segjum um okkur sjálf og við okkur sjálf er það sem við trúum að við séum .
Það er því mikilvægt að huga að viðhorfum til okkar sjálfra til að auka vellíðan , huga að sjálfsvinsemdinni , " segir Borghildur Sverrisdóttir , BA í sálfræði og höfundar bókarinnar Hamingjan eflir heilsuna .
Hún hefur mikinn eldmóð til svokallaðrar jákvæðrar sálfræði og þess hvernig hún getur nýst í daglegu lífi .
Borghildur hefur skoðað sérstaklega hugtakið sjálfsvinsemd , sem eflaust er mörgum framandi .
Sjálfsvinsemd felur meðal annars í sér hvernig við komum fram við okkur sjálf en að sögn Borghildar hafa rannsóknir á hugtakinu sýnt að aukin sjálfsvinsemd getur dregið úr einkennum geðrænna sjúkdóma eins og vægum kvíða og þunglyndi og haft jákvæð áhrif á andlega eiginleika eins og hamingju , bjartsýni og áhuga .
Snýst um velvild í eigin garð " Sjálfsvinsemd snýst um velvild í eigin garð eins og að sýna sjálfum sér þolinmæði , hvatningu og skilning þegar maður gengur í gegnum mótlæti líkt og maður sýnir góðum vini .
Það snýst líka um að leyfa sér að vera mannleg ( ur ) og minna sig á að neikvæðar tilfinningar eru hluti af okkur öllum .
Sjálfsvinsemd er einnig að muna að hluti af því að ná árangri er að gera mistök , sætta sig við þau og halda áfram .
Þá snýst sjálfsvinsemd líka um að vera eins mikið í núinu og hægt er , það er að segja að efla með sér opið og jákvætt hugarástand fyrir því sem maður upplifir hverju sinni , en sá sem hefur sterka sjálfsvinsemd skoðar hugsanir og tilfinningar sínar án þess að dæma þær , bæla niður eða afneita .
Aukin núvitund dregur líka úr því að við ofhugsum eða ofgreinum það sem við upplifum , sem getur valdið kvíða og depurð og leyfir okkar frekar að hugsa að hlutirnir eru það sem þeir eru og ekkert meira en það .
Það dregur úr líkum á að við ályktum um ástandið án nægilegra staðreynda .
" Borghildur segir vel hægt að þróa með sér aukna sjálfsvinsemd með þjálfun .
" Rannsóknir hafa sýnt að jákvæð tengsl eru á milli sjálfsvinsemdar annars vegar og hamingju og bjartsýni hins vegar .
Þá sýndi hópþjálfun þunglyndra einstaklinga í sjálfsvinsemd , sem stóð yfir í tvær klukkustundir á viku í 12 vikur , að verulega dró úr þunglyndiseinkennum einstaklinganna og marktækt dró úr sjálfsskömm og ásökunum á tímabilinu .
Það er því sannarlega tilefni til að þjálfa sig í sjálfsvinsemd og bæta þannig eigin líðan , " segir Borghildur .
Æfðu þig í að vera þinn eigin vinur Hér er stutt æfing í sjálfsvinsemd í þremur liðum úr bókinni Hamingjan eflir heilsuna .
Svaraðu eftirfarandi spurningum með því að skrifa svörin hjá þér .
1 ) Ímyndaðu þér aðstæður þar sem einhver náinn þér upplifir mikla erfiðleika eða erfiðar breytingar í lífi sínu sem t.d. má rekja til endurtekinna mistaka , sem hann hefur gert , eða missis sem hann upplifir og á erfitt með að vinna sig út úr .
Hvernig myndir þú bregðast við slíkum aðstæðum og hvað myndir þú gera fyrir hann eða hana ? Vertu hreinskilin ( n ) og skrifaðu niður það sem þú gerir venjulega í slíkum aðstæðum , hvað þú segir og hvernig þú segir það .
Skrifaðu núna .
2 ) Næst er að skoða aðstæður þar sem þú upplifir mikla erfiðleika í lífi þínu sem t.d. má rekja til mistaka , sem þú hefur gert , eða missis sem þú upplifir og átt erfitt með að vinna þig út úr .
Hvernig bregst þú við slíkum aðstæðum ? Vertu hreinskilin ( n ) og skrifaðu niður það sem þú gerir venjulega í slíkum aðstæðum , hvað þú segir við sjálfan þig og hvernig þú segir það .
Skrifaðu núna .
3 ) Skoðaðu nú hvort munur er á þessum svörum .
Ef svo er , af hverju heldurðu að það sé ? Hvað heldurðu að verði til þess að þú komir öðruvísi fram við sjálfa ( n ) þig en náinn vin eða vinkonu ? Skrifaðu nú niður hugleiðingar þínar um hvernig þú heldur að hlutirnir gætu breyst ef þú myndir bregðast á sambærilegan hátt við eigin erfiðleikum og þegar einhver náinn þér gengur í gegnum erfiðleika .
