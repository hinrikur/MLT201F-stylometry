Krikket er íþrótt sem Íslendingar þekkja ekki vel en nýtur mikilla vinsælda í Englandi .
Annar stærsti krikketvöllur landsins ( vantar aðeins um 20 sæti til að vera sá stærsti ) er í Birmingham , nánar tiltekið í úthverfinu Edgbaston sem völlurinn heitir eftir .
Völlurinn er heimavöllur Warwickshire County Cricket Club en félagið var stofnað árið 1882 .
Völlurinn var endurbættur fyrir örfáum árum og sett upp flóðlýsing sem er nýjung í íþróttinni .
Ekki er aðeins hægt að koma á staðinn til að horfa á krikket heldur er hægt að leigja sali af ýmsum stærðum og gerðum fyrir veislur af ýmsu tagi .
Þarna er til að mynda stærsti salur borgarinnar , með 650 sætum fyrir brúðkaup af stærstu gerð .
Krikket er spilað bæði í eins dags leikjum og fimm daga viðureignum .
Fimm daga stórviðureign fer fram á Edgbaston í sumar en landslið Englands og Ástralíu takast á dagana 29. júlí til 2. ágúst .
Uppselt er á dag tvö , þrjú og fjögur en miðar eru enn í boði á fyrsta og síðasta daginn .
Þá verður fjölmenni á staðnum en völlurinn tekur um 25 þúsund manns .
Krikket er spilað í Bretlandi og löndum gamla heimsveldisins eins og Ástralíu , Pakistan og Indlandi .
Eins dags krikket nýtur sérstaklega mikilla vinsælda í Indlandi , af skiljanlegum ástæðum þar sem fólk hefur ekki endilega tíma til að eyða mörgum dögum í að horfa á íþróttir .
Fyrir þá sem eru vanir að eyða tveimur tímum eða svo í að fara á fótboltaleik er einn dagur mjög langur tími .
Þetta endurspeglast í aðstæðum á vellinum .
Þar eru mörg svæði til að slaka á og fá sér að borða .
Á sólríkum sumardegi er því hægt að taka það rólega á vellinum , fá sér bjór og mat á milli þess sem fylgst er með leiknum .
Íþróttin er einmitt hönnuð fyrir sólríka sumardaga þar sem öfugt við fótbolta er ekki hægt að spila krikket ef rignir .
