Það er ekki víst að gamli góði sirkusinn fái að vera í friði með sína fíla og trúða framvegis því í Amsterdam er verið að undirbúa ótrúlega sirkussýningu þar sem drónar sýna listir sínar .
Þessi fljúgandi vélmenni munu skiljanlega ekki dansa um á hefðbundnu sirkussviði heldur haga sér frekar eins og loftfimleikafólk – fljúga um himininn á stórum útileikvangi , nota ljós , hraða og alls kyns drónabrellur til að útbúa falleg mynstur og krúsídúllur , sýna áhættuatriði og sjónhverfingar og dansa við tónlist í stórum hópum heila kvöldstund sem ætluð er allri fjölskyldunni .
Áætlað er að nokkur hundruð drónar muni taka þátt í sýningunni en sýningin er unnin í samstarfi við hinn konunglega flugher Hollands en föst dagsetning er ekki komin á viðburðinn .
Yfirskrift þessa sirkuss er AIR 2015 .
Þetta er ekki í fyrsta skipti sem einhverjum dettur í hug að halda slíkan drónasirkus þótt þeir í Hollandi virðist ætla að verða fyrstir til að koma því í framkvæmd .
Disney hefur unnið að því að nýta sér dróna í stórum útisýningum sínum sem njóta mikilla vinsælda og í stað flugelda myndu drónar þá leika listir sínar og mynda sannkallaða eldsloga á himni .
