Karl Ágúst Úlfsson , leikari og rithöfundur með meiru , hefur að undanförnu verið að þýða bráðskemmtilegar barnabækur um Bjarnastaðabangsana .
Bækurnar hafa notið gríðarlegra vinsælda í Bandaríkjunum frá árinu 1962 þegar fyrsta bókin kom út og sópað til sín ýmsum verðlaunum .
Gunnþórunn Jónsdóttir gunnthorunn@mbl.is Hugmyndina að þýðingu bókanna fékk Karl þegar hann var staddur í námi í Bandaríkjunum fyrir um 20 árum .
Bækurnar las hann iðulega með dætrum sínum og fannst boðskapurinn og jákvæð umfjöllun í bókunum til fyrirmyndar .
" Ég reyndi að halda að þeim góðum barnabókum .
Þær voru að læra nýtt tungumál og þurftu á því að halda að hafa gott efni við höndina .
Þetta voru bækur sem þær tóku miklu ástfóstri við þannig að þær eignuðust þónokkuð mörg hefti af þessum bókum , " segir Karl .
Sjálfur heillaðist hann mikið af hugmyndafræðinni í bókunum .
" Í hverri bók er alltaf eitthvað sem draga má lærdóm af og í hverri bók er eitthvað sem allar fjölskyldur lenda í fyrr eða síðar og þurfa að glíma við og leysa á jákvæðan hátt .
Það lenda allir í ágreiningi í sambandið við ýmislegt svo sem vandræði í skólanum , eða í sambandi við vini og heimilisstörf , eins og hver á að taka til inni í herberginu , " segir Karl og hlær .
" Bangsafjölskyldunni tekst alltaf einhvern veginn að leysa vandamálin á jákvæðan hátt og allir eru sáttir og þroskaðri fyrir vikið .
" Fjölskylda Karls hjálpast að við að koma bókunum út en foreldrar hans sjá um dreifingu , dóttir hans sér um prófarkalestur , tengdasonur um uppsetningu og hönnun og annar tengdasonur um markaðsmál , líkt og í einni stórri bjarnafjölskyldu .
Bókin hentug fyrir byrjendur Bækurnar eru skilgreindar sem byrjendabækur .
Ætlaðar þeim sem eru aðeins komnir af stað við lestur .
Við þýðingu segist Karl reyna að fylgja þeirri línu sem lögð er í frumtextann .
" Bækurnar eru skrifaðar af mjög miklum skilningi og af mikilli virðingu við börnin og fjölskyldur enda hafa þær hlotið öll barnabókaverðlaun sem amerískar bækur geta fengið .
Þess vegna finnst mér ég þurfa að sýna upprunalegum höfundum þá virðingu að fylgja algjörlega þeirri línu sem þeir leggja upp með í bókunum .
Það er hárrétta leiðin .
" Fyrsta bókin um Bjarnastaðabangsana kom út í Bandaríkjunum árið 1962 og hafa yfir 300 titlar verið gefnir út .
Stan og Janice Berenstain eru höfundar bókanna og í seinni tíð kom sonur þeirra Mike Berenstain að skrifum og útgáfu .
Bækurnar eru afar vinsælar en um það bil 260 milljónir eintaka hafa verið seldar í gegnum tíðina á yfir 23 tungumálum og nú hefur íslenska bæst við .
Karl hefur þýtt 16 bækur sem eru komnar í sölu í öllum helstu bókabúðum og von er á átta bókum til viðbótar .
" Ég hef tryggt mér útgáfurétt á 24 bókum , þegar þeim áfanga er náð ætla ég að sjá til með framhaldið .
" 