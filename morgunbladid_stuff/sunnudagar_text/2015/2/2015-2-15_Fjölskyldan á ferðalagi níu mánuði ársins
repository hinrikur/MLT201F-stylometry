Helgi Hrafn Jónsson hefur átt ótrúlegri velgengni að fagna erlendis síðustu árin í tónlistinni en hann og eiginkona hans , Tina Dickow , hafa meðal annars spilað saman á mörg hundruð tónleikum um allan heim .
Hann segir það sína lífsspeki að segja helst aldrei nei , því maður viti aldrei hvert lífið leiði mann .
Júlía Margrét Alexandersdóttir julia@mbl.is Tónlistarmaðurinn Helgi Hrafn Jónsson hefur meira og minna dvalið erlendis í um 15 ár , spilað og samið tónlist um allan heim fyrir sjálfan sig og aðra .
Auk þess að hafa gefið út fjórar eigin sólóplötur hefur hann meðal annars unnið að sjö plötum með eiginkonu sinni , dönsku tónlistarkonunni Tinu Dickow , sem er ein þekktasta og vinsælasta söngkona Dana .
Tina á óteljandi vinsæla smelli þar ytra og hefur selt mörg hundruð þúsund plötur .
Þegar Helgi Hrafn og Tina eru ekki á tónleikaferðalögum er þeirra fasti tilverupunktur Ísland , nánar tiltekið Seltjarnarnes , en í gær var Helgi Hrafn valinn bæjarlistamaður Seltjarnarness 2015 .
Hann segist afar glaður með þessa viðurkenningu þegar við setjumst niður í eldhúsinu í húsinu sem þau Tina festu kaup á fyrir nokkrum árum en Helgi Hrafn viðurkennir að líklega séu þau aðeins 3 mánuði á ári á Íslandi og vikum og jafnvel mánuðum saman búa þau í tveggja hæða rútu með öllu til alls , sem flakkar á milli tónleikastaða .
Þetta hljómar allt fremur ævintýrakennt .
Þótt Íslendingar hafi kannski ekki fylgst vel með því sem hefur verið að gerast hjá þeim ytra þá er allt vitlaust ef svo má segja .
Þau kynntust á tónleikaferðalagi í Kanada árið 2008 og og hófu samstarf það sama ár sem hefur verið gæfuríkt .
Á síðustu árum hafa þau spilað saman á um 300 tónleikum um alla Evrópu og Norður-Ameríku .
Auk hljómplatna hafa þau einnig samið tónlist fyrir dönsku kvikmyndirnar Old Boys og Someone You Love sem færði þeim í tvígang dönsku kvikmyndaverðlaunin fyrir tónlistina .
" Ég hef ekki unnið neitt að ráði hér heima frá því að ég var bara unglingur , " segir Helgi þar sem við drekkum kaffi í eldhúsinu á Seltjarnarnesi með útsýni langt út á sjó .
" Eftir að ég útskrifaðist með einleikarapróf á básúnu úr Tónlistarskólanum í Reykjavík fór ég strax til Austurríkis og dvaldi þar næstu átta árin .
Ég nam básúnuleik við Tónlistarháskólann í Graz og útskrifaðist þaðan með magistergráðu vorið 2004 .
Þarna fór ég að starfa með ýmsum tónlistarmönnum og hljómsveitum en árið 2005 var vendipunktur í lífi mínu þegar ég gaf út mína fyrstu sólóplötu , þá sem söngvari og lagahöfundur .
" Þar steig Helgi á svið sem poppsöngvari , gítar- og píanóleikari .
Honum var vel tekið og á næstu árum ferðaðist hann mikið erlendis , bæði með eigið efni en einnig með hljómsveitum svo sem Sigur Rós og færeyska tónlistarmanninum Teiti en hann hefur unnið í afar fjölbreyttum verkefnum , sungið , spilað á hljóðfæri , útsett , samið tónlist og stjórnað upptökum og eru þetta allt frá kammerhljómsveit danska ríkisútvarpsins til Damien Rice og Ben Frost .
" Vinnan mín er blanda af því að vinna í stúdíói og svo tónleikaferðir sem eru fyrirferðarmestar í lífi tónlistarmanna í dag .
Núorðið fer stúdíóvinnan meira og minna fram hér á heimili okkar Tinu , við erum með góða aðstöðu á jarðhæðinni .
En hvað tónleikaferðalögin varðar þá erum við jafnvel níu mánuði á ári á flakki .
Síðustu árin hef ég mest unnið með tónlistina hennar Tinu .
Ég kem þar inn í bæði sem lagahöfundur , upptökustjóri , sem söngvari og sem hljóðfæraleikari .
Við höfum verið mjög upptekin af tónlistinni hennar Tinu og ég hef ekki túrað með eigin tónlist frá 2011 þegar ég gaf út plötu mína , Big Spring .
En ég er reyndar að vinna að sólóplötu sem kemur út á þessu ári .
" Tónlistin á þeirri plötu er sú sem Helgi Hrafn samdi fyrir leikverk þýska leikritaskáldsins og leikstjórans Falk Richter , eins virtasta leikskálds Þjóðverja , en Richter er mikill aðdáandi Helga Hrafns .
Samstarf þeirra hófst fyrir þremur árum þegar Helgi Hrafn samdi tónlist fyrir verkið For the Disconnected Child sem pantað var af Berlínaróperunni en þar að auki söng hann og lék á hljóðfærið á sviðinu .
Sýningin hlaut einróma lof og er enn á sviði og verður í það minnsta fram á vorið 2016 .
Sýningin fékk Friederich Luft-verðlaunin árið 2014 sem besta leiksýningin í Berlín .
Nú fyrir örfáum dögum var svo frumsýnt nýtt verk eftir Falk Richter , Zwei Uhr Nacths , í Borgarleikhúsinu í Frankfurt með tónlist Helga Hrafns og Valgeirs Sigurðssonar .
Mútað í tónlistarskólann Tina hefur líka komið að tónlist Helga og þá aðallega sem textahöfundur en Helgi segir þau mjög samrýnd .
Þau eiga tvö ung börn sem ferðast með þeim í rútunni og þar er barnapía þeim líka til halds og trausts .
Börnin eru ung svo að ennþá er ekkert mál að leyfa þeim að ferðast með um allt , vera með í hljóðprufum yfir daginn þótt búið sé að svæfa þau þegar foreldrarnir stíga á svið .
En á móti kemur að á daginn hafa foreldrarnir tíma fyrir börnin sem aðrir útivinnandi foreldrar hafa kannski ekki .
" Þetta hljómar allt mjög flippað kannski og fáránlega , " segir Helgi Hrafn og hlær .
" En þetta hefur gengið mjög vel .
Á efri hæðinni erum við með svefnherbergi , börnin með sinn stað og stundum gista kannski 10-12 manns í kojum .
Á neðri hæðinni er svo eldhús , borðstofa og sjónvarp og setuaðstaða .
" Helgi Hrafn hóf tónlistarnám sitt á Seltjarnarnesi þar sem hann ólst upp í umhverfi tónelskrar fjölskyldu .
" Pabbi spilar á gítar og var meðal annars í hljómsveitinni Lítið eitt í gamla daga .
Mamma syngur í kór og vinnur í tónlistarskólanum hér og svo eru móðurbræður mínir báðir tónlistarmenn , Gunnar Kvaran sellóleikari og Guðmundur Hafsteinsson tónskáld .
Heimili afa og ömmu var mikið menningarheimili og þar var stór flygill í stofunni .
Ég á meðal annars þá minningu að hafa legið á gólfinu undir flyglinum með steinasafnið hans afa og Sigfús Halldórsson var að spila á píanóið .
" Tónlistarskólanámið hófst þó ekki alveg vandræðalaust .
" Ég var hrikalega feiminn og hljóp grátandi úr tónlistarskólanum og neitaði að vera þarna .
Mamma og pabbi vildu ekki gefast strax upp , sjá hvort þetta rjátlaðist af mér og föðursystir mín sem var skólastjóri sagði við þau : " Mútið honum bara ! " Mér var lofað að fá að fara í dótabúðina og velja mér eitthvað að loknum hverjum tíma en þess þurfti ekki nema fyrstu skiptin því þá var ég farinn að finna hvað mér þótti þetta gaman .
En ég var mjög viðkvæmur og er það ennþá , og íþróttir hentuðu mér til dæmis ekki og skarkalinn í búningsherberginu .
En þarna fann ég mig .
" Helgi Hrafn segir að tónlistarskólanámið á Seltjarnarnesi hafi mótað hann að öllu leyti , ekki aðeins sem tónlistarmann heldur einnig manneskju .
" Það er held ég fátt í mínu lífi sem hefur haft jafn mikil áhrif á mig .
Við nemendurnir bjuggum við ákveðinn ramma og aga en um leið nutum við mikils frjálsræðis sem er ekki sjálfgefið í tónlistarnámi .
Við í lúðrasveitinni fengum að spila út um allar trissur og það er eflaust því að þakka að ég er til dæmis ekki með vott af sviðsskrekk .
Áður en ég vissi af vorum við nokkrir guttar komnir í hljómsveit sem hét Bossanovabandið og aðeins 11 ára var maður farinn að spila á Hótel Sögu á fullorðinsskemmtunum um hverja helgi og spiluðum stundum einhvers staðar þrisvar í viku .
" Margir muna eflaust eftir þessu bandi enda vakti það mikla athygli á sínum tíma að börn , með til dæmis einn hljóðfæraleikarann aðeins um átta ára gamlan , næðu slíkum vinsældum .
" Að þetta var mögulegt var mikið að þakka kennurunum , eins og Kára Einarssyni og Gylfa Gunnarssyni , sem héldu vel utan um okkur .
Þeir keyrðu okkur á milli og pössuðu upp á okkur án þess að frá krónu fyrir .
Maður á þessum kennurum mikið að þakka .
" Tina skýtur inn í að hún upplifi tónlistarnám ungmenna á Seltjarnarnesi í allt öðrum gæðaflokki en það sem hún á að venjast úti í Danmörku og hún dáist að því hvað vel sé haldið utan um krakkana í náminu .
Helgi Hrafn segir að uppeldið í lúðrasveitinni , örvun þar og hvatning hafi skipt miklu en þess má geta að í gær tilkynnti hann við þá athöfn er hann var útnefndur bæjarlistamaður að hann myndi ánafna Tónlistarskóla Seltjarnarness verðlaunaféð , að upphæð ein milljón króna , og sagði hann að skólinn hefði lagt hornstein að þeim ferli sem hann ætti að baki sem tónlistarmaður .
Leið Helga Hrafns lá í Menntaskólann við Hamrahlíð eftir grunnskóla , þar sem hann söng meðal annars í kór menntaskólans og hélt áfram tónlistarnámi í Tónlistarskólanum í Reykjavík , undir handleiðslu Odds Björnssonar , sem hann segir hafa verið sem suðupott og frábæran skóla á þeim tíma með tónlistarkennslu í heimsklassa .
Hvíld frá frægðinni úti að vera á Íslandi Helgi Hrafn er hlýlegur og opinn persónuleiki og Tina sem er sest hjá okkur og drekkur sólberjasaft segir að það hafi verið eitt af því sem gerði það að verkum að hún fann strax að hún vildi vinna með honum .
" Helgi Hrafn er mjög andlega þenkjandi og á ákveðinn hátt finnst mér hann hafa dregið mig með sér meira inn á það svið í tónlistinni .
Hann er óhræddur við að leyfa fólki að sjá sig eins og hann er .
Hann er líka víðsýnn og tilbúinn að gefa öllum tækifæri , hann býr sér ekki til fyrirfram mótaðar hugmyndir um fólk eða neitt .
Það hefur verið mjög gefandi og opinberun fyrir mig að vinna með einhverjum sem má alveg segja að hafi óvenjulegan aðgang að andlegum stigum tónlistarinnar .
" Helgi Hrafn segir að það sé á vissan hátt sitt lífsmottó , að segja helst ekki nei við neinu þótt hann sjái ekki strax hvernig það komi til með að virka .
" Maður veit aldrei hvað er best fyrir mann og hvert hlutirnir og lífið leiðir .
Það er gott verkfæri í tónlistinni að hugsa þannig og vera sveigjanlegur , " segir Helgi Hrafn .
Tina tekur undir en segir að það sé hins vegar ágætt að vera á Íslandi að því leyti að þá þurfi þau stundum að segja nei svo að fjölskyldulífið er ekki á öðrum endanum meðan öllum sé hent í bátana fyrir hvert einasta verkefni , því margar beiðnir berast um tónleika og annað slíkt .
" En þessu starfi , starfi tónlistarmannsins , fylgir enginn leiðbeiningabæklingur um hvernig starfið er og hvernig á að vinna það sem best , " bætir hún við .
Þau eru sammála um að tónlistin gangi út á að vinna með tilfinningar , bæði sínar eigin en einnig að taka á móti tilfinningum áheyrenda .
" Allir sem koma á tónleika borga fyrir að upplifa eitthvað .
Það er bæði ævintýralegt ferli en líka erfitt því maður er alltaf að gefa eitthvað .
Þetta er ákveðinn skiptidíll og honum getur fylgt að fólk losar um sínar eigin tilfinningar , bæði með því að það vill hreinlega láta þig heyra í orði hvað hefur á daga þess drifið eða bara segir eitthvað án orða og maður bara finnur hvað það er .
Í þessu samspili er líka mikilvægt að mætast án þess að vera búinn að ákveða fyrirfram hvernig allt eigi að vera og setja fólk á ákveðinn bás .
Þetta virkar á báða bóga ; áheyrendur njóta þess best ef þeir koma með opnum huga .
Þetta má í raun heimfæra upp á allt – samskipti þjóða meira að segja .
Að þreifa fyrir sér og eiga samspil , þá yrðu færri árekstrar , " segir Helgi Hrafn .
Talandi um tónleika þá tilkynnti Helgi Hrafn það í gær að þau Tina Dickow myndu halda tónleika á Seltjarnarnesi í apríl og í október ætlar hann að flytja tónlist á Menningarhátíð Seltjarnarness sem hann mun semja sérstaklega fyrir það tilefni .
Helgi segist ekki telja að hann geti breytt heiminum með tónlist sinni .
" En tónlistin getur látið gott af sér leiða .
Og ef maður getur snert við fólki og leyft því að upplifa eitthvað fallegt þá er bara það út af fyrir sig jákvætt .
" Helgi Hrafn segist sjálfur ekki vera með mikið keppnisskap , hann miði lífið ekki út frá samkeppni , þótt hann hafi metnað fyrir tónlistinni .
" Fólk verður til dæmis oft hissa á því að mér sé sama þótt Tina sé í forgrunni á sviðinu eins og það hefur verið síðustu árin .
Hvort mér svíði ekki að konan mín sé aðalstjarnan ? Það skiptir mig engu máli og í raun hef ég sjaldan notið mín betur en í þessu samstarfi .
" Helgi segir tónlist þeirra Tinu ólíka að því leyti að þótt þau spili bæði poppmúsík sé hans tónlist kannski meira abstrakt .
" Tina er mjög blátt áfram og lögin hennar koma sér oftast beint að efninu meðan ég kannski syng eitthvað óræðara með stærri pensilstrokum .
" Búa til nýja rödd saman Helgi Hrafn og Tina giftu sig síðasta sumar .
Þótt Tina sé dönsk og eigi sinn stærsta aðdáendahóp þar og í Þýskalandi segir hún að þótt það sé ekki praktískasta lausnin hafi það einhvern veginn aldrei verið spurning um hvar hún vildi eiga sitt fasta heimili eftir að hún var búin að kynnast Íslandi .
" Ég vissi það einhvern veginn strax og við þurftum ekki einu sinni að taka þá umræðu formlega hvar við ætluðum að búa .
Hér fann ég einhvern frið og leið betur í eigin skinni en mér hafði liðið í mörg ár .
Það voru fylgifiskar þess að vera frægur í Danmörku sem mér fannst erfitt að búa við .
Ísland hefur haft mikil áhrif á mig sem manneskju og einnig í starfi .
Mér finnst ég vera afkastameiri hér , það er meiri friður .
Og það er eitthvað hér í náttúrunni sem hefur sett allt í samhengi fyrir mér , það er hærra til himins og meira rými fyrir hugsanir .
Kannski er það af því að hér eru fá tré , augun rata auðveldlega hátt til himins því ekkert skyggir á og maður fylgist ekki með trjánum fella laufin – það sem þú sérð , það verður hér áfram þótt það sé stutt í dramatíkina undir yfirborðinu .
Ísland hefur sett þetta tilviljanakennda í lífi mínu í samhengi við það sem er stærra .
" Hvaða verk er Helgi Hrafn ánægðastur með ? " Það er svolítið erfitt að velja , manni þykir vænt um allt , en ég er til dæmis mjög ánægður með samstarf okkar Tinu á síðustu plötu hennar , Whispers .
Það small eitthvað þar .
" Tina tekur undir og segir að tónlist hennar hafi breyst eftir að hún hóf að vinna með Helga .
" Hún er orðin aðeins karlmennskublandin .
Mér finnst ég raunar aldrei hafa unnið jafngott efni .
Þetta kom allt eitthvað svo eðlilega í vinnunni líka , án mikillar áreynslu .
" Hafið þið lært margt hvort af öðru ? " Af Tinu hef ég meðal annars lært að skipuleggja mig , við erum mjög ólík og ég get verið eins og kólibrífugl sem flýgur frá einu blómi til annars , alltaf með hugann út um allt .
Ef ég væri rithöfundur væri bókin mín á alls kyns blaðsíðum út um alla íbúð ! " segir Helgi .
" Ef ég tala fyrir sjálfa mig þá var ég svolítið búin að fá nóg af eigin tónlist þegar ég hitti Helga .
Ég hafði verið á löngum tónleikaferðalögum og var búin að spila sömu lögin á hverju kvöldi þegar ég kynntist Helga og það bara gerðist eitthvað nýtt í tónlistinni skyndilega .
Litlu sögurnar mínar , ég gat sett þær í stærra samhengi – ég fann að þær voru eins og vængur á einhverju stærra .
Það hófst annað tímabil þarna í minni tónlistarsköpun og þetta varð þar að auki einnig nýtt tímabil fyrir gömlu lögin mín , " segir Tina en þau Helgi Hrafn vinna mikið saman með raddir sínar .
" Það hefur orðið til alveg ný rödd , fallegri og dýpri en ég þekki , " bætir Tina við .
En hvað varð til þess að Tina fann strax að Helgi Hrafn hentaði hennar tónlist ? " Hann kom þarna inn með eitthvað sem var ólíkt öllu sem ég hafði áður heyrt og ég fann strax að ég vildi fá hann til að túra með mér .
Það var eitthvað alveg hreint og tært við röddina hans .
Þar að auki er tjáning hans svo hrein og laus við fals .
Hann er ekki með stórt egó sem þvælist fyrir honum og allt öðruvísi en flestir þeir karlkyns tónlistarmenn sem ég hef kynnst í gegnum tíðina og ég hef lengi verið í þessum bransa .
Hann er ekki í tónlistinni á þeim forsendum að spila á rafmagnsgítar og lokka til sín stelpur ! " Helgi Hrafn hlær og segir Tinu að vera ekki of vissa um það .
" En ætli við komum þá ekki aftur að því að það er að stórum hluta mínu tónlistarlega uppeldi að þakka að svoleiðis tilburðir þvælast ekki fyrir manni .
Annars held ég að fólk vilji innst inni leyfa sér að vera viðkvæmt en manni er talið trú um að maður megi ekki vera það .
Við megum ekki gera mistök eða vera varnarlaus um leið og það væri bara miklu betra að gera bara mistökin , klára þau og læra af þeim .
" 