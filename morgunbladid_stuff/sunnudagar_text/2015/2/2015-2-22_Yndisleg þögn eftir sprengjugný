Lífið er ævintýri .
Maður veit aldrei hvað gerist næst , segir Petar Ivancic .
Það á sannarlega við um hann .
Petar hefur búið á Íslandi í hartnær tvo áratugi og fest rætur á Akureyri .
Hann er öryrki en starfar ötullega sem sjálfboðaliði fyrir Knattspyrnufélags Akureyrar og Akureyri – handboltafélag .
Petar og þáverandi eiginkona hans fluttust til Íslands 1997 .
" Slobodan Milisic , mágur minn , spilaði þá fótbolta með Leiftri á Ólafsfirði og fann handa mér vinnu .
Ástandið í Serbíu var mjög erfitt fyrir ungt fólk eftir stríðið ; ég var með konu og ungt barn en enga vinnu og því var enga peninga að hafa .
Það var því frábært að komast burt þótt það væri vissulega erfitt að sumu leyti .
" Hann er fæddur og uppalinn nyrst í Serbíu , norður undir landamærunum að Ungverjalandi .
Þar býr móðir hans og tvítugur sonur Petars hjá henni .
Varð eftir þegar foreldrarnir fóru til Íslands .
Faðir Petars , sem var prestur í Rétttrúnaðarkirkjunni , er látinn .
Petar lærði til prests en starfaði aldrei sem slíkur .
Petar og kona hans bjuggu þrjú ár á Ólafsfirði .
" Þá vann ég í fiski hjá Sæunni Axels en eftir að fyrirtækið fór á hausinn fórum við heim , 2001 , en komum aftur fljótlega .
Þá fluttum við til Akureyrar og ég hef ekki farið til Serbíu síðan .
" Hann á góðar minningar frá Ólafsfirði .
" Ég var 26 ára , hafði aldrei farið áður frá Serbíu og við vissum ekkert um Ísland áður en við komum .
En fólkið tók ótrúlega vel á móti okkur ; Ólafsfirðingar eru yndislegir og árin okkar þrjú þar í bæ eru ógleymanlegir dagar .
Þess vegna kalla ég mig Ólafsfirðing sem er búsettur á Akureyri .
" Petar brá í brún fyrstu mánaðamótin eftir að hann hóf störf á Ólafsfirði .
" Ég fékk svo mikið útborgað ! Ég hafði aldrei séð svona mikla peninga á ævinni .
" Upphaflega ætluðu hjónin að vera tvö til þrjú ár á Íslandi , safna peningum og halda að því búnu heim á leið á ný .
" En konan mín veiktist mjög alvarlega og ég vildi ekki fara með hana aftur til Serbíu .
" Önnur viðbrigði eru Petar ekki síður ofarlega í huga en há launin .
" Hér vaknaði maður í algjörri kyrrð .
Við lágum stundum í rúminu og hlustuðum saman á þögnina .
Það var dásamlegt , eins og að fara út að ganga í Ólafsfirði í kyrrðinni eftir að hafa búið við skothríð og sprengjugný daga og nætur .
" Petar starfaði um tíma hjá Norðlenska á Akureyri við kjötskurð .
Þar festist gælunafnið Doktorinn við hann og þekktastur er hann sem slíkur á Akureyri .
Hvernig kom það til ? " Magnús Sigurólason spurði mig hvert hefði verið draumastarfið mitt og ég svaraði í gríni , kvensjúkdómalæknir .
Doktor sagði hann þá og það festist við mig ! " Petar hefur verið ellefu ár með annan fótinn í KA-heimilinu , jafnvel báða .
" Ég byrjaði á því að pumpa í bolta og sjá um vatnið en nú sé ég um að þvo búningana og ýmislegt fleira .
Ég er með 2. flokki og meistaraflokki hjá fótboltaliði KA á sumrin og með Akureyri – handboltafélagi á veturna .
Það er mjög gaman , bæði hef ég ótrúlega gaman af íþróttum og félagsskapurinn er yndislegur .
Svo er frábært að hafa eitthvað að gera .
" Petar var kallaður í serbneska herinn á sínum tíma og eftir sex mánaða þjálfun sendur á vígvöllinn .
" Það var skelfilegt .
Við vorum allir skíthræddir og ég missti marga vini mína .
Stríðið var pólitískt en ef ég er spurður til hvers það var get ég ekki svarað því .
Ég veit ekki fyrir hverju ég var að berjast .
Stríðið er löngu búið en það má aldrei gleymast .
Það má aldrei endurtaka þetta .
" 