Nýlega kom ég í Colosseum , fjölleikahús Rómverja til forna .
Það rúmaði á sinni tíð sjötíu þúsund áhorfendur .
Þeim var skipað á bekk eftir þjóðfélagsstöðu , keisarinn og aðrir ráðamenn í bestu sætum en efst voru þeir sem neðst stóðu í þjóðfélagsstiganum .
Boðskap sýninganna í Colosseum var þó ekki síst beint að þeim .
Leikarnir stóðu að jafnaði daglangt .
Sýningarnar samanstóðu af því að sjá gladíatora berjast .
Þar gat verið um að ræða skylmingaþræla eða frjálsa stríðsmenn sem höfðu atvinnu af sýningum og nutu margir mikillar hylli .
Síðan voru villidýr látin berjast , bæði sín á milli og við menn .
Þeir sem stóðu andspænis óðu ljóni eða tígrisdýri á leikvanginum í Colosseum voru dauðans matur .
Leiðsögukona sagði að dýrin hefðu verið fönguð í Afríku og Asíu , haldið við gott viðurværi í Róm þar til einhverjum dögum fyrir leikana að þau hefðu verið flutt í gryfjur undir sjálfu sviðinu , þar sem var myrkur og þrengsli .
Þegar villidýrunum hafi verið hrundið inn á sviðið trylltum , þyrstum og hungruðum , þar sem hin mennsku fórnarlömb biðu , hafi ekki verið að leikslokum að spyrja .
Um miðjan dag hafi aftökurnar farið fram .
Brotamenn hafi verið hálshöggnir eða pyntaðir til dauðs .
Oft krossfestir , stundum þannig að höfuðið vissi niður .
Hlutskipti kristinna manna hafi iðulega verið þetta á fyrstu dögum keisaraveldisins áður en kristnin var leyfð .
Þessum hluta dagskrárinnar hafi einkum verið beint að efri svölunum , fólki þar til viðvörunar : Þetta gæti orðið ykkar hlutskipti ! Ég minnist kvikmyndar sem fjallaði sannsögulega um valdbeitingu ríkisvalds .
Í verksmiðju hafði verið efnt til andófs og verkfalls .
Öllum verkamönnunum hafði þá verið safnað saman á eins konar hringlaga leikvang með upphækkuðum áhorfendasætum .
Þar var þeim skipað að sitja .
Síðan komu hermenn í pallbíl með krana aftan á .
Foringinn horfði upp í áhorfendabekkina .
Verkamennirnir og þar með áhorfendur kvikmyndarinnar biðu þess að reynt yrði að finna forsprakka andófsins .
Ekkert slíkt gerðist .
Fljótlega fór flokkur hermanna upp í áhorfendastúkurnar og tíndi út fáeina verkamenn , greinilega af handahófi .
Þeir voru leiddir að pallbílnum og án málalenginga hengdir í krana hans .
Lífvana líkunum var síðan hent upp á bílpallinn og hermennirnir hurfu á braut .
Verkamennirnir hófu vinnu að nýju .
Boðskapurinn var skýr .
Það væri ekki nóg að taka ekki þátt í andófi .
Þú yrðir að koma í veg fyrir að það yfirleitt ætti sér stað vildirðu vera öruggur .
Í Guantanamó hafa Bandaríkjamenn haldið mönnum án dóms og laga og beitt þá pyntingum .
Þetta átti aldrei að fara leynt .
Ofbeldið var ætlað heiminum til sýnis , skilaboðin skýr : Ef þið farið ekki að okkar vilja standið þið utan réttarríkis , engin lög og reglur gilda um ykkur frekar en um þá sem biðu örlaga sinna á leikvanginum í Colosseum forðum daga .
Valdið er varasamt á vorum dögum engu síður en í árdaga .
Ögmundur Jónasson ogmundur@althingi.is 