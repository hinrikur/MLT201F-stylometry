Landsbankinn úthlutaði í vikunni 10 milljónum kr. til fjórtán nýsköpunarverkefna úr samfélagssjóði sínum .
Hæsti styrkurinn nam 1,5 millj. kr. , fjögur verkefni hlutu eina milljón kr. og níu verkefni 500 þúsund kr. hvert .
Þróa og nýta hugmyndir Nýsköpunarstyrkjunum er ætlað að styðja frumkvöðla við að þróa nýjar viðskiptahugmyndir , nýta eldri hugmynd á nýju markaðssvæði eða skapa nýja vöru .
Styrkirnir eru jafnframt ætlaðir til kaupa á efni , tækjum eða til öflunar nýrrar þekkingar .
" Landsbankinn vill styðja við uppbyggingu og þróun frumkvöðlastarfs .
Markmið bankans er að vera hreyfiafl og er það von okkar að styrkirnir sem við úthlutum nú til margra áhugaverðra verkefna eigi eftir að skila sér margfalt til samfélagsins , " segir Steinþór Pálsson bankastjóri í tilkynningu .
Yfir 250 umsóknir bárust um styrki að þessu sinni .
Júdómót og fæðubót Styrkir voru veittir til ýmissa verkefna .
Þar má nefna fyrirtækið 4Fish ehf , sem fékk atfylgi til þróunar á vél til sporðskurðar á bolfiski .
BMJ Energy ehf. fékk stuðning til þróunar nettengds stýribúnaðar og fjarmælikerfis fyrir litlar vatnsaflsvirkjanir og Medilync ehf. til að útbúa einfaldar og heildstæðar lausnir til þessa að mæla og meta lyfjaþörf sykursjúkra .
Þá fékk Axel Ingi Jónsson styrk til að þróa vefsvæði sem safnar saman upplýsingum um öll júdómót sem haldin eru og Hannes Þór Hafsteinsson til vinnslu fæðubótarefnisins resveratról og annarra fjölfenóla úr íslenskum greniberki .
sbs@mbl.is 