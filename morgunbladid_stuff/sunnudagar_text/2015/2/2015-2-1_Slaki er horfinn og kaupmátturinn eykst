Efnaleg staða heimilanna nú í upphafi árs 2015 hefur ekki verið betri síðan fyrir hrun bankakerfisins 2008 .
Reiknað má og með að hagur heimila vænkist enn frekar í ár .
Þetta segir í pistli sem greiningardeild Íslandsbanka sendi frá sér í vikunni .
Þar segir að laun hafi hækkað um 5,8% í fyrra – miðað við árið 2013 – það er samkvæmt launavísitölu Hagstofu Íslands sem birt var fyrr í þessari viku .
Er þetta viðlíka hækkun launa og var 2012 .
Kaupmáttur nálgast 2008 Atvinnutekjur íslenskra heimila voru 1.030 milljarðar króna árið 2013 , sem var talsverð aukning milli ára .
Það sem skiptir heimilin hins vegar ekki síður máli , segir Íslandsbanki , er að verðbólgan í fyrra var aðeins 2,0% að jafnaði , sem skilaði meiri kaupmáttarauka en verið hefur frá 2007 .
Var kaupmáttaraukningin 3,7% en þess má geta að á árinu 2007 jókst kaupmáttur launa um 3,8% .
" Kaupmáttur launa var í lok síðastliðins árs orðinn svipaður og hann var þegar hann var mestur á þensluskeiðinu fyrir hrun bankanna 2008 , " segir Íslandsbankafólk .
Samkvæmt niðurstöðum úr vinnumarkaðskönnun Hagstofunnar sem birtar voru í vikunni fjölgaði heildarvinnustundum í hagkerfinu um 1,9% á síðasta ári .
Er aukningin aðallega vegna þess að fólki á vinnumarkaði er að fjölga .
Atvinnuleysið minnkaði í fyrra , en það var 5,0% að meðaltali á árinu samanborið við til dæmis 6,0% á árinu 2012 .
Atvinnuleysið er því sagt enn nokkuð mikið , en Íslandsbanki segir að fyrir hrun hafi verið mikil spenna á innlendum vinnumarkaði .
Einnig hafi svonefnt jafnvægisatvinnuleysi aukist .
Megi því segja að sá slaki sem myndaðist á innlendum vinnumarkaði í kjölfar hrunsins 2008 sé því sem næst horfinn .
" Við spáum því að hagur heimilanna komi til með að halda áfram að batna á þessu ári .
Spáum við því að laun muni hækka um 6,6% yfir þetta ár og að verðbólgan verði 2,0% samkvæmt okkar nýjustu verðbólguspá sem birt var nú um miðjan janúar .
Kaupmáttur launa mun því aukast talsvert á árinu gangi þessi spá eftir , " segir Íslandsbanki í greiningarpistli sínum .
sbs@mbl.is 