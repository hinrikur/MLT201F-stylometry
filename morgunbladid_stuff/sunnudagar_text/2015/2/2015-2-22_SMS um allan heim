Ef ekki er nóg að geta látið vita af sér er náttúrlega hægt að næla sér í gervihnattasíma , eins og SPOT-símann sem sést á mynd hér fyrir ofan .
Það kostar náttúrlega sitt , en getur kostað meira að hafa ekki slíkt tæki við höndina þegar þörf krefur .
Slíkir símar verða þó minni og minni með tímanum og eins eru til ýmis apparöt sem gera kleift að halda sambandi hvar sem er í heiminum .
Gott dæmi um hvað gera má með slíkum tækjum er inReach SE-sendirinn frá DeLorme sem nýtir Iridium-gervihnetti til að senda SMS og líka taka við slíkum skeytum .
DeLorme inReach SE er ekki gervihnattasími , en til viðbótar við það að tækið sendi staðsetningarupplýsingar er hægt að nota það til að senda neyðarkall og líka til að senda og taka við SMS-skeytum , aukinheldur sem það lætur vita hvort það tókst að senda boð , semsé : Duplex-samskipti .
Hægt er að stilla hve oft tækið sækir ný skilaboð , sjálfgefið er á 20 mínútna fresti , en hægt að láta það kanna á fimm , tíu eða fimmtán mínútna fresti .
Líka er hægt að sjá á vefsíðu hvar viðkomandi er staddur miðað við GPS-hnit og líka hraða , hæð og stefnu .
Hægt er að sækja sér símaforrit , tengjast tækinu í gegnum Bluetooth og nota þá símann til að skrifa og lesa SMS-skeyti , sem er náttúrlega ólíkt þægilegra en að nota talan / stafaborðið á tækinu sjálfu .
Í tækinu eru tvær AA-litínrafhlöður sem endast í 125 tíma samfellda notkun miðað við að staðsetning sé send með tíu mínútna millibili .
Líka er hægt að setja í það aðrar AA-rafhlöður .
Það er rykvarið og vatnshelt að því leyti að það þolir að vera í metradjúpu vatni í tvo sólarhringa .
DeLorme inReach SE kostar um 40.000 kr. á Amazon , en einnig þarf að kaupa áskrift að þjónustunni sem kostar frá 15.000 kr. á ári .
