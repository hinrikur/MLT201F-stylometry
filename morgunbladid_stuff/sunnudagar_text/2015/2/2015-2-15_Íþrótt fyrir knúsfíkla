Sigrún Helga gengur ekki aðeins og hjólar heldur æfir af kappi brasilískt jiu jitsu hjá Mjölni .
" Ég byrjaði fyrir rúmum þremur árum , haustið 2011 , " segir hún og játar því aðspurð að hún hafi fallið kylliflöt fyrir íþróttinni .
" Þetta var eldheitt ástarsamband frá fyrstu mínútu ! " Hún náði þeim góða árangri að verða Evrópumeistari í sínum flokki í lok janúar .
" Hópur Íslendinga keppti á Evrópumeistaramótinu í brasilísku jiu jitsu sem haldið var í Lissabon í Portúgal .
Ég varð Evrópumeistari bæði í mínum þyngdarflokki og opnum flokki .
Það er keppt eftir beltum og ég var að keppa í flokki fjólublábeltinga 30 ára og eldri , " segir hún .
" Íslendingunum gekk ofboðslega vel og sérstaklega kvenfólkinu .
Stelpurnar náðu fjórum gullum , tveimur silfrum og einu bronsi , " segir hún .
Sigrún Helga er jafnframt nýlega tekin við sem formaður BJJ-sambands Íslands , BJÍ .
" BJJ er stundað úti um allt land , á Ísafirði , Akureyri , Egilsstöðum , Selfossi , Suðurnesjunum og á öllu höfuðborgarsvæðinu , " segir hún en iðkendum fjölgar stöðugt .
" Þetta er mjög vaxandi íþrótt .
Þetta er íþrótt sem fáir þekkja en hún er mjög skyld júdói .
Þó að þetta sé bardagaíþrótt má hvorki kýla né sparka .
Við segjum oft að þetta sé íþrótt fyrir knúsfíkla , " segir hún og hlær .
Nánari upplýsingar má finna á bji.is .
