Ein umdeildasta bók síðustu ára í Þýskalandi var Er ist wieder da eftir Timur Vernes sem Bjarni Jónsson er að þýða .
Bókin , heiti hennar má snara sem Hann er kominn aftur , segir frá því er Adolf Hitler vaknar í húsasundi í Berlín árið 2011 og man ekkert sem gerðist eftir árið 1944 .
Hann býr á götunni allslaus og hungraður og sér allt með sínum nasistaaugum og þó að allir sem hann hitti kannist við andlitið þá trúir enginn því að hann sé í raun Adolf Hitler .
Hitler verður YouTube-stjarna fyrir myndskeið af æðisgengnum ræðum hans og hann notfærir sér vinsældirnar til að snúa aftur í stjórnmálin .
Bókin varð umdeild en líka mikil metsölubók í Þýskalandi og hefur selst í ríflega hálfri annarri milljón eintaka þar í landi , en þess má geta að hún var verðlögð á 19,33 evrur til að vísa í árið örlagaríka þegar Hitler komst til valda .
