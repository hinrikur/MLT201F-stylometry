K ári Viðarsson er frá Hellissandi og eftir að hafa lokið námi í leiklist í Lundúnum 2009 vildi hann setjast að á heimaslóð og sinna listsköpun þar .
Síðustu misseri hefur Kári rekið menningarmiðstöðina Frystiklefann á Rifi , 160 manna þorpi utarlega á norðanverðu nesinu , steinsnar frá Hellissandi .
Kári hefur sett upp eitt metnaðarfullt leikverk á ári og stendur að auki fyrir margs konar annarri liststarfsemi .
Nú er fimmta verkið á fjölunum , leikritið Mar , þar sem fjallað er um tvö sjóslys sem urðu við Snæfellsnes með margra ára millibili .
Þegar hafa um 1.600 manns séð verkið – sem er væntanlega heimsmet miðað við höfðatölu ! Um 4.000 manns búa á Snæfellsnesi en töluvert að fólki hefur komið á sýninguna annars staðar frá .
Margir úr Reykjavík og þeir sem lögðu á sig lengsta ferðalagið , svo Kári viti , óku frá Húsavík í þeim tilgangi að sjá verkið .
" Í öllum tilvikum nema einu höfum við fengið innblástur úr nærumhverfinu enda er það tilgangurinn með þessu leikhúsi að varðveita og miðla sagnaarfinum af Snæfellsnesi .
Hér um slóðir er ekkert sem setur jafnmikinn svip á söguna og menninguna og sjórinn og það gaf því augaleið , allt frá því að starfsemin hófst , að einhvern daginn yrði efniviðurinn sóttur á sjóinn .
" Verkin eru öll , nema það eina sem Kári nefndi , unnin frá grunni og hefur hann sjálfur skrifað handritin , í nánu samstarfi við hópinn sem kemur að verkunum .
Mar er átakanlegt verk .
" Efnið er mjög viðkvæmt enda lögðum við gríðarlega vinnu í sýninguna .
Um tvö ár liðu frá því ég fékk hugmyndina þar til sýningin var tilbúin .
Við prófuðum margt þar til okkur fannst verkið ganga upp .
Þetta er líklega það mest krefjandi verkefni sem ég hef tekist á við í leikhúsi .
" Fyrra slysið sem kemur við sögu varð í febrúar 1962 þegar togarinn Elliði sökk út af Öndverðarnesi .
Um borð voru 28 manns og tveir þeirra fórust .
Síðara slysið varð í júlí 1997 þegar trillan Margrét hvarf í hafið ásamt tveimur mönnum í blíðskaparveðri .
Freydís Bjarnadóttir , sem leikur á móti Kára í sýningunni , missti fósturföður sinn í síðara slysinu og tekst því á við erfiðar minningar , eins og margir þeirra sem séð hafa verkið .
" Viðbrögð hafa verið rosalega góð .
Allir , undantekningarlaust , hafa verið ánægðir með að við skyldum segja þessa sögu og fólk , sérstaklega sjómenn og aðrir sem eru nátengdir sjónum alla daga , tengja vel við sýninguna .
Hún er á margan hátt rosalega sönn : við notumst til dæmis við raunverulegar upptökur frá því Birgir Óskarsson , loftskeytamaður á Elliða , var í sambandi við togarann Júpíter og Radíó Reykjavík .
Það var allt tekið upp og er einstök heimild .
Ég leik loftskeytamanninn í sökkvandi skipinu .
" Sögunum tveimur er fléttað saman .
" Það er mjög krefjandi fyrir Freydísi að fara með hlutverk í verkinu , henni finnst reyndar líka gott að tala um þetta og ég veit að það að sjá verkið hefur hjálpað mörgum til þess að takast á við tilfinningar ; fólki sem hefur misst einhvern nákominn sér á sjó eða í öðrum slysum .
Í verkinu er fjallað um sammannlegar tilfinningar og upplifunin er sönn og sterk .
Fólk verður fyrir miklum áhrifum ; margir hafa komið til mín eftir sýningu , hringt eða sent tölvupóst og þakkað fyrir þetta tækifæri til þess að takast á við eigin tilfinningar í gegnum verkið .
Það er rosalega sérstakt og ekki á hverjum degi , held ég , sem leiksýning hefur svona mikil áhrif á fólk .
Mér finnst mjög sérstakt að fá svona djúp og sterk viðbrögð .
" Frystiklefinn er atvinnuleikhús , hostel og listamannsaðsetur í gömlu frystihúsi sem Kári keypti : einkarekið fyrirtæki í menningartengdri ferðaþjónustu .
" Við bjóðum upp á leiksýningar , lifandi tónlist , sögustundir , hópefli og alls kyns aðra þjónustu .
Tökum oft á móti hópum sem koma á Snæfellsnes .
" Kári hóf að setja upp leiksýningar skömmu eftir að hann útskrifaðist úr leiklistarskólanum í London .
" Ég kom þaðan 2010 og fékk strax aðstöðu hér í húsinu til að gera eina sýningu .
Það vatt upp á sig , sýningarnar urðu fleiri en svo kom þar fyrir rúmu ári að eigendur hússins vildu selja það .
" Kári var með hugmyndir um að auka starfsemina til muna , sló til og keypti húsið .
Mar er fimmta verkið sem Kári setur upp í Frystiklefanum , sem fyrr segir .
Áður voru þessi á fjölunum : 2010 – Hetja , einleikur , sem byggður er á Bárðar sögu Snæfellsáss .
" Ég leik öll hlutverkin í þessum ærslafulla gamanleik sem búið er að sýna 100 sinnum .
" 2011 – Góðir hálsar , sem byggt er á sögu um illmennið Axlar-Björn sem bjó á Öxl í Breiðuvík á Snæfellsnesi á síðari hluta 16. aldar .
Líklega mesti fjöldamorðingi á Íslandi .
2012 – Trúðleikur eftir Hallgrím H. Helgason , eina sýningin þar sem ekki er sótt í sagnaarf Snæfellsness .
2013 – Leikritið 2107 ; heimildagamanleikur þar sem fjallað er um það þegar geimverur áttu að lenda á Snæfellsjökli árið 1993 .
" Ég og Víkingur Kristjánsson gerðum þá sýningu saman , þar sem sagði frá þessum viðburði frá ýmsum sjónarhornum .
" Allar hafa sýningarnar gengið mjög vel að sögn Kára " og fengið frábæra dóma hjá þeim sem hafa séð sér fært að koma " .
Mar var frumsýnt skömmu fyrir jól og var 27. sýningin núna á föstudaginn .
Alltaf hefur verið uppselt að sögn Kára og svo verður enn um hríð því þegar hafa verið seldir allir miðar á 35 sýningar .
Sjálfkrafa amatörismi ? Sífellt fleiri ferðamenn fara um Snæfellsnesið enda náttúrufegurð mikil og hægt að njóta á hvaða árstíma sem er .
" Ég vona að framtak mitt verði til þess að hjálpa til við að gera nesið enn meira aðlaðandi ; hingað kemur fólk til dæmis á leiksýningarnar og hostelið er opið alla árið , " segir Kári Viðarsson .
Hann segir afþreyingu helst það sem vantað hefur á Snæfellsnesið , afgreiðslutími hafi víða verið takmarkaður yfir vetrartímann en það sé að breytast .
Honum sárnar hins vegar viðhorf fjölmiðla til starfsemi Frystiklefans .
" Þetta er atvinnuleikhús og það er erfitt að fara af stað með atvinnustarfsemi í listum og menningu þegar svo virðist sem fjölmiðlar líti þannig á að þegar komið er út fyrir höfuðborgarsvæðið sé starfsemin sjálfkrafa orðin einhver amatörismi , sem er mjög langt frá því að vera rétt .
Að af einhverjum ástæðum séu menningar- og listviðburðir úti á landi meiri áhugamennska en atvinnumennska .
Það er hreinlega ömurlegt að þurfa að grátbiðja fjölmiðla , sem telja sig þjóna landinu öllu , að sinna faglegri umfjöllun utan höfuðborgarsvæðisins og hreinlega til skammar , að mínu mati .
Mér finnst að atvinnumenn í listum sem vilja búa úti á landi eigi að sitja við sama borð og aðrir ; að verk þeirra séu metin á sömu forsendum .
Ég spara ekki fagmennsku hér í Frystiklefanum , þótt ég búi á Rifi .
Ef eitthvað er finnst mér skipta meira máli á svona litlum stað að fagmennskan sé í fyrirrúmi .
" 