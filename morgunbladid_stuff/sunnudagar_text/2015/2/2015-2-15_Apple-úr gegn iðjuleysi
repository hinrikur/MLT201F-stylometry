Augljóst er að fleiri stórfyrirtæki en Google ætla sér stóra hluti í heilsugeiranum .
Forstjóri Apple , Tim Cook , segir að aukið heilbrigði sé lykilatriði í hugsuninni að baki Apple Watch-úrinu , sem kemur á markað í apríl .
Úrið mun meðal annars fylgjast með hreyfingum þess sem það ber og minna viðkomandi reglulega á að hreyfa sig .
" Sitji ég of lengi , þá mun úrið hnippa í mig og minna mig á að hreyfa mig , enda eru margir læknar sem halda því fram að langtímaseta sé nýja krabbameinið , " sagði Cook nýlega á tækniráðstefnu á vegum Goldman Sachs .
" Tíu mínútum fyrir heila tímann minnir það þig á að standa upp og hreyfa þig .
Við erum með mikið af fólki hjá okkur hjá Apple sem notar Apple Watch , og tíu mínútum fyrir heila tímann sér maður oft skyndilega heila hersingu fólks standa upp og hreyfa sig .
Það tók smátíma að venjast því en það er frábært engu að síður .
" Cook var kokhraustur hvað varðar möguleika snjallúrsins frá Apple .
Hann viðurkenndi að keppinautarnir væru margir en sagði jafnframt að " enginn þeirra hefði breytt lífsmynstri fólks , eitt af því sem mun koma mest á óvart við Apple Watch er breiddin , það verður fært um svo margt " .
Cook lofsöng jafnframt Apple Pay , nýtt snjallsímaforrit fyrirtækisins sem gerir notendum kleift að borga í gegnum síma , og sagði að forritið virti einkalíf fólks og að slíkt færi gegn ríkjandi straumum enda tíðkaðist víða að safna persónuupplýsingum fólks í gegnum smáforrit .
" Við trúum á rétt viðskiptavina til friðhelgi einkalífs og stærsti hluti viðskiptavina vill ekki að aðrir geti vitað allt um þá , " sagði Cook .
" Þegar þú kaupir eitthvað , þá fáum við smá pening .
Fyrirkomulagið er mjög einfalt og gegnsætt .
Þú ert ekki varan .
Við höfum enga þörf til að vita hvað þú ert að kaupa eða hvenær .
Ég vil ekki vita neitt slíkt .
" 