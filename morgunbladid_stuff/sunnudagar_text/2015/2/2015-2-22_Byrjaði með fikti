Sigurvegarar Söngvakeppni Sjónvarpsins 2015 eru sannarlega þríeykið í StopWaitGo en bæði lög þeirra komust í einvígið .
Friðrik Dór Jónsson söng lagið " Once Again " á úrslitakvöldinu en María Ólafsdóttir söng til sigurs með laginu " Unbroken " .
Lagið fer því alla leið á stóra sviðið og keppir fyrir hönd Íslands í Eurovision í Vín í vor .
StopWaitGo skipa bræðurnir Ásgeir Orri og Pálmi Ragnar Ásgeirssynir ásamt Sæþóri Kristjánssyni .
Pálmi er nýorðinn 26 ára en hinir verða 25 á árinu .
Þeir hafa hinsvegar þekkst frá því þeir voru pjakkar .
" Við kynntumst fyrst í fótboltanum í Val þegar við vorum fimm , sex ára pollar , " segir Pálmi .
Bræðurnir sinntu tónlist hvor í sínu lagi en voru líka saman í hjómsveitum .
" Þegar við vorum svona þrettán , fjórtán ára heyrðum við síðan upptökur af Sæþóri spila á gítar .
Okkur fannst það stórmerkilegt að einhver í skólanum hefði tekið sig upp að spila á gítar , " segir Ásgeir en þeir voru í Hlíðaskóla .
Þeir þrír hófu samstarf eftir þetta .
" Við tökum upp saman og svo þróast það yfir í tónlistarforritin , " segir Pálmi en þegar Ásgeir og Sæþór voru í 10. bekk gáfu þeir út lagið " Mamma hans Alla " .
" Við stofnuðum lítið tríó sem stækkaði í að vera hljómsveitin Kicks ! sem gerði lagið " Party Department " , sem náði spilun á FM957 , " segir Ásgeir en lagið skar sig úr öðrum íslenskum lögum .
" Það var ekki mikið að frétta í samtíma upptökustjórn á þessum tíma , " segir Pálmi en lagið þótti " útlent " , það var poppað og dansvænt og rappað á ensku .
" Í framhaldi af því höfðu þáverandi Nylon-stelpur samband við okkur , " segir Pálmi en þær voru komnar á mála hjá umboðsmanni í Bandaríkjunum á þessum tíma .
Þetta var í lok árs 2009 .
" Þá varð þessi hugmynd til að stofna tónlistarframleiðsluteymi sem sæi um að semja og útsetja , taka upp og mixa tónlist , " segir Ásgeir og segir að árið 2010 hafi þetta undið upp á sig .
" Við vorum þá í vinsælum menntaskólaþætti sem heitir 12:00 í Versló , " segir hann en það er skemmti- og fréttaþáttur á vegum nemendafélagsins .
" Við innleiddum tónlistarmyndbönd í þann þátt og út frá því hafði Steindi Jr .
samband við okkur og Haffi Haff og auglýsingafyrirtæki , " segir Ásgeir , en samstarf þeirra við Steinda hefur verið mikið síðan , þeir gerðu plötu með Haffa Haff , auglýsingar fyrir KFC og síðan þá hefur verkefnunum bara fjölgað .
" Á þessum tímapunkti vissum við ekki mikið hvað við vorum að gera , við vorum bara að gera það sem okkur fannst gaman og okkur gekk vel , " segir Pálmi en það virkar sem ágætis uppskrift að velgengni .
" Við reynum að taka okkur ekki of alvarlega og ég held að það skíni í gegn í lögunum okkar , leikgleðin er til staðar og ég held að fólk tengi við það .
" Hver er kosturinn við að semja og vinna þrír saman ? " Ég get bara talið upp ókosti , " segir Pálmi og hlær en margar ákvarðanir þarf að taka til að gera eitt lag .
" Þegar maður vinnur svona saman í teymi er auðveldara að komast að góðri niðurstöðu .
Maður á til að vera litaður af eigin egói og þægindahring þegar maður er að gera hlutina sjálfur , " segir Pálmi .
Þeir hafa lært mikið á því að gera sjálfir og hafa notfært sér netið .
" Það er hægt að nálgast allt , læra allt sem maður vill á netinu , " segir Ásgeir .
" Þetta byrjaði allt bara með fikti , " segir Sæþór og segið svo ekki að það komi ekki margt gott út úr fikti ! " Stór hluti af þessu öllu er að þora að fikra sig áfram , " segir Pálmi .
Ekki " þjáðir listamenn " Ásgeir gefur ekki mikið fyrir hugmyndina um " þjáða listamanninn " heldur getur sköpunin komið upp úr gleði og ástundun .
" Maður þarf ekki endilega að setjast niður nýbúinn að upplifa einhvern harmleik og búast við að þá komi meistaraverkið .
Það er bara hægt að setjast niður , sama hvernig manni líður , og búa til geðveikt lag ; það er ef maður kann rétta aðferðafræði og tileinkar sér ákveðnar hugmyndir .
" Pálmi útskýrir sköpunarferlið nánar .
" Ég held að það hjálpi okkur mjög mikið að við spilum á ýmis hljóðfæri en við erum ekki gítarleikarar , trommuleikarar eða bassaleikarar , við bara reddum okkur á þessi hljóðfæri .
Það sem gerist er að maður fer að nota sköpunargáfuna til að láta lagið hljóma vel .
Í stað þess að fara eftir kennslubókunum byrjum við að skapa sjálfir .
Það er hluti af því sem einkennir okkar sánd .
Við erum ekki fastir í músíkpervertisma um hvað sé gott og hvað sé ekki gott heldur fylgjum eigin tilfinningu og reynum að láta það skína í gegn í staðinn fyrir að fara eftir settum reglum um hvernig eigi að semja lag .
" Fyrir keppnina birtu strákarnir órafmagnaðar útgáfur af " Litlum skrefum " ( " Unbroken " ) og " Í síðasta skipti " ( " Once Again " ) á YouTube en tengillinn er aðgengilegur á Facebook-síðu StopWaitGo .
Báðar útgáfurnar eru áhrifamiklar og lögin standa fyrir sínu ; þeir þurfa ekki að fela sig á bak við vindvélar , ljósasýningar og dans .
Melódían hefur forgang " Það er hægt að gera allt mögulegt við eitt lag .
Hægt að breyta hljómunum og vera með brjálaðar taktpælingar en það er ekki alltaf það sem þjónar laginu best og oftast skemmir það fyrir .
Ég held að það sé hluti af sérstöðu okkar að melódían hefur alltaf forgang og allt annað er gert til að skila laginu , " segir Pálmi .
Fyrir utan órafmögnuðu útgáfurnar voru þeir líka búnir að senda frá sér gítargripin á guitarparty.com svo fólk væri klárt í Eurovison-partíin .
Þeir búa ekki að mikilli formlegri tónlistarmenntun .
" Við lærðum allir eitthvað en tókum engin stig , " segir Ásgeir .
" Ég fór í gítarnám einn , tvo vetur , lærði grip og svona , " segir Sæþór .
" Við erum allir með góð tóneyru , " segir Ásgeir .
" Tónlist snýst svo miklu meira um upplifun heldur en stærðfræðina sem er á bak við hana , " segir Pálmi .
" Styrkleikinn okkar er líka það að við vitum hvað við þurfum að gera til að vekja ákveðnar tilfinningar hjá fólki , " segi Ásgeir .
" Þetta hljómar svo útsmogið , " segir Pálmi og þeir hlæja allir .
Pálmi gefur ekki mikið fyrir Eurovision-formúlur .
" Hvort sem þú ferð eftir einni formúlu eða annarri þá endar þú alltaf með það verkefni að gera lag sem fólk elskar .
Það getur hver sem er gert lag sem er ABABCB , galdurinn er að láta fólk elska lagið og fá það með sér í lið .
" Þó að þeir framleiði lag frá A til Ö hafa þeir ekki kosið að vera í forgrunni á sviði .
" Þetta snýst um að þekkja sína styrkleika .
Okkar styrkleikar eru í því að semja lagið og leyfa öðrum að gera það sem þeir gera best og syngja það , " segir Ásgeir .
" Það þurfa ekki allir að gera allt , " segir Pálmi en honum finnst flytjendur oft ómaklega gagnrýndir fyrir að semja ekki eigin lög .
" Þú þarft ekki að vera góður lagahöfundur til að vera góður söngvari þó að sumir geti gert hvorttveggja .
" Tóku líka þátt í fyrra Þetta var ekki í fyrsta sinn sem þeir tóku þátt í Söngvakeppninni en í fyrra voru þeir með lagið " Dönsum burtu blús " sem Sverrir Bergmann söng en komust ekki upp úr undankeppninni .
Þeir segjast hafa lært mikið á því að taka þátt í fyrra .
" Við fórum með fullan metnað inn í þessa keppni en okkur fannst við ekki þurfa að gera meira en að skila laginu og síðan myndi þetta bara gerast af sjálfu sér .
En það er bara ekki þannig .
Maður þarf að fylgja þessu eftir allan tímann , " segir Ásgeir .
" Við einbeittum okkur að röngum hlutum í fyrra en lærðum helling , segir Pálmi og það má sannarlega segja það .
Hvernig tilfinning var það á úrslitakvöldinu síðustu helgi að bæði lögin kæmu til greina ? " Við öskruðum bara þarna inni í græna herberginu , " segir Pálmi .
" Við urðum eftir með Maríu en Ásgeir var kominn á svið með Frikka en hann söng bakraddir í laginu .
" Við vorum ekki búnir að horfa á þetta sem raunhæfan möguleika , " segir Pálmi um að bæði lögin kæmu til greina .
" Við vorum í skýjunum yfir að koma öðru laginu í einvígið , " segir hann .
" Síðan þegar þau voru komin þarna bæði var það mjög súrsætt því maður vissi að bara annað lagið myndi vinna , " segir Ásgeir og útskýrir nánar .
" Um leið og við vorum að fagna að annað lagið myndi vinna vorum við að syrgja að hitt myndi tapa .
" Mál manna er að keppnin í ár hafi verið óvenjusterk og endurspeglast það meðal annars í því að aldrei hafa verið greidd fleiri atkvæði .
Margir þátttakendanna voru líka ungt fólk .
" Ég vona að þessi keppni hafi hjálpað til við að taka gamla lummustimpilinn af keppninni , " segir Pálmi .
StopWaitGo hefur heilmikið unnið með Steinda Jr .
eins og í þáttunum Hreinn Skjöldur og Steindinn okkar og hefur samstarfið verið farsælt .
Pálmi talar vel um Steinda og Bent samstarfsmann hans .
" Þeir koma með pælingar sem við hjálpum þeim að setja í orð og búning sem fólk skilur .
Þetta snýst um að skapa ákveðna tilfinningu , í þessu tilfelli hlátur og gleði .
" Friðriki Dór kynntust þeir í Versló .
" Við unnum að báðum plötunum hans og samstarf okkar hefur alltaf verið mjög gott og kært .
" Versló hefur verið mikill áhrifavaldur í þeirra lífi því þar kynntust þeir líka Maríu .
" Það var þegar við gerðum tónlistina fyrir söngleik Nemó árið 2011 , " segir Sæþór en þeir voru tónlistarstjórar sýningarinnar .
Hún stóð upp úr í prufunum og þeir hafa unnið með henni síðan .
Þeir voru um þetta leyti að stíga sín fyrstu skref í að semja lög til að senda út í heim í þeirri von að aðrir listamenn taki þau upp á sína arma .
" Við áttum okkur á því að við þurfum góða söngvara til að túlka lögin og María er þar efst á blaði , " segir Pálmi en Ásgeir hefur sjálfur sungið þau lög þar sem þurfti karlkyns söngvara .
Útrásin hófst með Nylon .
Sveitin var komin með samning við Hollywood Records og tókst StopWaitGo að keppa við stóra lagahöfunda og ná lagi á plötuna .
Platan kom þó aldrei út en engu að síður fengu þeir greitt fyrir lagið .
" Við ákváðum að taka þennan pening til að fjármagna ferð fyrir okkur út , taka nokkur lög með stelpunum og hitta bransafólk .
Við vorum í Los Angeles í þrjár vikur og hittum umboðsmann sem leist vel á okkur og gerðum samning við hann fljótlega eftir að við komum heim , " segir Pálmi en þetta var árið 2011 .
Í kjölfarið kynntust þeir bransanum betur .
" Þetta er ein stór hringiða og við erum ennþá að reyna að finna okkar stað í þessu öllu .
Við erum ennþá bara kettlingar í þessum bransa , " segir Pálmi en vinnan hefur í vaxandi mæli krafist þess að þeir dvelji vestra .
Hann og Sæþór voru búsettir í níu af tólf mánuðum á síðasta ári í Los Angeles á meðan Ásgeir hefur verið á Íslandi .
Það lag þeirra sem hefur náð bestum árangri er " Disco Love " með bresku stúlknasveitinni The Saturdays en það fór í 5. sæti í Bretlandi .
Hér til hliðar má síðan sjá lista yfir helstu útgáfur og verkefni StopWaitGo síðustu ár .
Viðræður um þrjú lög Núna standa yfir samningaviðræður í Bandaríkjunum um þrjú lög , sem þeir eru mjög spenntir fyrir en of snemmt er að greina frá að svo stöddu .
" Við erum alltaf að taka hænuskref í þá átt að geta lifað góðu lífi á þessu .
Það er fyrst og fremst markmiðið , " segir Pálmi en útskýrir að það verði að vera jafnvægi á milli þess að sinna íslensku og erlendu verkefnunum .
Kettlingurinn er að vaxa og breytist áreiðanlega í ljón þegar Eurovision er búið .
" Þetta er svo skemmtileg keppni .
Lagahöfundarnir fá að láta ljós sitt skína .
Þetta er góð kynning fyrir okkur og á án efa eftir að opna margar dyr og tækifæri , " segir Ásgeir .
Þegar blaðamaður hitti þremenningana voru þeir nýkomnir af fundi með RÚV .
Hvað er næst á dagskrá ? " Fyrst og fremst að klára lagið , " segir Sæþór en allt þarf að vera tilbúið fyrir 10. mars .
Þeir segjast hafa gert ensku útgáfuna af laginu eins nálægt lokaútgáfunni og þeir gátu en framundan séu smávægilegar breytingar eins og á textanum .
Þeir halda í marga þræði og veitir greinilega ekkert af því að vera þrír í teyminu .
Þeir hafa unnið hörðum höndum að velgengninni sem þeir njóta nú og segist Pálmi ekkert sjá eftir tímanum sem fari í að vinna að verkefnunum .
Hann segir gaman að vinna að ástríðu sinni .
" Þetta er gefandi og gaman .
Við kvörtum ekki .
Það er í raun og veru lúxus að hafa mikið að gera .
" Helstu útgáfur og verkefni Tónlistarstjórn fyrir sjónvarpsefni : Hreinn Skjöldur 2014-2015 ( Stöð 2 ) , Ástríðuglæpir 2014 ( Stöð 2 ) , Pétur Jóhann 2014 ( Bravó TV ) , Áramótaskaupið 2013 ( RÚV ) , Steindinn okkar 2010-2013 ( Stöð 2 ) , Lífsleikni Gillz 2013 ( þættir á Stöð 2 og kvikmynd ) .
Tónlistarstjórn fyrir auglýsingar : Herferð fyrir KFC ( 2011 ) , Ring ( 2011 ) , Nova ( 2012 ) , Apollo X ( 2014 ) , Kjarninn ( 2014 ) , Herferðir fyrir FM957 ( 2011-2014 ) .
Helstu tónverk samin og útgefin : Sigurvegarar í Söngvakeppni Sjónvarpsins 2015 með lagið " Unbroken " ásamt því að hafa gert lagið " Once Again " sem hafnaði í 2. sæti , " Springum út " – Áramótaskaupið 2013 ( 1 Íslenski listinn 2014 ) , Louder – DJ MuscleBoy ( 1 Íslenski Listinn 2014 ) , " Alveg sama " – Friðrik Dór , Steindi Jr. , Bent ( 1 Íslenski listinn 2014 ) , " Dönsum burtu blús " – Söngvakeppni Sjónvarpsins 2014 , " Disco Love " – The Saturdays ( 5 Official UK Charts , 4 Official Scotland Charts , 10 Euro Digital Songs 2013 ) , " Take It Like A Man " – Bleona ( 37 US Billboard Dance Charts , Official Las Vegas Gay Pride Song 2013 ) , " Djamm í kvöld " – Steindi Jr .
og Ásgeir ( 1 Íslenski listinn 2011 ) , " Til í allt " – Friðrik Dór , Steindi Jr .
og Ásgeir – ( 3 Íslenski listinn 2011 ) , " Sjomli " – Friðrik Dór , Auddi og Sveppi – ( 1 Íslenski listinn 2011 ) , " Geðveikt fínn gaur " – Steindi Jr .
og Ásgeir – ( 1 Íslenski listinn 2010 ) .
