Maður sem hefur safnað upp smálánaskuldum segir auðvelt að lenda í ógurlegum vítahring því beinlínis sé hvatt til frekari lántöku með því að senda sms um að lántaki eigi " heimild " þegar í raun er verið að bjóða frekari lán .
Færst hefur í vöxt að fólk leiti til umboðsmanns skuldara vegna smálánaskulda .
Dæmi eru um að fólk skuldi yfir milljón króna í smálán .
Þeim fer fjölgandi sem leita til umboðsmanns skuldara vegna smálánaskulda .
Stærri hluti þeirra sem leituðu til umboðsmanns skuldara á síðasta ári á í fjárhagsvanda vegna smálánaskulda en árin þar á undan .
Af 1.620 umsóknum sem bárust embættinu á síðasta ári eru smálán hluti vandans í 221 umsókn eða í 14% umsókna .
Árið 2012 komu smálán við sögu í aðeins 2% umsókna um aðstoð hjá umboðsmanni skuldara .
Tekjurnar duga ekki fyrir afborgunum Maður á sjötugsaldri , sem vill ekki láta nafns síns getið , sagði blaðamanni frá því hvernig skuldir hans við smálánafyrirtæki hafa undið upp á sig undanfarið ár .
Skuldir hans við fyrirtækin nema nú samanlagt , með innheimtukostnaði , yfir hálfri milljón króna .
Hann og kona hans hafa ekki mikið milli handanna og þótt þau bæði hafi staðist svokallað lánshæfismat sem smálánafyrirtækin gera þá er augljóst að tekjur þeirra hækka ekki úr þessu .
Maðurinn er hættur að vinna en sinnir þó hlutastarfi , en eftir ár hættir hann alveg og þá er viðbúið að tekjur hans lækki töluvert .
Tekjur konu hans eru ekki aðrar en örorkubætur , en vegna veikinda þarf hún á miklum lyfjum að halda .
Lyfjakostnaður þeirra hjóna nemur um hálfri milljón króna á ári .
Maðurinn segist hafa samið um jafnar afborganir lánanna við smálánafyrirtækin , en það dugi ekki til .
Þau hafi einfaldlega ekki nægar tekjur til að bæta þessum afborgunum við húsaleigu , mat , lyf og aðrar nauðsynjar .
" Eina leiðin sem ég sé er að leita til umboðsmanns skuldara .
Við reynum að standa í skilum eins og hægt er , en bara sjáum ekki fram á að komast yfir að borga þessi lán .
" Maðurinn segist vita vel að þessi lán séu óhagstæð , en hann hafi samt freistast til að nýta þau einfaldlega vegna þess að peningarnir sem þau hjónin höfðu til að lifa af út mánuðinn voru á þrotum .
" Maður tekur ekki svona lán nema vera orðinn auralaus .
Ég freistaðist til að taka smálán fyrir einhverju sem vantaði til heimilisins og náði svo ekki að halda í við að borga og tók fleiri lán .
Maður lendir í ógurlegum vítahring hjá þessum fyrirtækjum .
Svo senda þeir manni skilaboð og segja að maður eigi " heimild " sem hægt sé að nýta , " segir hann , en til hliðar má sjá dæmi af þeim sms-skilaboðum sem honum hafa borist reglulega frá fyrirtækjunum .
Hann telur þetta virka ruglandi , enda sé þarna talað um heimild en ekki lán , þótt í raun hafi verið átt við að hann hefði heimild til að taka fleiri lán – með tilheyrandi kostnaði .
Að sögn Svanborgar Sigmarsdóttur , talsmanns umboðsmanns skuldara , er ekki einsdæmi að fólk með litla greiðslugetu sé komið í mikinn vanda vegna smálánaskulda .
" Við höfum mikið orðið vör við það , sérstaklega á síðustu tveimur árum , að einstaklingar leita til okkar með fjölmargar smálánaskuldir á bakinu .
Fólk er lent í vítahring , byrjar á einu láni en skuldirnar eru svo komnar upp í mjög háar fjárhæðir .
Við sjáum að þetta er mjög oft tekjulágt fólk , einstaklingar sem hafa almennt ekki greiðslugetu til að fara í banka og taka lán .
Þeir hafa í raun ekki efni á að taka lán vegna þess að þeir hafa svo lágar tekjur .
Þegar við erum að ræða við fólk um ástæður þess að það tekur smálán þá heyrum við oftast " mig vantaði pening fyrir mat " .
" Dæmi um að uppistaða allra skulda sé smálánaskuldir Smálánafyrirtækin hér á landi eru í raun aðeins tvö , en þau starfa undir fimm vörumerkjum ef svo má kalla .
Hraðpeningar , 1909 og Múla eru eitt fyrirtæki sem starfar undir nafninu Neytendalán .
Smálán og Kredia eru svo í raun sama fyrirtækið .
Fyrirtækin hafa sjálf gefið það út að þau setji þak á lántökur , þannig að hver einstaklingur eigi ekki að geta fengið nema 80 þúsund krónur að láni hjá hvorri smálánablokk .
" Við höfum ekki orðið vör við að þetta þak sé virkt .
Það virðist að minnsta kosti hægt að komast framhjá þessum hámarksupphæðum .
Í þeim málum þar sem smálánakröfur eru hluti vandans er meðalupphæðin á bilinu 300-400 þúsund krónur en það eru líka dæmi um að einstaklingar skuldi yfir eina milljón króna í smálán , með innheimtukostnaði .
" Hjá smálánafyrirtækjum er heimild til að fara inn á reikninga fólks og taka út , sé ekki staðið í skilum .
Svanborg bendir á að þar sem fólk sem lendir í þessum vanda hafi í raun ekki haft efni á að taka lán til að byrja með sjái það ekki aðra möguleika en að taka frekari smálán .
Hún segir að þeir sem lendi í vanda vegna smálánaskulda séu ekki bara ungt fólk , talsvert sé orðið um að til dæmis ellilífeyrisþegar og öryrkjar taki þessi lán .
" Nú erum við líka farin að sjá fleiri dæmi þar sem uppistaðan af skuldum fólks sem leitar til okkar er bara smálán , en engar aðrar skuldir .
Þá tekur fólk smálán hjá einu fyrirtæki og svo annað lán hjá næsta fyrirtæki því það getur ekki borgað .
Þetta verður að miklum vanda mjög fljótt .
Það sem við erum að sjá er ekki endilega að smálánin séu komin í vanskil , heldur gefst fólk bara upp á þessum vítahring .
Fólk kemur hingað því það er að springa , þetta er bara orðið of mikið .
" 221 umsókn 2014 þar sem smálán voru hluti vandans Á árinu 2012 voru kröfur frá smálánafyrirtækjum hluti af fjárhagsvanda hjá 2% þess hóps sem leitaði til embættis umboðsmanns skuldara .
Á árinu 2013 áttu 13% í vanda vegna smálánakrafna og á árinu 2014 eru kröfur frá smálánafyrirtækjum hluti vandans hjá eða 14% þeirra sem leita til embættisins .
Upphæð krafna sem smálánafyrirtæki eiga á fólk sem leitar til umboðsmanns skuldara nam alls 83,5 milljónum króna á síðasta ári og lætur nærri að hún hafi fimmfaldast frá árinu 2012 þegar kröfur smálánafyrirtækja á skjólstæðinga umboðsmanns skuldara námu alls 17,4 milljónum króna .
Á bak við upphæðina 17,4 milljónir króna lágu 40 kröfur árið 2012 .
Það þýðir að meðalskuld skjólstæðings umboðsmanns skuldara á árinu 2012 við smálánafyrirtæki nam alls um 435 þúsund krónum .
Sú tala er fengin með því að deila fjölda umsókna sem innihéldu smálánakröfur , alls 40 umsóknir , upp í heildarupphæðina , 17,4 milljónir króna .
Dæmið fyrir árið 2014 er aðeins öðruvísi því á bak við heildarupphæð krafna , þ.e. 83,5 milljónir króna , lá 221 umsókn .
Meðalskuld einstaklings til smálánafyrirtækis nam því 372 þúsund krónum á síðasta ári .
Á árinu þarna á milli , 2013 , voru 164 umsóknir þar sem smálánakrafa var hluti vandans og heildarupphæð skuldanna nam 57 milljónum króna .
Meðalskuld við smálánafyrirtæki nam því 348 þúsund krónum 2013 .
Stærri hluti af umsóknum til umboðsmanns skuldara inniheldur skuldir vegna smálána nú en á síðustu tveimur árum , en meðalupphæð hefur lækkað .
