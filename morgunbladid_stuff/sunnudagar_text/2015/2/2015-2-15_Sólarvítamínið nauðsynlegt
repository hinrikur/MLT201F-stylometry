D-vítamín myndast í húðinni fyrir áhrif útfjólublárra geisla sólar en á Íslandi er myndun D-vítamíns í húð ófullnægjandi yfir vetrarmánuðina .
Þegar sólar nýtur við er mikilvægt að nýta sólarljósið og njóta þess að vera úti án þess þó að brenna .
Til þess að stuðla að góðum D-vítamínhag yfir vetrarmánuðina er nauðsynlegt að taka inn D-vítamín sérstaklega sem fæðubótarefni , annaðhvort lýsi eða D-vítamíntöflur .
Þetta kemur fram í nýjum opinberum ráðleggingum Embættis landlæknis um mataræði fyrir fullorðna og börn frá tveggja ára aldri .
Þetta er eina vítamínið eða fæðubótarefnið sem mælt er með að taka .
Að öðru leyti er lögð áhersla á mataræðið í heild sinni því fólk borðar ekki einstök næringarefni heldur matvæli .
Lágt gildi D-vítamíns í blóði samhliða lítilli kalkneyslu tengist minni beinþéttni , minni lífslíkum og auknum líkum á byltum hjá öldruðum .
Vísbendingar eru um að lélegur D-vítamínhagur tengist auknum líkum á hjarta- og æðasjúkdómum og einnig fáeinum tegundum krabbameina , m.a. ristilkrabbameini .
D-vítamín er í fáum algengum fæðutegundum .
Mest er í lýsi , feitum fiski , eggjarauðum og D-vítamínbættum mjólkurvörum .
Embætti landlæknis mælir með því að aukaskammtur af D-vítamíni sé tekinn yfir vetrartímann þó viðkomandi drekki D-vítamínbætta mjólk daglega og borði feitan fisk vikulega .
" Eitt glas af D-vítamínbættri léttmjólk eða fjörmjólk á dag veitir 2 míkrógrömm af D-vítamíni og ein 150 g laxamáltíð í viku veitir 16,4 míkrógrömm , eða samtals að meðaltali 4,3 míkrógrömm af D-vítamíni á dag .
Einstaklingar á aldrinum 10-70 ára þurfa því að bæta við u.þ.b. 10 míkrógrömmum af D-vítamíni , tekið inn með lýsi eða öðrum fæðubótarefnum sem innihalda D-vítamín .
Einstaklingar yfir sjötugt þurfa að bæta við u.þ.b. 15 míkrógrömmum af D-vítamíni .
Samkvæmt niðurstöðum landskönnunar á mataræði frá 2010-2011 fá Íslendingar að meðaltali 4-5 míkrógrömm af D-vítamíni úr matnum , mismunandi eftir aldri , " segir á landlaeknir.is .
