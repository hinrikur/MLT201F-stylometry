Það er auðvitað útilokað fyrir bókaorm að tala um uppáhaldsbækurnar sínar í nokkrum orðum , til þess eru þær alltof margar og mismunandi .
Það er freistandi að leita aftur í bernskuna og allar gersemarnar sem höfðu áhrif á unga sál , en ég ætla að fara auðveldu leiðina og velja eitt land .
Það er nefnilega þannig að ég hef lengi dregist að bókum sem hafa tengingu við Indland , það er eitthvað töfrandi við þann fjölskrúðuga hluta heimsins .
Sá höfundur sem hvað mestan þátt á í að viðhalda þessum Indlandsáhuga er Salman Rushdie sem skrifar yndislegar Indlandssögur , fullar af ævintýrum , litskrúðugum persónum og veruleika sem er ekki alltaf í samræmi við þann sem við í fáfengileik okkar höldum að sé sá eini rétt .
Miðnæturbörnin er sú bók hans sem er í mestu uppáhaldi , um börnin sem fæddust með sérstaka eiginleika á þeim tímapunkti þegar Indland varð sjálfstætt ríki .
Aðalpersónurnar tvær fæðast nákvæmlega á miðnætti og hafa mikilsverðustu eiginleikana .
Þeim er hins vegar víxlað á fæðingardeildinni með ófyrirséðum afleiðingum .
Líf miðnæturbarnanna verður tákngervingur fyrir sögu landsins sjálfs og örlög þeirra órjúfanlega samtvinnuð menningu , trúarbrögðum og stjórnmálum Indlands .
Önnur Indlandssaga eftir annan höfund er marglesin og í sérstöku uppáhaldi en það er Guð hins smáa eftir Arundhati Roy .
Snilldarlega vel skrifuð saga um allt það sem máli skiptir í lífinu en fyrst og fremst um ástina og fólkið sem brýtur reglurnar um það hvern má elska , hvernig og hversu mikið .
Margar aðrar mætti telja en sú nýjasta í safninu er Hinumegin við fallegt að eilífu eftir Katherine Boo en þar er sagt frá átakanlegri lífsbaráttu og örlögum íbúa í fátækrahverfum Mumbai .
