Gula spjaldið í Gautaborg , Þín eigin þjóðsaga og Vísindabók Villa 2 voru meðal tíu mest seldu bóka á síðasta ári .
Það er óalgengt að barnabækur raði sér svo ofarlega á lista yfir mest seldu bækur hér á landi þegar teknir eru saman allir flokkar yfir allt árið .
Í það minnsta komust ekki svona margar bækur ætlaðar börnum og ungmennum á topplistann árin á undan .
Að sögn Bryndísar Loftsdóttur , starfsmanns Félags bókaútgefenda , er tilfinning bókaútgefenda sú að barna- og ungmennabækur séu í mikilli sókn .
" Við merkjum augljósan kipp í lesefni fyrir börn og ungmenni , bæði í aukinni útgáfu og sölu .
" Bryndís segir þessa þróun , þ.e. aukna útgáfu barnabóka og aukna sölu , ríma við þróun sem átt hefur sér stað í Svíþjóð .
Á síðasta ári hafi sala á bókum fyrir börn og ungmenni í Svíþjóð aukist langt umfram aðra flokka .
" Svíar telja að helsta ástæða þess að bækur fyrir börn og ungmenni seljist svo vel nú sé slæm útkoma sænskra grunnskólanema úr PISA-rannsókninni , sem fékk mikla umfjöllun þar .
Nærtækasta skýringin á þessari söluaukningu er talin vera sú að foreldrar séu að bregðast við þessari slæmu útkomu og fregnum af minnkandi lesskilningi .
" Hún bendir einnig á að vegur barnabókmennta hafi verið að aukast hér á landi , en á síðasta ári var bætt við flokki barnabóka innan Íslensku bókmenntaverðlaunanna .
Tímakistan eftir Andra Snæ Magnason hlaut verðlaunin fyrir árið 2013 en Hafnarfjarðarbrandarinn eftir Bryndísi Björgvinsdóttur hlaut verðlaunin í þessum flokki árið 2014 .
Barnabók hefur þó aldrei náð að vera mest selda bókin yfir heilt ár .
Arnaldur Indriðason og Yrsa Sigurðardóttir hafa verið nefnd kóngur og drottning íslenskra metsölulista .
Nafngiftin er engin tilviljun því bækur eftir þau hafa raðað sér í efstu sæti topplistans síðustu ár .
En reyndar mætti jafnvel frekar segja að Óttar Sveinsson ætti tilkall til einhvers konar titils , en Útkallsbækur hans hafa verið fastagestir á topplistanum í yfir tvo áratugi – geri aðrir betur .
Þegar árslistinn yfir heildarsölu á íslenskum bókum er skoðaður fyrir síðustu fimm ár má sjá að bækur Arnaldar tróna þrisvar á toppnum , árin 2010 , 2013 og 2014 og bók eftir Yrsu einu sinni .
Það var árið 2011 en þá náðu tvær bækur hennar inn á listann , í fyrsta og tíunda sæti .
Árið 2012 skákaði hins vegar Ingibjörg Reynisdóttir bæði kóngi og drottningu og hrifsaði til sín efsta sæti topplistans með bókinni Gísli á Uppsölum .
Íslenskar glæpasögur hafa verið þýddar á mörg tungumál og eru þannig orðnar að útflutningsvöru .
Bryndís Loftsdóttir telur að íslenskar barnabækur geti vel orðið það einnig .
" Það er afskaplega ánægjulegt bæði að svona góðar bækur skuli að koma út fyrir þennan aldurshóp og að viðbrögðin séu góð .
Við auðvitað vonumst til þess að það verði til að auka og bæta þessa útgáfu sem er svo mikilvæg .
Og helst viljum við sjá að hún verði jafngóð söluafurð erlendis og glæpasögurnar .
" 