Vinnie gamli Paul , sem þekktastur er fyrir að hafa lamið húðir í hinu goðsagnakennda málmbandi Pantera , ætlar að senda frá sér matreiðslubók fyrir næstu jól .
Þetta upplýsti kappinn í samtali við fjölmiðlakonuna Shanda Golden vestur í Bandaríkjunum á dögunum .
Bókin mun heita " Drumming Up An Appetite With Vinnie Paul " , ellegar " Berjum í okkur matarlyst með Vinnie Paul " .
Vinnie kveðst hafa verið með bókina í bakþankanum um skeið en tvenn síðustu jól hafi ruðst framhjá honum .
Nú sé honum á hinn bóginn ekkert að vanbúnaði .
125 uppskriftir eru þegar tilbúnar .
" Að elda mat er eins og að spila á hljóðfæri .
Maður verður að hafa ástríðu fyrir því , " segir Vinnie í viðtalinu og brýnir fyrir fólki að eldamennska sé ekki að henda einhverju inn í örbylgjuofninn .
Viðbrögðin skipta ekki síður máli , þegar menn séu búnir að leggja sig alla fram í eldhúsinu sé ekki amalegt að heyra frá gestunum : " Djöfull er þetta góður andskoti ! " Vinnie Paul er Texasbúi í húð og hár og ekki kemur á óvart að uppáhaldsrétturinn hans sé fajitas .
" Það er ekki erfitt að elda fajitas en eigi að síður brenna býsna margir kjúklinginn , " segir hann .
Vinnie er líka mikill áhugamaður um fylltan jalapeños .
" Ég tek ferskan jalapeños og set rjómaost á hann , smá fajitakrydd , cheddar-ost ofan á og aðalhráefnið er auðvitað grillsósa .
Það lærði ég í Ástralíu .
Síðan skelli ég þessu á grillið .
" Mmmmmmm ...
