Ferðahluti hinnar geysivinsælu vefsíðu Yahoo ! fór í rannsóknarleiðangur í hlutverki erlends ferðalangs á Íslandi og skoðaði hvernig ferðamaðurinn gæti leyft sér eitthvað gott hérlendis en samt ekki endað á kúpunni .
Í greininni var það fullyrt að erlendir ferðamenn væru sannarlega í paradís en hún væri dýr og ekki eins hagstæð fyrir erlenda ferðamenn og hún var til dæmis í kringum 2008 .
Er bent á það að samkvæmt gögnum sem vefsíðan Numbea.com safnaði saman er meðalverð á veitingahúsum hérlendis allt að 8% hærra en í stórborginni New York .
Útgangspunktur greinarinnar var hvernig væri hægt að komast af með 25 dollara í mat og drykk á dag í Reykjavík án þess að kaupa allt í lágvörustórmakaði en hvaða ráð gaf blaðamaður Yahoo ! sem ferðaðist hingað í eigin persónu núna í febrúar ? Meðal annarra var að spara sér dýran kvöldverð og fá sér pylsu á Bæjarins bestu en einnig væri hagstætt verð hjá Noodle Station , Durum og Sjávarbarnum .
Þá væri Svarta kaffi með sinni súpu í brauðhleifi mjög góð kaup , tyrkneski veitingastaðurinn Meze væri á þessum ódýra lista og á Prikinu væri hægt að gera mjög góð hamborgarakaup .
Þá kæmust ferðamenn ansi langt á því að borða skyr , sem væri bæði mjög mettandi og ódýrt .
Ef ferðamenn ætluðu að fá sér í tána á Íslandi væri hins vegar allra sniðugast að kippa með sér bjór og léttvíni á Keflavíkurflugvelli við komuna til landsins þar sem áfengi væri dýrt en þó var tekið fram að á stöðum eins og Tíu dropum við Laugaveg væri hægt að gera ágætis slík kaup .
Stærstu mistökin og afar algeng meðal fáfróðra ferðamanna væru að kaupa sér vatn á flöskum , vatn væri alls staðar í boði ókeypis .
