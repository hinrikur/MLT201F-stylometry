Vigri RE 71 , frystitogari Ögurvíkur í Reykjavík , hefur stundað makrílveiðar af miklu kappi undanfarin sumur með góðum árangri .
Árni Sæberg , ljósmyndari Morgunblaðsins , var með í för hluta úr túr og myndaði veiðarnar , vinnsluna og lífið um borð í Vigra .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Makríll fannst svo vitað sé fyrst við Ísland árið 1895 .
Fáum sögum fer þó af þessum veiðum fyrr en hin síðari ár .
Makrílafli var fyrst skráður af Fiskistofu árið 1996 en fram til 2005 var aflinn oftast veiddur utan íslenskrar lögsögu .
Árið 2005 bárust Hafrannsóknastofnun margar tilkynningar um makríl og á fáum árum hefur makríll orðið ein verðmætasta fisktegundin fyrir íslenskan sjávarútveg .
Á tiltölulega skömmum tíma fór ársafli íslenskra skipa úr 3.996 tonna meðafla á síldveiðum fyrir austan land í rúm 150 þúsund tonn .
Heildarafli íslenskra skipa á síðasta fiskveiðiári var rúm 154 þúsund tonn .
Íslendingar ákvörðuðu einhliða í desember 2010 að auka kvótann fyrir makrílveiði .
Þetta kom sér vel fyrir útgerðarfélagið Ögurvík í Reykjavík sem bjó við verkefnaskort á þeim tíma .
" Jón Bjarnason , þáverandi sjávarútvegsráðherra , opnaði fyrir þessar veiðar og við ákváðum að prófa þetta sumarið eftir , " segir Hjörtur Gíslason , framkvæmdastjóri Ögurvíkur .
Frystitogari útgerðarinnar , Vigri , hafði ekki stundað uppsjávarveiðar áður og var fjárfest til að mæta þessari nýju áskorun .
Viðeigandi veiðarfæri keypt og lagað til á millidekki og frystingu .
Eyþór Atli Scott , skipstjóri á Vigra , segir það tvímælalaust hafa aukið gæðin í veiðunum að fá þennan búnað inn .
" Framfarir hafa fylgt þessum breytingum .
Það á við um allan frystitogaraflotann .
Við höfum farið hærra í kælingu út af makrílnum og það skilar sér varðandi annan afla líka , " segir Eyþór .
Stekkur nánast upp á þilfarið Skipstjórinn viðurkennir að áhöfnin hafi verið græn þegar hún hóf makrílveiðarnar .
Menn komust hins vegar fljótt upp á lagið .
" Það hefur verið gaman að sjá þetta virka og það er rosalega skemmtilegt að veiða svona upp við yfirborðið , fiskurinn stekkur nánast upp á þilfarið .
Það hefur líka verið mjög mikið af fiski – sem er alltaf skemmtilegra , " segir Eyþór .
Fyrsta sumarið var heildarafli Vigra 100 tonn en á síðasta ári var hann kominn upp í rúm 2.000 tonn sem var fullnýting á kvóta .
Að sögn Eyþórs er Vigri rúma tvo mánuði að ná þessum kvóta .
Það eru fjórir og hálfur túr , að millilöndunum meðtöldum .
Tvær 26 manna áhafnir eru til skiptis á Vigra .
Hinn skipstjórinn er Sigurbjörn Ernst Kristjánsson .
Starfsmenn Ögurvíkur eru alls um sjötíu talsins og segir Hjörtur starfsmannaveltu litla .
Að sögn Hjartar hefur makríllinn verið kærkomin viðbót við útgerð Vigra og mjög ánægjulegt hversu vel hafi gengið að veiða og vinna aflann .
" Síðasta sumar var mjög gott .
Menn stóðu á haus allt sumarið og fullfiskuðu sig , " rifjar Hjörtur upp .
Eyþór segir að makríllinn sé bestur eftir að hann losar sig við átuna síðari hluta sumars .
" Þá snýr hann líklega við , af einhverjum ástæðum , og er sprettharður og styggur .
Sagt er að hann sé alltaf á ferðinni og það er rosalegur kraftur í honum .
Maður getur nánast setið á torfu en samt misst af henni .
" Kemst ótrúlega langt Hjörtur bætir við að makríllinn sé ekki með sundmaga og fyrir vikið þurfi hann sífellt að vera á ferðinni .
" Og hann kemst ótrúlega langt , ekki stærri fiskur , " segir Hjörtur .
Að sögn Eyþórs kemur makríllinn 12-16% feitur inn í lögsöguna , líklega sunnan úr höfum , en fer 26-31% feitur , samkvæmt mælingum Hafró .
" Eitthvað er hann því að éta hérna , " segir Eyþór .
Spurðir hvers vegna gengdin sé orðin meiri í grennd við Ísland hin síðari ár nefna þeir hitastig sjávar sem mögulega skýringu .
" Alla vega treysta Norðmenn á það , " segir Hjörtur .
" Þeir treysta á að sjórinn kólni aftur hér upp frá og makríllinn skili sé í auknum mæli aftur til þeirra .
Það er taktík hjá þeim og á þeim forsendum reyna þeir að pína Evrópusambandið til að vera þolinmótt .
" Spurður hvort hann borði makríl svarar Eyþór skipstjóri játandi .
Það er þó tiltölulega nýtilkomið .
" Ég var nýkominn úr makríltúr þegar frúin bauð mér út að borða – makríl .
Fyrst hristi ég bara höfuðið , var alveg búinn að fá nóg af þeim ágæta fiski .
En varð að smakka og makríllinn er alveg rosalega góður .
Við eldum hann samt ekki um borð í Vigra .
Það væri eins og að borða peningana sína ! " Rússland mikilvægasti markaðurinn Ekki er nóg að veiða makrílinn , það þarf líka að selja hann eins og aðrar sjávarafurðir .
Rússland hefur verið langmikilvægasti kaupandinn til þessa en einnig voru mikil viðskipti við Úkraínu áður en skeggöld reis þar um slóðir .
" Við fundum strax fyrir því , " segir Hjörtur .
" Tryggingar ruku upp úr öllu valdi og allt sem fer til Úkraínu núna fer gegnum samvinnu við rússnesk fyrirtæki .
Maður þarf að standa nærri þeim markaði til að geta stundað þau viðskipti .
" Fall rúblunnar á liðnum mánuðum hefur að vonum komið illa við íslenska fiskútflytjendur og Hjörtur viðurkennir að óvissa ríki um framhaldið .
" Það verður makrílmarkaður í Rússlandi , ég hef enga trú á öðru , en finna þarf rétta verðið svo allir geti vel við unað , " segir Hjörtur en bætir við að menn séu þegar byrjaðir að leita að nýjum mörkuðum .
Hann nefnir Afríku sérstaklega í því sambandi , ekki síst Nígeríu , en þar mun vera kunnur markaður fyrir makríl .
Kallar eftir hagræðingu Að sögn Hjartar eru spennandi tímar framundan .
Íslenskir markaðsmenn komi til með að verða fylgnir sér næstu misserin , fara vítt og breitt og gefa fólki að smakka makríl .
" Það jákvæðasta sem gæti gerst væri friður í Úkraínu .
Þá myndi sá markaður opnast aftur og spennustigið í Rússlandi lækka .
Við skulum sjá hvað setur .
" Hjörtur kallar líka eftir hagræðingu við úthlutun kvóta , það sé allra hagur .
" Þeir sem náð hafa tökum á makrílveiðum og viðskiptum með afurðina þurfa hagræðingu .
Það er lykillinn að meiri verðmætasköpun .
Lagaramminn er raunar klár en það er einhver störukeppni í gangi í pólitíkinni , sýnist manni .
Vonandi rætist úr því sem fyrst .
" Herramannsmatur Úlfar Eysteinsson , matreiðslumeistari á Þremur Frökkum , eldaði makríl fyrst fyrir um aldarfjórðungi .
Keypti nokkra fiska sem veiddust á sjóstangveiðimóti í Grindavík og setti þá á matseðilinn .
" Það féllu allir fyrir þessu , " segir Úlfar , " en það er nauðsynlegt að skera makrílinn langsum og taka beinagarðinn .
Íslendingar eru nefnilega með beinafóbíu .
" Eftir þetta þurfti Úlfar að bíða í um tuttugu ár eftir að geta haft makríl fast á matseðlinum hjá sér .
Ferskan á sumrin en annars reyktan .
Hvor tveggja herramannsmatur , segir hann .
" Ferskur makríll er bestur í byrjun ágúst .
Þá er hann jafnastur og fitan best í honum .
Makríll geymist hins vegar illa og þess vegna er gott að reykja hann fyrir veturinn .
Það skiptir máli að hafa eitthvað súrt eða pipar með makrílnum til að vinna á móti fitunni .
" Fleiri en Íslendingar hafa fallið fyrir makrílnum .
Þegar snekkja bandaríska auðkýfingsins Pauls Allens lá í Reykjavíkurhöfn á sínum tíma kom yfirkokkurinn í heimsókn á Þrjá Frakka .
Bað um eitthvað öðruvísi sjávarfang og Úlfar útvegaði honum meðal annars makríl .
Sá málsverður heppnaðist einkar vel en Úlfar fékk tölvupóst frá yfirkokkinum þess efnis að Allen hefði verið í skýjunum með makrílinn og bað hann fyrir bestu kveðjur .
Spurður hvort hann sé sjálfur sólginn í makríl er Úlfar fljótur til svars .
" Já , blessaður vertu .
Ég snarligg fyrir honum ! " Makríll í súrsætri sósu Sósa 1 bolli sykur 1 bolli edik 1 bolli vatn 2 msk .
tómatpúrré Soðið og jafnað með kartöflumjöli .
Grænmeti Gulrætur Laukur og hvaðeina sem til er í ísskápnum hverju sinni Steikt á pönnu .
2 makrílflök Skorinn endilangt í bita og beinagarðurinn tekinn úr .
Dreypt í hveiti .
Látinn " dúlla " aðeins á pönnunni .
Sósa og grænmeti sett út í .
Í endann saxað ísbergsalat , 2 bollar , til að lyfta réttinum upp .
Borið fram með hrísgrjónum .
