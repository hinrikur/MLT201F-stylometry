Eitthvað undarlegt virðist á seyði í Bandaríkjunum .
Sumir lýsa því þannig að aukið ofstæki sé hlaupið í umræðuna um mannréttindi og jöfnuð .
Pólitíska réttsýnin sé farin út af sporinu og komin út í öfgar .
Háskólakennarar þurfa að gæta sín á að segja ekkert eða gera sem gæti stuðað nemendur , " triggerað " þá eins og það er kallað , og minnihlutahópar virðast metast um hver sé mesta fórnarlambið .
Blaðamaður ræddi þróun mála við dr. Gyðu Margréti Pétursdóttur en hún segir m.a. að með nýjum miðlum sé röddum fleiri hópa að takast að komast upp á yfirborðið .
Ásgeir Ingvarsson ai@mbl.is Þetta merkilega fyrirbæri tekur á sig ýmsar myndir .
Það er eins og ákveðinn hópur fólks sé allt í einu orðinn rosalega viðkvæmur , og stökkvi upp á nef sér af litlu tilefni ef eitthvað er sagt eða gert sem ekki fellur að ströngustu kröfum um " pólitíska réttsýni " .
Skemmtikrafturinn Chris Rock vakti athygli í viðtali sem birt var í New Yorker seint á síðarsta ári , þar sem hann sagðist hættur að troða upp fyrir háskólanemendur .
Ástæðuna sagði hann vera , í grófum dráttum , að þar mætti engan styggja og ekki von á góðu ef einhverjum í áhorfendahópnum þætti grínið ekki sýna nægilega nærgætni í garð einhvers minnihlutahópsins .
Tilefni þessara ummæla var undirskriftarsöfnun meðal nemenda við Kaliforníuháskóa í Berkeley , til að koma í veg fyrir að skemmtikrafturinn Bill Maher yrði þar fenginn sem ræðumaður á útskriftarathöfn .
Hann væri of hlutdrægur í skoðunum sínum og hefði sagt hluti sem væru móðgandi í garð ýmissa hópa samfélagsins .
Önnur birtingarmynd er hugtakið " trigger warning " .
Er um að ræða viðvörun sem skeytt er framan við texta , eða annað efni , ef þar kemur eitthvað fyrir sem gæti mögulega komið fólki í uppnám .
Það geti fengið svo mikið á fólk sem hefur t.d. verið þolendur ofbeldis eða mismununar að lesa grein eða skáldsögu þar sem eitthvað í textanum minnir á slæman atburð úr fortíðinni .
Tvístígandi kennarar Í desember fjallaði Slate um að þetta væri farið að valda vandræðum við lagadeildir háskóla s.s. þegar kemur að því að fjalla um hvernig löggjöfin og dómskerfið tekur á nauðgunarmálum .
Nemendur biðja prófessora jafnvel um að hafa ekki spurningar um nauðgunardóma á prófum því það gæti verið truflandi fyrir þá .
Prófessor sem þorði aðeins að tjá sig nafnlaust við blaðamann New York Magazine segir háskólakennara lafhrædda við að segja og gera óvart eitthvað sem gæti komið nemanda í uppnám , og kalla þannig yfir sig kvartanir , kærur og heilt flóð af vandamálum .
Hér er rétt búið að skoða toppinn á ísjakanum , og öfgarnar verða bara meiri .
Þannig ákvað leikhópur við Mount Holyoak College að hætt yrði við frekari sýningar á The Vagina Monologues , Píkusögum , því að þetta mergjaða feminíska verk útilokaði reynsluheim þeirra kvenna sem ekki eru með leg .
Umræðan um kyn og kynvitund virðist hafa tekið á sig allt aðra mynd , og ný " kyn " bæst við orðaforðann til að endurspegla ótrúlegan margbreytileika mögulegrar kynvitundar .
" Ze " á t.d. að vera hvorugkynsorð fyrir þá sem staðsetja sig mitt á milli karlkyns og kvenkyns , og " fae " merkilegt nok , á að nota til að vísa til þeirra sem staðsetja kynvitund sína mitt á milli þess að vera engill og álfur .
Fleiri raddir upp á yfirborðið Gyða Margrét Pétursdóttir er doktor í kynjafræði og lektor við stjórnmálafræðideild Háskóla Íslands .
Hún kannast við það sem lýst er hér að ofan , en deilir ekki endilega áhyggjum blaðamanns um að réttsýnin sé komin út í öfgar .
Gyða var nýlega í löngu rannsóknarleyfi í Bandaríkjunum og segir mjög áhugavert að skoða hvaða félagslegu breytingar séu í gangi sem gera að verkum að umræðan er orðin svona .
Netið leiki þar stórt hlutverk .
" Við erum að sjá nýja miðla verða til þess að miklu fleiri raddir fá að heyrast ; raddir fólks sem áður hafði ekki sama aðgang að umræðunni og samfélaginu .
Sem kennari í kynjafræði þykir mér mikilvægt að sem flestar raddir heyrist , og að umræðunni sé ekki stjórnað af fáum valdamiklum hópum .
" Hún segir þannig mega líta á " trigger warnings " sem birtingarmynd þessara fjölbreyttu radda .
Þar hafi komið fram rödd sem minnti á að reynt væri að taka aukið tillit til þeirra sem t.a.m. hafa orðið fyrir kynferðislegu ofbeldi .
Hitt megi svo deila um hvort þessi tegund tillitssemi hjálpi eins og til er ætlast .
Segir Gyða að út frá geðlæknisfræði og sálfræði megi skilja að það að reyna að hlífa fólki við stuðandi efni skapi í reynd falskt öryggi .
Hver er mesta fórnarlambið ? En svo er líka spurning hvort þessi áhersla , þessi orðræða , um skaða , áföll og viðkvæmni sé til gagns eða ógagns .
Gyða vísar í pistil trans-mannsins og aktivistans Jack Halberstam .
Hann skrifaði að útkoman gæti orðið sú að hópar sem ættu að standa saman virtust í staðinn farnir að skipta sér í fylkingar þar sem virðingarröðin fer eftir því hver er særðastur .
Halberstam sagðist " sjaldan fara á ráðstefnu , hátíð eða samkomu nú til dags , þar sem ekki blossa upp mótmæli vegna þess að eitthvað var sagt sem " triggeraði " einhvern í hópnum .
[ ...
] Við erum óðum að missa sjónar á heildarmyndinni og í stað þess að starfa saman erum við að brjóta niður breiðfylkingar sem voru skapaðar með miklum erfiðismunum .
" Nefnir Halberstam dæmi um fjargviðri sem blossaði upp í kringum Trannyshack , rótgróinn næturklúbb í San Francisco þar sem dragg-sýningar hafa verið helsta skemmtunin í tæpa tvo áratugi .
Þótti sumum , réttsýnum , vel meinandi og tillitsömum týpum , að orðið " tranny " væri óviðeigandi .
Ein draggdrottningin brást ókvæða við og skrifaði pistil á Facebook um að hún væri " æf yfir þessari ómerkilegu vitleysu " , að mörgum þætti " yndislegt að vera " tranny " , " og þeir létu ekki " orðalögregluna " búa til andrúmsloft skammar og þöggunar .
Réttsýna vinstrið " étur sjálft sig " Pistlahöfundurinn Jonah Goldberg tekur í svipaðan streng í grein í National Review , en það hlakkar í Goldberg , sem staðsetur sig á hægri enda stjórnmálalitrófsins , því hann lýsir stöðunni sem svo að réttsýna vinstrið sé að " éta sjálft sig " .
Máli sínu til sönnunar vitnar Golderg í grein vinstrisinnaðra nemenda í skólablaði Berkeley þar sem þeir afneita sjálfum Karli Marx , ekki vegna galla á kenningum hans , heldur vegna þess að Marx væri enn einn hvítur karlmaðurinn , og þar sem skoðanir hans væru of karllægar ættu þær ekki erindi í kennslustofuna .
Hvað segir Gyða um þessa þróun ? Er réttsýnin farin að valda sjálfsritskoðun í kennslustofunni og þöggun í umræðunni ? " Það verður að skoða samhengið .
Strúktúrinn í akademíunni hefur oft verið þannig að prófessorinn er nánast guðleg vera , bókstaflega hafður á stalli í skólastofunni þar sem nemendurnir læra við fótskör meistarans .
Þegar fleiri hópar öðlast rödd getur prófessorinn staðið í þeim sporum að geta ekki lengur flutt sínar einræður truflunarlaust .
Nú þarf hann að þola ákveðið aðhald frá nemendum .
" Gyða segir að á meðan leitað sé að réttu jafnvægi geti það gerst að gengið sé of langt í sumum tilvikum , en hún verður þess ekki vör að kennarar hér á landi eða vestanhafs hafi miklar áhyggjur af þróuninni eða finnist hún hafa áhrif á störf sín .
Kúgandi tilfinninganæmi Hinu hefur Gyða meiri áhyggjur af , að " trigger warnings " og skyld fyrirbrigði geti orðið að tæki valdamikils meirihluta til að hefta minnihlutann .
Hún minnist atviks sem kom upp við Barnard-háskóla í New York .
" Í kjölfar árása Ísraelsmanna á Gaza hengdu einhverjir nemendur upp borða til stuðnings Palestínumönnum .
Stjórnendur skólans ákváðu að borðarnir skyldu teknir niður eftir að nemendur af gyðinglegum uppruna kvörtuðu yfir að í borðunum fælist ákveðinn " trigger " og þeim þætti öryggi sínu ógnað , " segir Gyða .
Þarna var sumsé lítill hópur nemenda , sem stendur á marga vegu sterkar að vígi , að ná að ritskoða mótmæli sem þeim líkaði ekki , með því að vísa til eigin tilfinninga .
Á móti kemur að í ákveðnum tilvikum virðist sem minnihlutinn nái að nota pólitíska réttsýni til að þagga niður í umræðu sem honum ekki líkar .
Hugtakinu " privilege " , þ.e. " forréttindi " , er oft slengt fram í þessu samhengi og frasinn " check your privilege " virðist æ oftar notaður til að stöðva andmælandann í sporunum .
Virðist stundum felast í frasanum að skoðanir " forréttindahópa " ( hvítra , gagnkynhneigðra , efnaðra , karlkyns , menntaðra , o.s.frv. ) séu ekki réttmætar eða gildar , því reynsluheimur þeirra sé of fjarlægur reynsluheimi minnihlutahópana .
Áhrifin eru ekki ósvipuð og þegar " rasista " -stimpillinn fer á loft , svo að andmælandinn er strax dæmdur úr leik , gerður ómerkur og vondur .
Aftur er Gyða ekki alveg sammála lýsingu blaðamanns , og telur alltént að langt sé í að minnihlutahóparnir hafi töglin og hagldirnar í umræðunni .
Jafnvel þótt finna megi dæmi eins lýst er hér að ofan fari því fjarri að halli á meirihlutann .
Hún segir það á margan hátt nytsamlegt tæki að fólk skilji eigin forréttindi því sýn okkar á heiminn mótist óhjákvæmilega af þeim forréttindum sem við njótum flest á einhverju sviði .
Í þessu felist að forréttindamanneskja geti sett sig í spor annarra , og byrji t.d. að skilja það óöryggi sem oft getur fylgt því að tilheyra jaðarhópi .
Sjálfsmynd fórnarlambsins En hvað verður um þá jaðarsettu þegar umræðan virðist orðin svona sterklega lituð af því að keppa um hver sé mesta fórnarlambið , eins og Jack Halberstam nefndi ? Sumt fólk – og mjög hávært fólk – virðist verulega upptekið af því að vera fórnarlarmb .
Þessi söfnuður virðist t.d. halda til á örbloggvefnum Tumblr , þar sem hópur notanda hér um bil keppist við að skilgreina sjálfa sig sem minnihlutahóp innan minnihlutahóps og þykir jafnt stórt sem smátt vera ögrun og móðgun gegn kynhneigð sinni , kyni eða kynþætti .
Lítil teiknimyndasaga sem flýtur um Facebook þessa dagana skýtur á þennan hóp á skemmtilegan hátt .
Í fyrsta ramma sést heimilislaus maður sem situr á jörðinni , veiklulegur og óhreinn .
Hann heldur á litlu skilti og biður um aðstoð .
Ung og velmegandi kona gengur hjá og tekur andköf .
Í næsta ramma hreytir hún á manninn : " Hættu að nauðga mér , og tékkaðu á forréttindunum þínum , hvíta , cisgender karlemba ! " Til glöggvunar er cisgender það orð sem í dag á að nota til að lýsa þeim sem ekki eru " trans " .
Annað gæti verið móðgandi .
Er að verða til kynslóð fólks sem er gegnsýrt af sjálfsmynd fórnarlambsins ? Er ekki freistandi að vera fórnarlamb á tímum þar sem nota má pólitíska réttsýni sem vopn á hverskyns gagnrýni og ónot ? Þar sem minnstu og ómerkilegustu smáatriði verða átylla til að krefjast sérmeðferðar ? Eins og nemendurnir við lagadeild Columbia-háskóla , sem fengu að fresta lokaprófum því það kom þeim í svo mikið uppnám hvernig dómstólar úrskurðuðu í málum blökkumannanna , þ.e.a.s. svertingjanna , eða réttara sagt svörtu Ameríkananna , Michael Brown og Eric Garner sem báðir féllu fyrir hendi lögreglunnar .
Og gæti svona lagað nokkuð gerst á Íslandi eða í Evrópu ? Er jarðvegurinn kannski svolítið einstakur í Bandaríkjunum .
Þar gætir jú enn mikils samviskubits í þjóðarsálinni vegna þeirrar meðferðar sem svartir þurftu að þola , og smitar frá sér út í alla umræðu um hlutskipti minnihluta .
Um leið er sú hefð rík hjá Bandaríkjamönnum að hóta málsóknum og hafa úr krafsinu stjarnfræðilegar upphæðir ef lögfræðingurinn stendur sig .
Bandarísk fyrirtæki og stofnanir hafa löngu lært að það er ávísun á háar bætur að stunda mismunun af nokkru tagi .
Ekkert er ómögulegt í landinu þar sem kaffimálin eru með viðvörun um að innihaldið sé heitt .
Öfgar og ísbrjótar Gyða segir kannski hægt að líta svo á að hér sé á ferðinni viðbragð við því sem virðist vera vaxandi bil á mili hvítra og svartra í Bandaríkjunum , bæði efnahagslega og samfélagslega .
Að því marki sem þróunin er bundin við háskólana , segir hún , er líka eðlilegt að skoða hvernig samband nemanda og menntastofnunar hefur tekið breytingum , þar sem hlutverk nemandans hefur umbreyst yfir í hlutverk viðskiptavinar sem kennarar og skóli þurfa að koma til móts við , en ekki öfugt .
Ástandið sem lýst hefur verið hér að ofan er líka kannski ekki svo frábrugðið þeim breytingum sem samfélagið hefur áður gengið í gegnum .
Hún segir að eflaust hefur margt í réttindabaráttu kvenna eða samkynhneigðra komið stórum hópum fólks jafnspánskt fyrir sjónir og tal um " trigger warnings " gerir í dag .
" Það er einkenni á öllum svona samfélagsbreytingum að það tekur tíma að finna jafnvægið , " segir Gyða .
" Þar geta hinar svokölluðu öfgar gegnt því hlutverki að vera eins konar ísbrjótur , sem skapar meira rými fyrir margbreytileikann .
" 