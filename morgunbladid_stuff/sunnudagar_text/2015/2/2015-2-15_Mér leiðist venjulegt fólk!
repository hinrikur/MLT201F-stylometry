Hann er götusópari í víðum skilningi þess orðs .
Hreinsar meðal annars krot af veggjum borgarinnar .
Hann viðurkennir að starfið sé ekki það skemmtilegasta í heimi en hefur fundið leið til að sætta sig við það og njóta þess .
Það gerir hann á grunni mannlífsrannsókna og með því að færa upp ofurlítið leikrit .
Lesendur góðir , bjóðið velkominn á svið Örn Karlsson götusópara ! Myndir : Árni Sæberg saeberg@mbl.is Texti : Orri Páll Ormarsson orri@mbl.is Hann minnir einna helst á málverk eftir Jackson Pollock , bíllinn sem Örn Karlsson notar til að hreinsa krot af veggjum borgarinnar .
Hann lítur út eins og málningu hafi verið skvett yfir hann , eins og hvern annan striga , og það er ástæða fyrir því – málningu hefur nefnilega verið skvett yfir hann , eins og hvern annan striga .
" Hérna blanda ég málninguna , " segir Örn og slær á vélarhlífina .
Minna má nú sjá .
Og svei mér ef bíllinn er ekki ennþá skrautlegri að innan .
Farþegasætið hefur vikið fyrir málningardósum , sem allar eru kirfilega merktar , málningarrúllur hanga niður úr loftinu og aftur í er hver fersentímetri skipaður .
Verkfæri , þrýstidæla og hvaðeina sem þarf til að hreinsa krot af veggjum borgarinnar .
Skipulagið virkar kaótískt á leikmann en Örn veit upp á hár hvar allt er .
Gæti leikandi sótt það með bundið fyrir augun .
Og mitt í allri klessunni er eitt alltaf hreint – númeraplatan .
" Ég er að fara að fá mér einkanúmer og mun aldrei fara af stað á morgnana fyrr en ég verð búinn að strjúka af henni .
" Og hvað á að standa þar ? " Clean .
" Nema hvað ? Örn er einskonar krotböðull , ellegar " Graffiti Buster " , eins og það myndi mögulega heita á útlensku .
Fargar því sem farga þarf , eða ekki , eins og á eftir að koma í ljós .
Vesturbæingur í húð og hár En hver er hann , þessi glaðlyndi maður í lúinni málningarpeysu frá Hörpu / Sjöfn , pokabuxum og alltof stórum vöðlum ? Til þess að komast að því sest ég með honum inn á kaffihús vestur á Granda .
" Ég er Vesturbæingur í húð og hár og eins mikill KR-ingur getur orðið , " segir Örn .
" Samt var ég í fótbolta í Þrótti í gamla daga , handbolta í Val , frjálsum í ÍR og glímu hjá Ármanni .
Ottó Guðmundsson , sá mikli KR-ingur , spurði mig einu sinni hvers vegna ég væri ekki í KR. " Við erum með þetta allt .
" Svarið var einfalt : " Ég vil ekki gera félaginu það ! " Ertu pólitískur ? " Já , ég er mjög pólitískur .
Ég lít á mig sem hægri-krata og var lengi fótgönguliði í Alþýðuflokknum .
Bauð mig meira að segja fram í borgarstjórn en náði ekki kjöri .
Ég hætti í pólitík af því að ég hafði of sterkar skoðanir .
Svoleiðis menn komast ekkert áleiðis í pólitík .
" Ertu samfylkingarmaður í dag ? " Ég var fluttur yfir eins og í hverjum öðrum hreppaflutningum .
Ég hef kosið Samfylkinguna en tengi ekkert sérstaklega við flokkinn .
Mest langar mig að setja á laggirnar nýjan flokk – Réttlætisflokkinn .
" Fyrir hvað myndi hann standa ? " Allt sem er réttlátt .
Raðað yrði þannig upp á lista að kjósendur myndu vita fyrirfram hverjir yrðu ráðherrar og hvaða embættum þeir myndu gegna .
Ég myndi líka fara strax úr Schengen og taka vísitöluna úr sambandi .
Alla vega endurskilgreina hana .
" Enginn til að andmæla Fellur þér vel að vinna einn ? " Já , mjög vel .
Ég er einyrki í eðli mínu .
Þess vegna finnst mér best að vinna einn .
Núna er ég búinn að tala svo lengi við sjálfan mig að ég tek engum málamiðlunum .
Enda er enginn til að andmæla .
" Hann brosir .
Hvers vegna kallar þú þig götusópara ? " Það er til heiðurs vini mínum Hemma heitnum túkalli .
Hann er mín fyrirmynd .
Hemmi var götusópari af Guðs náð , með strákúst frá blindrafélaginu .
Ég var svo heppinn að ég kynntist Hemma .
Hann beið alltaf eftir okkur strákunum eftir fundi í biblíufélaginu Zero í Þingholtunum til að fá okkur í hark , sem var vinsæll leikur á þeim árum .
Hemmi hafði mikið dálæti á harkinu og þess vegna fékk hann viðurnefnið " túkall " .
Hemmi var æðislegur karakter og synd að halda ekki sögu hans til haga .
Sama má segja um Lebba dóna , annan öðling á götunni .
" Hann þagnar .
" Það er hins vegar stór munur á mér og Hemma túkalli .
Hemmi var orginal .
" Hvað áttu við með því ? Ert þú ekki orginal ? " Nei , ég er að leika .
Götusóparinn er karakter sem ég hef búið til .
" Eðli mannfræðingsins Hvers vegna ? " Til þess að sætta mig við starfið og komast í gegnum það .
Maður þarf að taka stefnu í þessu lífi .
Ég geri mér grein fyrir því að ég er á öfugri leið en samt er ég mjög sáttur .
Ekki vegna þess að mér þyki starfið skemmtilegt , mér þykir það í raun og veru mjög leiðinlegt , heldur vegna alls sem því fylgir .
" Hvað áttu við ? " Ég á við að ég er svo mikill mannfræðingur í eðli mínu að ég fæ mikið út úr því að kanna hvað ég kemst langt .
" Í leiknum ? " Já .
Fyrir mér er þetta bara eitt stórt leikrit .
Þannig lifi ég þetta af .
" Ertu að leika núna ? " Já .
" Ef ég kæmi heim til þín í kvöld myndi ég sumsé hitta fyrir allt annan karakter og fá allt annað viðtal ? " Já .
" Við horfumst í augu .
" Sjáðu til , " segir Örn síðan .
" Ég er ekki fyrsti maðurinn til að gera þetta .
Var Jón Gnarr til dæmis orginal sem borgarstjóri ? Nei , hann var að leika .
Fyrst Jón Gnarr mátti leika borgarstjóra , hvers vegna má ég þá ekki leika götusópara ? " Svari nú hver fyrir sig .
Réði ræningjana í vinnu Hvernig atvikaðist það að þú varðst götusópari ? " Ég hef komið víða við um dagana .
Var í kvikmyndabransanum og vann um tíma í banka .
Var til dæmis að vinna í Landsbankanum þegar hann var rændur .
Þegar strákarnir sem það gerðu sluppu út réði ég þá til starfa á Óðali , sem ég rak á þeim tíma .
Þeir hafa verið miklir vinir mínir síðan .
Einn þeirra var svo myndarlegur að þegar ég setti hann í dyrnar á Óðali fylltist staðurinn um leið af kerlingum .
Ég var lengi í veitingarekstri og einn daginn fékk ég einfaldlega nóg .
Seldi allt draslið .
Veitingarekstur er í eðli sínu mannskemmandi , maður verður á endanum þræll .
Ég átti nokkrar eignir og gat ferðast í fimm ár .
Þá varð ég blankur .
" Og byrjaðir að sópa .
" Það má segja það .
Það byrjaði þannig að ég hringdi í Hrólf Jónsson hjá framkvæmdasviði Reykjavíkurborgar og spurði hvort hann vantaði ekki starfskraft .
Ég gæti hreinsað borgina betur en krakkarnir í unglingavinnunni .
Hrólfur féllst á að fá mér verkefni í Norðurmýrinni .
Hverfið var í klessu en það tók mig ekki nema einn og hálfan mánuð að laga til .
Og hér hef ég verið síðan , ætli það séu ekki einhver sjö ár , og hef gengið í öll möguleg störf .
" Ertu bara að vinna fyrir borgina ? " Nei , nei .
Ég vinn fyrir ýmsa aðra , ríkið og einkaaðila .
Ég er verktaki og leysi stíflur og hvað sem er .
Ég er með fimm sérhæfða tækjabíla og hef meira en nóg að gera .
Þarf ekki einu sinni að auglýsa mig .
Ef ég þyrfti þess myndi ég líklega segja að ég væri næstbestur í þessu fagi .
" Á eftir hverjum ? " Ég hef ekki fundið hann ennþá en vona að hann sé til .
Það er kalt á toppnum .
" Hann hlær .
Persónulegt samband " Að öllu gríni slepptu þá gengur þetta mjög vel .
Ég er sanngjarn , vinn vel og er með góða þjónustulund .
Þess vegna leita menn til mín .
Ég einbeiti mér líka að persónulegu sambandi , er ekki með tölvu og ekki tölvupóst .
Ég er að vísu með píptæki og fax en það er ekki mikið álag á þeim græjum í seinni tíð .
Sumir skilja þetta ekki , segjast vinna allt rafrænt .
Þá segi ég þeim einfaldlega að ég geti ekki unnið með þeim .
" Og hvað segja menn þá ? " Flestir beygja sig undir mína sérvisku .
" Hann glottir .
Voru það ekki mikil viðbrigði að fara úr veitingarekstri í götusópun ? " Þú getur rétt ímyndað þér .
Til að byrja með var ég líka með brynju .
Skammaðist mín hálfpartinn fyrir starfið .
Fljótlega eftir að ég byrjaði hitti ég róna , sem drukkið hafði á barnum hjá mér , og hann rak upp stór augu .
" Er þetta ekki Örn ? " spurði hann .
Jú , sagði ég .
" Hvað í ósköpunum ertu að gera hér ? " Nú voru góð ráð dýr , ég varð að finna leið til að halda virðingu minni andspænis rónanum .
Og Guð er til , ég fann þá leið .
Heyrðu , vinur minn , hvíslaði ég að honum .
Ég er í samfélagsþjónustu .
Róninn ljómaði allur og ég sá að virðing hans fyrir mér hafði aukist .
" Frábært hjá þér , félagi .
Stattu þig ! Um hálfu ári síðar rakst ég aftur á þennan sama róna og þá sagði hann : " Ertu ennþá í þessu , Örn minn ? Rosalega hefurðu fengið þungan dóm .
" Dátt er hlegið .
" Annars hef ég bara gaman af því þegar fólk vorkennir mér og toppurinn er þegar það býður mér að borða .
Ég hef bæði verið ógeðslega ríkur og ógeðslega fátækur .
Núna er ég þarna mitt á milli og hef það bara ljómandi gott .
" Aldrei verið frjálsari Hvað er best við starfið ? " Frelsið .
Ég hef aldrei verið frjálsari .
Þarf hvorki að vinna með neinum né undir neinum .
Það fipar mig ekkert að vera rekinn .
Það er bara verst fyrir vinnuveitendur mína .
Ég geri aldrei þjónustusamninga , þá yrði ég bundinn , og ræð alfarið mínum vinnutíma .
Á sumrin vinn ég stundum á nóttunni , ef það hentar mér betur , og þegar veðrið er vont fer ég ekki að vinna .
" Nú blandar vertinn sér eldsnöggt í samtalið .
Býður okkur drykki og spyr Örn hvernig honum lítist á sumarið .
" Ég veit það ekki .
FH-ingarnir hafa verið að kaupa eins og motherf * * * erar .
Þeir verða erfiðir viðureignar .
" Hvernig kom það til að þú fórst að hreinsa veggjakrot ? " Það er bara partur af því að halda borginni hreinni .
Ég hef tæki til að hreinsa veggjakrot en það er gert á marga vegu .
Ég hreinsa það með efnum , sandblæs , rappa og mála yfir , svo dæmi séu tekin .
Það má ekki hreinsa krotið en skilja vegginn eftir í sárum .
Mitt mottó er að skila veggnum eins góðum og hægt er .
" Þekkirðu orðið handbragð krotaranna ? " Já , margra .
Ég er ekki í stríði við þá , væri þvert á móti í vondum málum ef þeir hættu iðju sinni .
Ég hlífi kroti líka eins lengi og ég get ef myndirnar eru fallegar og bæta umhverfið frekar en hitt .
Það er til dæmis einn sem gerir afar smekklegar litlar dúfur og kisur víða um bæinn .
Auðvitað væri auðvelt fyrir mig að horfa fram hjá gæðum krotsins og þrífa það bara , ég fæ greitt fyrir hvert verk .
En ég er ekki í þessu vegna peninganna og þess vegna hlífi ég myndum sem mér þykja fallegar .
Svo lengi sem ég er ekki beðinn um að fjarlægja þær .
" Þetta eru væntanlega sömu veggirnir aftur og aftur ? " Já , blessaður vertu .
Ég er með marga áskriftarveggi .
" Hann brosir .
Talar eins við alla Hvernig hefur þér verið tekið í borgarkerfinu ? " Ég hef mætt góðu viðmóti þar .
Ég hef unnið undir mörgum borgarstjórum og þeir hafa allir sýnt mér virðingu .
Ég er ánægður með Dag .
Hann er vaxinn upp úr feimninni og hefur opnast mikið .
Dagur er flottur borgarstjóri og hefur sýnt mér fallegasta viðmótið af þeim öllum .
" Hittirðu margt fólk í þínu starfi ? " Fjölmargt fólk , á hverjum degi .
Margir hafa gaman af því að stoppa og spjalla við mig og ég tala eins við alla , broddborgara og rónana í ræsinu .
Ég held að fólk hafi líka gaman af því að spjalla við mig vegna þess að ég tala við það um lífið og tilveruna en ekki starfið sem það er í eða einhver önnur leiðindi .
Nóg er nú víst rætt um leiðindin .
Ég myndi ekki ná sama sambandi við fólk ef ég væri í jakkafötum , skítagallinn veitir mér aðgang .
Raunverulegan aðgang að lífi fólks .
" Hefurðu alltaf haft svona mikinn áhuga á fólki ? " Já , alla tíð .
Ég fór út til Bandaríkjanna sem kristniboði átján ára gamall .
Til Washington , D.C .
Tilgangurinn var að boða trú og hjálpa fólki .
Ég hef mestan áhuga á öðruvísi fólki , mér leiðist venjulegt fólk .
Allra skemmtilegast er samt fólk sem lítur út fyrir að vera venjulegt en er það í raun og veru ekki .
Þessi áhugi minn á fólki varð kveikjan að því að ég fór út í veitingabransann .
Maður hittir svo margt fólk þar .
Ég kynntist mörgum ógæfumönnum í því starfi , bestu mönnum sem villst höfðu af leið .
Jón á röltinu var til dæmis yndislegur róni .
Ég grét svo mikið í jarðarförinni hans að ættingjana hefur örugglega grunað að ég væri launsonur Jóns .
" Hann hlær .
Þú hefur mikla samúð með umrenningum .
" Já , það hef ég alltaf haft .
Einu sinni tékkaði ég mig út af hóteli í London , setti töskuna í geymslu , og var í nokkra daga með fólkinu undir London Bridge .
Mig langaði einfaldlega að vita um hvað þetta fólk er að tala og hugsa .
Hvernig kemst það í gegnum lífið ? Ég gat farið hvenær sem var og étið af mér hungrið en það var fast þarna .
" Tíu börn með ellefu konum Ertu fjölskyldumaður ? " Já , ég á tíu börn með ellefu konum .
" Einn af þeim .
" Nei , nei .
Þetta er alveg satt .
Ég á tíu börn .
Málið með elleftu konuna er það að ég hélt alla meðgönguna að ég ætti barnið en þegar það fæddist kom í ljós að það gat ekki staðist .
Það var ekki þannig á litinn .
" Ertu giftur ? " Já , þrígiftur .
Ég giftist ungur konu sem misskildi mig .
" Skildi við þig ? " Nei , misskildi mig .
Þá gerði ég mistök sem enginn ætti að gera : Giftist viðhaldinu .
Það hjónaband entist samt í átján ár .
Þá misskildi hún mig líka .
Núna er ég giftur konu sem er af erlendu bergi brotin .
Hún er búddatrúar þannig að við skelltum okkur bara til borgarfógeta til að láta pússa okkur saman .
Ég var rukkaður um 7.500 krónur af einhverri mussuklæddri dömu en síðan kom í ljós að það vantaði tvo votta .
Ég mundi eftir því að BSR væri með stöð rétt hjá og hringdi þangað og fékk tvo bíla senda með hraði .
Þeir voru snöggir á staðinn og það sem þeir glöddust þegar ég sagði þeim að hafa hátíðartaxtann á meðan athöfnin færi fram .
Hlupu eins og Ben Johnson á sterum út í bíl til að stilla mælinn .
Þetta tók sjö mínútur og ég þakkaði kærlega fyrir mig með þessum orðum : Hingað kem ég aftur ! " Og hefurðu gert það ? " Nei , ekki ennþá .
" 