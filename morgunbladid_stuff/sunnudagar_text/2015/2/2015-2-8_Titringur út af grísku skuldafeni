Hin nýja stjórn Grikklands fékk á föstudag fimm daga frest til að leggja fram áætlun um það hvernig endursemja mætti um skuldir Grikkja .
Alexis Tsipras , forsætisráðherra Grikklands , og Yanis Varoufakis , fjármálaráðherra Grikklands , gerðu víðreist um Evrópu í vikunni og fóru til Parísar , London , Rómar , Frankfurt , Brussel og Berlínar til að ræða leiðir til að draga úr skuldabyrði Grikkja .
Á fundi Varoufakis og Wolfgangs Schäubles , fjármálaráðherra Þýskalands , var stál í stál .
Schäuble ítrekaði andstöð Þjóðverja við að fella niður skuldir og lýsti yfir miklum efasemdum um fyrirætlanir nýju stjórnarinnar .
Á miðvikudag sendi Seðlabanki Evrópu Grikkjum skýr skilaboð um að hann tæki ekki lengur við grískum ríkisskuldabréfum upp í lán .
Kom þessi yfirlýsing sérstaklega á óvart þar sem Varoufakis hafði nokkrum klukkustundum áður átt fund með Mario Draghi , yfirmanni Seðlabanka Evrópu .
Sagði Varoufakis að þær viðræður hefðu verið " árangursríkar " og lofað góðu .
Skuldir Grikkja eru gríðarlegar og langtum meiri en landsframleiðsla eða 175% af henni .
Sparnaður og aðhaldsaðgerðir hefur haft sín áhrif í Grikklandi .
Tekjur hafa dregist saman um 30% , opinberar tölur sýna 26% atvinnuleysi .
Meðal 15 til 25 ára mælist atvinnuleysið 51% .
Áhrif víða í Evrópu Tsipras og flokkur hans , Syriza , komst til valda í kosningunum í janúar með málflutningi um að aðhaldsaðgerðunum yrði að linna og semja um niðurfellingu skulda .
Sigur Syriza hefur haft áhrif víða í Evrópu .
Á Spáni hefur flokknum Podemos vaxið fiskur um hrygg og haldi fram sem horfir gæti hann unnið sigur í kosningunum , sem þar verða haldnar í haust .
Niðurfelling skulda er hins vegar viðkvæmt mál .
Andstæðingar benda á að niðurfelling sé alltaf á kostnað einhvers .
Þeir segja einnig að niðurfelling geti orðið til þess að viðkomandi ríki komist hjá því að gera nauðsynlegar umbætur til að koma í veg fyrir að skuldirnar hlaðist upp á ný .
Stuðningsmenn segja hins vegar að erfitt sé að ná nægum hagvexti til að komast undan þeirri gríðarlegu skuldabyrði , sem hvílir á Grikkjum , Írum og Portúgölum .
Það geti borgað sig að gefa eftir skuldir eins og hafi komið í ljós þegar það var gert í rómönsku Ameríku á níunda áratugnum .
Í Grikklandi hefur verið rifjað upp að Grikkir eigi hönk upp í bakið á Þjóðverjum .
Árið 1942 afskrifaði gríski seðlabankinn skuld þýska ríkisins upp á 476 milljónir ríkismörk .
Þessi skuld hefur aldrei verið endurgreidd .
Nú hefur sú hugmynd kviknað að krefjast þess að þetta fé verði endurgreitt .
Á skrifstofum þýska þingsins hefur verið reiknað út að 2012 hafi andvirði þessarar upphæðar með vöxtum verið 8,25 milljarðar dollara .
Grísk stjórnvöld telja að upphæðin nemi 11 milljörðum dollara .
Afstaða þýskra stjórnvalda er sú að allar kröfur Grikkja um stríðsskaðabætur séu fyrndar .
Þjóðverjar lögðu Grikkland undir sig í síðari heimsstyrjöld .
Samkvæmt Haag-sáttmálanum frá 1907 um hernað á landi má hernámsland leggja kostnað af hersetu á hernumda landið .
Sagnfræðingurinn Götz Aly , sem skrifaði bókina Þjóðríki Hitlers , Hitlers Volksstaat , komst að þeirri niðurstöðu að Þjóðverjar og Ítalir hefðu gengið mjög langt í þeim efnum .
Árið 1941 hefðu þeir tekið til sín 40% af þjóðarframleiðslu landsins með þeim afleiðingum að hungursneyð greip um sig meðal fátækra Grikkja .
Um mitt ár 1944 voru skuldir Þjóðverja gagnvart Frökkum , Belgum og Dönum komnar upp í 14 milljarða ríkismarka .
Þjóðverjar höfðu í hyggju að losna við þessar skuldir og koma þeim á önnur ríki , en það náðist ekki .
1953 var haldin skuldaráðstefna í London um þýskar stríðsskaðabætur .
Þá var ákveðið að undirlagi Bandaríkjamanna að slá málinu á frest þar til Þýskaland yrði sameinað og friðarsamkomulag lægi fyrir .
" Það var lífsnauðsynlegt fyrir Þýskaland og var hinn eiginlegi fjárhagsgrundvöllur þýska efnahagsundursins , " sagði viðskiptasagnfræðingurinn Albrecht Ritschl í viðtali við tímaritið Der Spiegel 2011 .
" En um leið urðu fórnarlömb þýska hernámsins í Evrópu að gefa eftir , þar á meðal Grikkir .
" Skuldameistarar 20. aldar Enn hefur ekki verið gerður opinber friðarsamningur við Þjóðverja .
Við sameininguna var gert samkomulag , sem kennt er við tvo plús fjóra , þýsku ríkin tvö , sem runnu saman , og ríkin fjögur , sem lögðu Þýskaland undir sig í lok seinni heimsstyrjaldar , Bandaríkin , Bretland , Frakkland og Rússland .
Ritschl sagði í viðtalinu að 1990 hefði Helmut Kohl , þáverandi kanslari Þýskalands , veigrað sér við að standa við ákvæði sáttmálans , sem gerður var í London 1990 .
Því megi segja að það ár hafi komið til skuldaniðurfellingar .
Að sögn Ritschls er " Þýskaland helsti skuldasyndari 20. aldarinnar " .
