Það krefst mikillar þjálfunar að verða meistari í sushi-gerð , jafnvel mörg ár .
Sushi eftir slíka meistara er ómótstæðilega gott .
En það þarf hins vegar ekki margra ára þjálfun til að njóta þess að útbúa heimagert sushi .
Nokkur lykilatriði þurfa þó að vera á hreinu til þess að sushi-ið heppnist og helst snúa þau að hrísgrjónunum .
Forvinnan þykir eflaust fremur mikil en japanskt orðatiltæki segir að sjö guðir lifi í hverju hrísgrjóni , svo það er nauðsynlegt að bera virðingu fyrir grjónunum .
Gunnþórunn Jónsdóttir gunnthorunn@mbl.is Það allra mikilvægasta þegar kemur að sushigerð er það hvernig hrísgrjónin eru meðhöndluð .
Þau eru í raun svo mikilvæg að þeir sem læra það að verða sushi-kokkar í Japan eyða fyrstu tveimur árunum af sjö í náminu bara í það að ná tökum á hrísgrjónunum .
Fyrsta skrefið er því að kaupa rétt hrísgrjón .
Til eru sérstök sushihrísgrjón og fást þau nú í öllum helstu matvöruverslunum .
Þessi tegund af hrísgrjónum er stutt , lítil og feit og mjólkurkennd á litinn .
Aðrar tegundir af hrísgrjónum ná ekki þessari klístruðu áferð sem þarf til .
Byrjum á því að mæla hversu mikið magn þarf að nota af hrísgrjónum .
Fínt er að miða við að tveir rúmir bollar af hrísgrjónum duga í um það bil 10 maki-rúllur sem hentar 4-6 manns .
Áður en hafist er handa við að útbúa hrísgrjónin þarf að skola þau vel .
Færið hrísgrjónin í sigti og skolið þau yfir stórri skál í vaskinum .
Hristið hrísgrjónin vel þar til vatnið verður vel gruggugt .
Grjónin eru nefnilega varin með alls kyns efnum .
Hellið vatninu úr skálinni og skolið hrísgrjónin aftur í sigtinu yfir skálinni þar til vatnið verður gruggugt á ný .
Þetta þarf að endurtaka 3-4 sinnum þar til vatnið er nánast tært í skálinni eftir skolun .
Leyfið hrísgrjónunum að þorna í um 15 mínútur .
Ef þú býrð svo vel við að eiga hrísgrjónapott er næsta skref ansi einfalt .
Hrísgrjónin eru sett í pottinn með passlega miklu vatni og potturinn settur í gang .
Annars eru hrísgrjónin sett í venjulegan pott .
Viðeigandi hlutföll eru einn bolli af vatni á móti einum bolla af hrísgrjónum og látið sjóða .
Þegar suðan er komin upp er þétt lok sett á pottinn og hitinn stilltur á allra lægsta stig .
Hrísgrjónin látin eldast í um 15 mínútur .
Þegar 15 mínútur eru liðnar er potturinn tekinn af hellunni og hrísgrjónin látin liggja í gufunni með lokinu á í 10 mínútur .
Það má alls ekki taka lokið af í þessu ferli .
Hvað sem þú gerir , ekki einu sinni kíkja ! Þá er komið að síðasta skrefinu í undirbúningnum á hrísgrjónunum , að búa til shari-zu .
Shari-zu er blanda af salti , sykri og hrísgrjónaediki og er það þessi blanda sem gerir hrísgrjónin passlega klístruð og að ekta sushigrjónum .
Reynið að finna hreint hrísgrjónaedik , sem ekki er búið að blanda sykri né salti við .
Í uppskrift að shari-zu fyrir tvo bolla af hrísgrjónum þarf að hræra saman 4 msk hrísgrjónaediki saman við 8 tsk af sykri og 1 tsk af salti þar til það leysist vel upp .
Færið hrísgrjónin í skál , helst tréskál ef hægt er , því tréskálin dregur rakann frá hrísgrjónunum .
Glerskál ætti þó einnig að vera í lagi .
Notið trésleif til að dreifa vel úr grjónunum og losa um klumpa , ef þeir hafa myndast .
Látið shari-zu leka varlega , dropa fyrir dropa , yfir öll hrísgrjónin .
Brjótið hrísgrjónin síðan varlega saman , þ.e. látið þau falla yfir sig sjálf þar til gufan hverfur , en passið að kremja þau ekki .
Þegar gufan er horfin leggið þá rakt viskustykki yfir grjónin á meðan hráefnið í sushi-ið er undirbúið .
Eins og gjarnan er sagt í tískuheiminum , þá er minna meira þegar kemur að sushigerð .
Þegar verið er að ákveða hvað á að fara saman í hvaða rúllu er gott að hugsa smátt og ímynda sér að ræmurnar ættu að vera á stærð við blýant .
Þunnar gúrkuræmur , þunnar skelfisksneiðar , þunnar lárperusneiðar , þunnar gulrótasneiðar , þunnar laxasneiðar og þar fram eftir götunum .
Í 10 maki-rúllur fer um það bil hálft kíló af hráefni .
Svo þarf að skipta þessu hálfa kílói bróðurlega milli hráefna .
En þetta er aðeins viðmið .
Þegar kemur að því að rúlla í maki-rúllur þarf að láta möttu hliðina á þaranum snúa upp .
Skínandi hliðin á þaranum þarf að snúa út , annars getur orðið heldur erfitt að rúlla .
Gott er að miða við að magnið sem þarf af hrísgrjónum í hverja rúllu sé það magn sem kemst fyrir í kúlu í lófanum , alls ekki meira .
Þá er gott að nota sérstakar sushimottur , til að styðja við " rúllið " .
Að lokum er mjög mikilvægt að hafa litla skál með vatni sér við hlið þegar sushi er búið til .
Klístruðu hrísgrjónin eiga það til að festast verulega við fingurna og því gott að hafa vatnið svo þau verði nú ekki til þess að meistaraverkið taki á sig misheppnaða mynd .
1 3 