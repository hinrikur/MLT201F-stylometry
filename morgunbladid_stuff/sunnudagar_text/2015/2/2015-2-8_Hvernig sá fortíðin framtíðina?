Allt frá því fyrir hundrað árum og eflaust fyrr hefur fólk velt því fyrir sér hvernig umhorfs yrði hérlendis þegar komið væri fram á 21. öldina .
Sunnudagsblað Morgunblaðsins skoðaði ýmis ummæli sem voru látin falla um hvernig Ísland yrði orðið árið 2015 og fór ofan í saumana á því hvað hefur ræst og hvað ekki .
Að sjálfsögðu kom margt ekki á daginn en annað er eins og viðkomandi hafi hreinlega fengið að skreppa til framtíðarinnar .
Þessar framtíðarsýnir eru ýmist fengnar úr blaðaviðtölum , bókum eða erindum sem haldin voru opinberlega en elsta dæmið er nákvæmlega 100 ára gamalt – þegar einhverjir ímynduðu sér að áfengisbannið hefði haldist í heila öld og Íslendingar væru edrú , sötrandi kaffi og sódavatn .
Læknar koma ekki heim Má telja líklegt , að yngri læknarnir séu af kynslóð , sem alist hefur upp við alþjóðlegra umhverfi en nokkur eldri kynslóð , og því óvíst hvort átthagabönd megna að draga þá heim í stórum stíl .
Líklegt verður því að telja , að mikill fjöldi íslenskra lækna erlendis sé ekki lausn á væntanlegum umönnunarvanda í íslensku heilbrigðiskerfi .
" Svo skrifaði Sveinn Magnússon í Læknablaðið fyrir 20 árum en yfirskrift greinarinnar var Jafnvægi til 2015 , en eftir það ...
? ! Sveinn spáði því að brotsjór myndi ganga yfir heilbrigðiskerfið árið 2015 og virðist það ætla að standa heima .
Hann skrifaði að þegar fjöldi lækna færi á eftirlaun á því ári lægi fyrir að talsvert þyrfti að koma af læknum , nýjum og frá útlöndum , í staðinn .
" Erfitt er að vita með vissu hve mikið " varaafl " leynist erlendis .
Hluti læknanna er við sérnám , aðrir hafa lokið því og sumir fyrir löngu .
Reynslan hefur sýnt , að læknar sem dvalið hafa erlendis með fjölskyldum sínum lengur en 10 ár hafa fest það rækilega rætur , félagslega , fjölskyldulega og atvinnulega , að þeir lokkast ekki af hverju sem er heim til Íslands .
Þeir hafa flestir unnið sig vel upp í góðar stöður í góðu og vellaunuðu atvinnuumhverfi .
Því verður að telja ólíklegt , að sá hópur geti talist öruggt " varaafl " fyrir íslenskt heilbrigðiskerfi að öðru óbreyttu , " skrifaði Sveinn .
Þjóðin algjörlega edrú Einhverjir sáu fyrir sér að Íslendingar væru allsgáðir árið 2015 og hefðu þá reyndar verið á snúrunni í 100 ár .
Algjört áfengisbann gekk í gildi árið 1915 og var allstór hópur sem trúði því að það bann væri til frambúðar og stæði jafnvel næstu aldirnar .
Þorsteinn M. Jónsson , ritstjóri og alþingismaður fyrir Sjálfstæðisflokkinn eldri og Framsóknarflokk , flutti erindi á Bakkagerði í Borgarfirði 1. janúar 1915 í tilefni af vínsölubannslögunum og ávarpaði samkomuna og hreif hana með lýsingunni sinni á því hvernig árið 2015 yrði : " Ég sé í anda fólk saman komið árið 2015 .
Það er að halda hátíðlegar guðsþjónustu og samkomur í tilefni af því að bannlögin eru 100 ára gömul .
Blessaður sé sá dagur , sem þjóðin létti af sér áfengisbölinu , munu þá margir hugsa .
" Sala léttra vína var leyfð aftur árið 1922 en áfengisbannið var síðan afnumið alveg 1935 , fyrir utan bjórinn sem var leyfður árið 1989 .
Enn er bannað að auglýsa áfengi .
Hreinlát og auðmannalaus Eftir 100 ár munu sagnaritarar , erlendir sem innlendir , lofa Íslendinga fyrir hreinlæti , hreysti og langlífi .
" Svo skrifaði pistlahöfundur sem kallaði sig Búa í Heimilisblaðinu fyrir 100 árum og dæmi nú hver fyrir sig hvort við stöndum undir þessu nú þegar spádómur hans ætti að hafa komið fram .
Í það minnsta erum við langlíf og hraust en engar haldbærar heimildir eru fyrir því að við séum hreinlát .
Búi hafði einmitt helst áhyggjur af því að þetta með sóðaskapinn myndi kannski ekki ná að rætast .
" Það er ekki ráð , nema í tíma sé tekið , að biðja tröll að taka nokkra ósiði þá , er þessum orðstír granda nú með þjóð vorri og gefa okkur sóðanafnið .
" Búi var einnig viss um að hér á landi yrðu flestir Íslendingar bjargálnamenn , fáa öreiga yrði að finna , enga betlara og síðast en ekki síst ; enga auðmenn .
Ættum að vera komin á Mars Ífjölmiðlum á 9. áratugnum birtust fjölmargar fréttir þess efnis að menn myndu í síðasta lagi lenda á Mars árið 2015 en þar voru það Sovétmenn sem lofuðu mönnuðu geimfari á reikistjörnunni .
Sovétmenn höfðu þá á síðari hluta 9. áratugarins sent tvö ómönnuð geimför til að kanna tungl sem svífa umhverfis Mars .
Í íslenskum fjölmiðlum stóð meðal annars að árið 2015 yrði talið " merkisár í mannkynssögunni og mikið um dýrðir " .
Síðan þá hafa verið gefnar út fjölmargar áætlanir , vestan hafs og austan , um mannaðar geimferðir til Mars en að mati geimferðastofnana mun það ekki gerast fyrr en í fyrsta lagi árið 2025 .
Höfuðborgarsvæðið næði yfir Borgarfjörð og Árnessýslu Fyrir tæpum 20 árum taldi Inga Jóna Þórðardóttir , þáverandi borgarfulltrúi Sjálfstæðisflokk , að þess væri ekki langt að bíða að höfuðborgarsvæðið næði yfir Borgarfjörð , Suðurnes og Árnessýslu , auk núverandi höfuðborgarsvæðis sem markast af svæðinu frá Kjósarhreppi suður fyrir Hafnarfjörð .
Þessar bollaleggingar setti hún fram í erindi sem hún hélt á ráðstefnu árið 1997 og taldi að þessi þróun yrði orðin að veruleika eftir um 20 ár svo að reyndar eru enn um tvö ár í að byggðin nái að fljóta um allar þessar sveitir .
Ólíklegt verður þó að teljast að það takist á jafnskömmum tíma þar sem byggðin er ekki komin lengra en raun ber vitni .
Ingu Jónu þótti þetta síður en svo óskapleg tilhugsun ; fólk ætti að flytja sig þangað sem það vildi búa .
Og fólk vildi búa á höfuðborgarsvæðinu þrátt fyrir atvinnuleysi og lægri meðaltekjur , það væri að sækja í góða félagslega þjónustu og aðra kosti borgarlífsins sem ekki væri hægt að mæla á venjulega kvarða .
Inga Jóna taldi að á þessu nýja höfuðborgarsvæði myndu 3/4 hlutar þjóðarinnar búa .
Fólk myndi dreifast um þetta svæði , sækja í jaðrana en aftur á móti væri hætta á að í miðjunni á núverandi Reykjavíkurborg myndaðist láglaunasvæði og það myndi minnka möguleika hennar á að veita góða félagslega þjónustu .
Inga Jóna fékk talsverð viðbrögð við sjónarmiðunum enda var meirihluti ráðstefnugesta af landsbyggðinni .
Hægrimenn úr tísku 2015 Tími vinstrimanna á Íslandi er að líða undir lok .
Við taka hægrivindar sem eiga eftir að blása um samfélagið líkt og norðanáttin þegar verst lætur í höfuðborginni , " stóð skrifað í DV , af ónefndum ritstjórnarmanni þar um borð fyrir áratug , en Eiríkur Jónsson var þá ritstjóri blaðsins .
Pistlahöfundur gerði þá ráð fyrir að hægrimenn væru að hefja sig til flugs árið 2005 en færu úr tísku nú í ár ; árið 2015 .
" Þetta gerist einfaldlega vegna þess að þeir eru ferskari , hægrimennirnir .
Það er búið að hvíla þá svo lengi .
Þeir hafa setið á bekknum .
Á meðan hjúpur vinstrimennskunnar hefur legið yfir öllu líkt og lausn á öllum vandamálum heimsins .
Sem vinstrimenn eru ekki frekar en hægrimenn .
" Pistlahöfundurinn sagði kraft hægrimennskunnar felast í því að almenningur væri ginnkeyptari fyrir því nýja en gamla .
" Sem þýðir einfaldlega að vinstrimenn eru að detta úr tísku .
Hvorugur hópurinn hefur rétt fyrir sér .
Það er allt sem þið þurfið að vita .
Það er ekkert vit í þeim , hvorki vinstrimönnum né hægrimönnum , en þegar best lætur geta þeir fært okkur fram veginn .
Í þessum átökum felast nefnilega framfarir .
Það er þess vegna sem við látum þetta yfir okkur ganga .
En þangað til röðin kemur að vinstrimönnum aftur geta þeir sleikt sárin og búið sig undir að komast í tísku árið 2015 .
Þá gæti runnið upp nýr blómatími með frið og spekt , fjölkvæni og frjálslyndi , sem við þekkjum svo vel frá þeirri kynslóð sem nú er að reskjast .
" Miklabraut 16 akreinar og kók úr krönum Miklabrautin var tvær akreinar árið 1980 , fjórar árið 1990 og átta árið 2000 .
Miðað við þetta verður Miklabrautin sextán akreinar árið 2015 .
Árið 1980 var einn bíll á þrjá Reykvíkinga og margir tóku strætó .
Árið 1990 var einn bíll á hverja tvo og unglingar og aumingjar tóku strætó .
Árið 2015 mun hver Reykvíkingur vera á tveimur bílum og fjarskiptatæknin mun gera þeim kleift að aka þeim báðum í vinnuna samtímis .
" Svo sagði Andri Snær Magnason rithöfundur fyrir um fimmtán árum .
Tilefnið var ráðstefna sem Reykjavíkurborg bauð til undir yfirskriftinni Farsæld og fánýti .
Í sínu erindi velti Andri Snær því meðal annars fyrir sér hvernig Reykjavík myndi líta út árið 2015 .
Andri Snær sagðist ímynda sér að hvert heimili yrði með eigin heimasíðu .
" Glaðheimar átján punktur is , þar verður hægt að fá allar upplýsingar um heimilisfólkið .
" Þá sagði rithöfundurinn að sumir yrðu með heimilisiðnað til sölu á netinu , allt frá vöfflum til hjónalífsmynda .
Síminn yrði auk þess ókeypis en símnotendur þyrftu að hlusta á kókauglýsingar í fimmtán sekúndur .
Það sama ætti við um heita og kalda vatnið en það væri ókeypis á milli þess sem kók rynni úr krönum .
Andri Snær sagðist vonast til þess að þróunin yrði sú að fólk byggi í litlum einingum fyrir utan Reykjavík en leitaði til borgarinnar til að sækja annað líf svo sem leikhúsin og veitingastaðina .
Segja má að heimili í dag , árið 2015 , eigi mörg hver eins konar heimasíðu þar sem allir fjölskyldumeðlimir eru gjarnan á Facebook , með öllum helstu upplýsingum um sig sjálfa .
Þá er sannarlega hægt að kaupa ýmiss konar heimilisiðnað á netinu og víða er hægt að vera í ókeypis símaáskrift að einhverju leyti en gjarnan þarf þá að hlusta á auglýsingar símafyrirtækjanna meðan beðið er .
Allir í símanum og Kópasker á heimskortið Tölvurnar , símarnir , föxin og sjónvörpin renna saman í eitt tæki .
Þau munu fela í sér hvert um sig möguleika til að tengjast öllum hinum á landsvísu og heimsvísu .
Öllum þessum tækjum getur maðurinn komið saman í vasa sinn eða haft í lófa sínum , " skrifaði Svavar Gestsson , fyrrverandi alþingismaður og ráðherra , fyrir 20 árum í bók sinni Sjónarrönd en í bókinni skyggndist hann meðal annars fram til ársins 2015 .
Hann sagði að allir jarðarbúar yrðu meira og minna í símanum árið 2015 .
" Þessi nýja tækni verður aðgengileg fyrir okkur öll en hún verður miklu auðveldari fyrir börnin okkar sem hafa náð galdrafimi á leikjatölvurnar ; Nintendo-kynslóðin tekur bráðum völdin .
" Svavar sagði að regluleg samskipti við heiminn allan myndu hafa áhrif á okkur , til hins betra og til hins verra .
Krafist verði svipaðra mælikvarða í efnahagsmálum um allan heim og siðferðiskröfur verði þær sömu á mörgum sviðum .
Hættan er að allt verði eins – allt og allir hver öðrum lík .
Ferðalög munu aukast árið 2015 .
" Staðir sem nú eiga að heita afskekktir komast á heimskortið .
Súgandafjörður verður á blaði og birtist á tuttugu milljónum tölvuskjáa um allan heim ef við viljum .
Eins og Kópasker .
" Fjölskyldur fúlsa við lambakjöti Koma þarf lambakjöti inn á markað smárétta og skyndirétta , " sagði Gunnar Sæmundsson , bóndi í Hrútatungu , á fyrsta Búnaðarþingi sameinaðra bændasamtaka , sem fram fór á Hótel Sögu fyrir tuttugu árum .
Á þinginu var farið yfir tekjufall sauðfjárbænda sem var mikið um þær mundir milli ára og hagur þeirra almennt hafði versnað til muna .
Gunnar sagði í erindi sínu að árið 2015 væri útlit fyrir að kynslóð sem væri milli þrítugs og fertugs , unga fólkið þá , myndi ekki borða lambakjöt og hvað þá börnin þess .
" Okkur vantar miklu meiri vöruþróun í sambandi við markaðssetningu á kindakjöti innanlands .
Mér skilst að nú séu Samtök um sölu lambakjöts að hefja áróður fyrir kjötsúpunni og saltkjöti og baunum .
Það er svo sem gott og blessað en það gengur ekki í unga fólkið , " sagði Gunnar sem leit frekar til skyndiréttanna .
Leiðin til Akureyrar um Sprengisand Hvalfjörðurinn verður brúaður og leiðin til Akureyrar liggur um Sprengisand , " sagði Lára V. Júlíusdóttir lögfræðingur í Lesbók Morgunblaðsins fyrir um 27 árum .
Í grein sem þar birtist var rætt við nokkra málsmetandi menn og konur um hvernig þau sæju íslenskt samfélag á 2. áratug 21. aldarinnar , eftir um 25 ár og forvitnilegt að skoða þau orð nú þegar spáin ætti að vera komin fram .
" Tölvur verða á hverju heimili og vinnustað , og margir nýta sér þá fjarskiptatækni sem tölva opnar og vinna heima .
Eru tengdir móðurtölvunni í vinnunni , en geta verið heima .
" Lára sá fyrir sér að kostnaður við húsbyggingar yrði minni en þá árið 1987 og húsnæðismálin " ekki annar eins klafi " .
Lára sá ennfremur fyrir sér að heilbrigðiskerfið yrði enn sem fyrr dýrt og umfangsmikið en áhersla væri lögð á fyrirbyggjandi aðgerðir svo sem líkamsrækt .
Lára vonaðist til að framtíðin yrði án kjarnorkuógnar .
Sáu fyrir Skype og flatskjái en ekki útför faxtækja Í kvikmynd sem meirihluti Íslendinga kannast við , Back to the Future II með Michael J. Fox í aðalhlutverki , fóru hann og félagi hans , Doc Brown , fram til ársins 2015 .
Hugmyndir handritshöfundanna árið 1989 um árið 2015 er forvitnilegt að bera saman við það sem kom svo á daginn .
Marty , Michael J. Fox , notaði gleraugu sem segja má að séu komin á markað í formi Google-gleraugna og eru þau þó enn þróaðri en þau sem Marty notaði í myndinni .
Reyndar var hægt að svara í símann með gleraugum Martys en það er líklega það eina sem þau hafa fram yfir Google-gleraugu nútímans .
Í myndinni var notast við símtöl í gegnum sjónvarpsskjá , að vísu mjög stóran sjónvarpsskjá en flest erum við á Skype í dag svo þar má finna góð líkindi .
Það sem er algilt í myndinni er ekki sjálfsagt í dag .
Að nútímasamgöngur fælust í fljúgandi bifreiðum er fjarri lagi í dag og svifbretti sem unga fólkið var á í myndinni er fjarlægt enn þótt fréttir hafi að vísu borist þess efnis að búið sé að hanna frumstæða gerð sem er þó ef til vill frumgerð þess sem koma skal .
Eflaust hefði enginn neitt á móti því að þetta hefði orðið að raunveruleika : Jakki með eins konar innbyggða þurrku sem blæs burt bleytu á svipstundu og skór sem reima sig sjálfir .
Að vísu standa vonir til að þess sé ekki langt að bíða frá Nike .
Engum handritshöfundi datt í hug að faxtækin heyrðu sögunni til árið 2015 og þau voru út um allt í myndinni en hafa í dag verið borin til grafar á flestum stöðum .
Annað sem kvikmyndin var sannspá um eru flatskjáir og að hægt væri að horfa á sex sjónvarpsstöðvar í einu á einum og sama skjánum .
En tískuspámennskan var ekki upp á marga fiska .
Það myndi enginn láta sjá sig í þeim fatnaði sem 2015-fólkið í kvikmyndinni flíkaði .
Meira en aldarfjórðungsgömul spá rættist Áður en þú byrjar að vinna , greiðir þú nokkra reikninga .
Til þess notarðu tölvuskerm , sem tengdur er gegnum símalínu við bankann .
Þú tekur út af reikningnum og greiðir bílatrygginguna , símareikninginn og matarreikninginn .
Úr því að þú ert sest við skerminn , velurðu þér einnig myndir sem þú vilt sjá í sjónvarpinu í kvöld og tekur frá sæti nr. 57 og 58 í Þjóðleikhúsinu á laugardagskvöldið .
" Þetta brot úr framtíðarspá sem birtist í Lesbók Morgunblaðsins fyrir meira en aldarfjórðungi er um margt merkilegt .
Ýmislegt hefur ræst í spánni þó að árið 1987 hafi afar margt af þessu þótt fjarstæðukennt .
Spámaðurinn var Þorkell Sigurlaugsson , þá 34 ára viðskiptafræðingur og framkvæmdastjóri þróunardeildar Eimskips .
Þorkell ímyndaði sér meðal annars hvernig dagur í lífi Jónu Jóns yrði þegar nálgast færi 2015 og það er ískyggilegt hve nærri Þorkell kemst um hvernig dagurinn yrði .
Verslað í gegnum tölvu " Heimilistölvan vekur hana með tónlist sem verður háværari ef ekki er ýtt á rétta takkann , eða segir henni að lækka tónlistina .
Tölvur lærðu árið 1997 að skilja mannamál .
Fyrst ensku , en nú eru þær ágætar í íslensku , ef talað er rólega án flókinna hugtaka .
Tölvan stillir hitastigið á heimilinu , lokar fyrir þjófavarnarkerfið og byrjar að hita kaffi .
" Peningaseðlar eru lítið notaðir í spá Þorkels .
Í stað þess er " bankakort " notað eða gjaldfært af bankareikningnum þínum í svo til öllum viðskiptum .
Jóna verslar á internetinu , heima í gegnum tölvu og biður um að vörurnar séu sendar heim klukkan fjögur .
" Tölvan " pípir " skyndilega og minnir þig á fund sem þú átt í dag með forstjóra Bílamarkaðsins , en þú vinnur að kynningarmálum fyrir þá .
Þú ýtir á takka og tengist honum Óla , sem birtist á skerminum .
" Þá pantar Jóna flug í gegnum tölvuna .
Margt hefur breyst í samgöngum en sumt haldist eins .
Geimferðir eru farnar að ryðja sér meðal annars til rúms meðal almennings en allir fara enn í líkamsræktarstöðina í hverfinu .
Staðsetningartæki í bílum " Í bílnum rifjið þið upp hversu frumstæðir bílarnir voru fyrir 25 árum .
Þá var enginn radar í bílnum , sem sýndi þér hvar þú varst í bænum og hvaða leið væri fljótlegust á leiðarenda með tilliti umferðar .
( ...
) Núna geta sendiferðabílstjórarnir , sem fara þurfa með 10 matarsendingar á jafnmörg heimili , sett inn í tölvuna heimilisföngin og fengið út hvaða akstursleið er fljótlegust .
Þegar þið komið heim , kveikið þið á sjónvarpinu sem birtist á stórum skerm í stofunni .
Þar sjáið þið nýjustu fréttirnar og á meðan velur tölvan matinn og hitar hann upp .
Í fréttunum er sagt frá því að konur hafa nú náð jafnri stöðu á við karlmenn í viðskiptalífinu .
" Þorkell taldi að menntun og endurmenntun myndi verða mun eðlilegri þáttur í lífi hvers og eins , alla ævina .
Danskan og enskan dygði okkur ekki lengur .
Spænska , þýska og jafnvel enn fjarskyldari mál yrðu mikilvæg til að ná árangri í viðskiptum .
Þorkell spáði því að bílar myndu endast lengur , líklega í 20 ár , hurðir opnuðust á heimilum með því að tala við þær , plastefni yrðu notuð í stað járns á mörgum sviðum .
Tæknivæðing í atvinnulífi myndi vaxa , bæði í iðnaði , landbúnaði og sjávarútvegi .
Fólki fækkaði verulega í þessum hefðbundnu atvinnugreinum , en næg atvinnutækifæri yrðu annars staðar .
Tölvur yrðu jafn sjálfsagður hlutur og reiknivélin og síminn , á vinnustað og heimilum og sími og sjónvarp í hverju herbergi .
Hvað atvinnumál varðar sagði Þorkell meðal annars að konur myndu vinna úti til jafns við karlmenn .
Verslun og viðskipti " Ferðamannaiðnaður mun skipta verulegu máli , og ekki ólíklegt að 20-25% af okkar gjaldeyristekjum verði af ferðamönnum .
Á því sviði verðum við orðnir mjög framarlega .
Verslun okkar við Austurlönd verður orðin mun meiri .
Líftækni og líffræði mun skipta meira máli en efna- og eðlisfræði , " sagði Þorkell .
Þorkell sá fyrir sér að ný tækni myndi opna möguleika fyrir nýja tegund glæpa .
" Vasaþjófnaður verður úreltur , svo og það að stela hlutum í verslunum .
Tölvurnar munu " brjótast inn " á bankareikninginn þinn og hvítflibbaglæpum fjölgar .
Þegar ekki er lengur hægt að svíkja undan skatti , smygla bjór og brennivíni , og svo framvegis , þá beita menn nýjum brögðum .
" Af ýmsu öðru úr spánni Fjölmiðlar verða komnir að mestu frá prenttækni í tölvutæknina , ferðalög eiga enn eftir að aukast og ferðamannastraumurinn á eftir að hafa umtalsverð áhrif á íslenskt efnahagslíf samkvæmt spá Þorkels árið 1987 .
Góðar samgöngur innanlands , sérstæð náttúra landsins og áhugi manna á einhverju nýju mun gera ferðamannaiðnaðinn einn af aðalatvinnuvegum þjóðarinnar .
Allir þjóðvegir verða með bundið slitlag og leysistækni myndi opna ýmsa nýja möguleika í " blóðlausum " skurðaðgerðum .
Almennt var Þorkell bjartsýnn á framtíðina árið 1987 , bjartsýnni en hann segist vera í viðtali hér að neðan en hann taldi þó þá , og enn vera svo , að einn af stærstu ógnvöldum okkar yrði mengunin .
Þeim sem vilja kynna sér þessa gömlu spá Þorkels til hlítar er bent á að á timarit.is má lesa gömul Morgunblöð en spá hans birtist í Lesbók Morgunblaðsins 21. desember 1987 .
Það kom Þorkeli Sigurlaugssyni nokkuð á óvart þegar Sunnudagsblað Morgunblaðsins rifjaði upp fyrir honum hans gömlu spá um hvernig umhorfs yrði á Íslandi þegar nálgast færi 2015 .
Það er að segja ; hversu nærri hann var um margt .
Þorkell starfar í dag sem framkvæmdastjóri fasteigna og fasteignaþróunar hjá Háskólanum í Reykjavík og er einnig stjórnarformaður Framtakssjóðsins .
Hann hefur komið víða við í viðskiptalífinu , setið í stjórn fyrirtækja svo sem Marels og Össurar og margra sprotafyrirtækja og þar sem fyrri spáin stóð svo nærri þótti ekki úr vegi að fá hann til að spá hvernig umhorfs yrði eftir 25 ár héðan í frá .
" Ég hafði ekki sérstaklega miklar áhyggjur af heimsfriðnum þarna árið 1987 en því miður þá eru meiri óvissutímar núna .
Ég held að því miður geti staðið yfir alvarlegt stríð sem ógni öllum heiminum , " segir Þorkell og segir að slíkt geti rústað öllum framförum og breytt framtíðarsýn okkar .
" Hlutverk Evrópusambandsins var meðal annars hugsað til að tryggja frið í Evrópu og uppræta deilur .
Vonandi tekst að viðhalda því .
Ástandið í Rússlandi , Arabalöndunum og Afríku er mikil ógn við friðinn og þessi ógn er allt annars eðlis þegar trúarbrögð , hatramar lífsskoðanir og auðlindir heimsins blandast inn í þetta .
" Þorkell segir að nú séu þjóðir heimsins í kapphlaupi við tímann í umhverfismálum , miklar breytingar á því sviði muni breyta lífi okkar á alla vegu .
" Þá er ljóst að misskipting auðs er að aukast mjög mikið í heiminum og það mun hafa mikil áhrif á framtíðina eftir 25 ár ef ekkert verður að gert .
Þetta er svona þessi stóra mynd sem maður sér fyrir sér í heimsmálunum .
" Þorkell segir að ef hann fari lauslega yfir einstök svið verði tölvu- og upplýsingatæknin búin að þróast áfram á ógnarhraða .
" Allt mun þróast í átt til rafrænna samskipta og ég held að tækniþróunin fari enn lengra í áttina til gervigreindar þar sem hún kemur við sögu í okkar daglega lífi .
" Tvö kerfi telur Þorkell að muni taka algjörum grundvallarbreytingum .
Annars vegar menntakerfið og hins vegar heilbrigðiskerfið .
" Menntakerfið er úrelt í dag , sérstaklega hvernig menntun er stunduð .
Ungt fólk í dag vinnur allt öðruvísi en við gerðum .
Þau sækja sér efnið sjálf , fara inn á google og youtube , sækja sér myndbönd og kunna að gera margt í einu .
Við læstum okkur inni í herbergi og puðuðum í einangrun en þau eiga í engum vandræðum með að horfa á kvikmynd , vera í símanum og gera lokaverkefnið sitt um leið .
Vinna saman í hóp .
Hugsa þverfaglega .
Menntakerfið mun vera búið að aðlaga sig að þörfum þessarar kynslóðar og farið að fylgja henni eftir .
Kennaramenntun gjörbreytist .
" Meðan aldurssamsetning þjóðfélagsins breytist endurspeglast það í lífeyrissjóðakerfinu og umönnunargeiranum .
" Þar verður orðin gríðarleg breyting og fleiri en ríkið koma að þeim geira með samspili einkaaðila og ríkisins .
Fólk mun hugsa betur um sig , svipað og okkur þykir sjálfsagt að hugsa um bílana okkar í dag og þar með meiri forvarnarstarfsemi .
" Þorkell telur að peningar verði alveg horfnir eftir 25 ár í núverandi mynd .
Aðeins þurfi að nota símann .
Bankakerfið gjörbreytist og öll notkun einstakra gjaldmiðla .
" Þar með deyr íslenska krónan hægt og bítandi og menn sjá að þetta snýst ekki um að viðhalda henni .
Það verður til alþjóðleg mynt sem við notum og við verðum að tengjast vel hagkerfum heimsins " Þorkell segist telja að það verði kominn orkusæstrengur til Evrópu og eldsneyti verði orðið umhverfisvænt með öllu .
Bílaflotinn mun gjörbreytast og allar samgöngur .
Í innviðafjárfestingum þurfi að hafa það í huga .
" Fyrirtækin munu sífellt þurfa að aðlagast og breytast .
Þau deyja hratt ef þau gera það ekki .
Ný fyrirtæki hafa þá sprottið upp sem gjörbreyta verkefnum og við köllum þetta þekkingarfyrirtæki .
Þá geta menn spurt í niðurlægingartón hvort það séu þá til vanþekkingarfyrirtæki en það er ekki það heldur þurfa fyrirtæki að nýta sér nýja þekkingu til að breytast því annars staðna þau .
" Þorkell spáði vaxandi ferðamannastraumi til Íslands í gömlu spánni og gerir það einnig nú .
" Eftir 25 ár verður Ísland orðið eins konar vörumerki eða " brand " .
Við stöndum fyrir náttúru og góð lífskkjör og allt það góða sem landið hefur upp á að bjóða .
Við erum öll á sama báti , fámenn þjóð og við viljum að þessi bátur okkar verði þekktur fyrir frumkvöðlastarf , nýsköpun , heilbrigði og umhverfisvernd og þetta verður vörumerki sem við munum öll tilheyra .
En við verðum að vera samstíga í þeirri hugsun til að það heppnist vel .
Fara öll að hugsa öðruvísi , hætta að slást um byggðastefnu eða ekki byggðastefnu heldur leggja línurnar um okkar stöðu þar sem varnarlínan okkar er Ísland í heild .
" 