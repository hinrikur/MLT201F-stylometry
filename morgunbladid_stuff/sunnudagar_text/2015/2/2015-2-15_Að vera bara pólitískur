Í vikunni gat að líta eftirfarandi fyrirsögn í Morgunblaðinu : " Verslun er ekki hlutverk ríkisins .
" Þetta er gamalkunn pólitísk kennisetning enda höfð eftir stjórnmálamanni .
Hún þýðir einfaldlega að á markaði eigi að gilda markaðslögmál , frjáls samkeppni án aðkomu ríkisins .
Yfirleitt fylgir með í þessum pakka að sem flestu verði komið út á markaðstorgið og þá úr höndum hins opinbera , enda " verslun ekki hlutverk ríkisins " .
Hringnum lokað .
Viðleitnin hefur einmitt verið sú að markaðsvæða sem flest sem hefur verið á hendi ríkis og sveitarfélaga og jafnvel þótt skrefið sé ekki stigið til fulls með einkavæðingu sjálfrar þjónustunnar þá er allt umhverfið – lög og reglur – gert sem áþekkast því sem tíðkast á markaði .
Aðhald sem áður var gagnvart starfseminni beint fer nú fram í gegnum Samkeppniseftirlit ríkisins ! Og einhver alvarlegustu brot sem menn geta hugsað sér verða þá jafnframt brot á samkeppnislögum .
Ég minnist umræðu á þingi þegar hafnirnar á Íslandi voru settar undir hlutafélagalög .
Talsmaður breytinganna kom þá að máli við mig og sagði að áhyggjur mínar væru óþarfar .
Þetta yrði ekki til að rýra samfélagsleg sjónarmið , eftir sem áður væri hægt að taka tillit til þeirra .
" Við munum passa upp á Blönduós , " man ég hann sagði .
Ég taldi að því miður myndi hann litlu fá um þetta ráðið þegar til lengri tíma væri litið .
Þegar lagaumhverfið væri hlutafélagalög og eftirlitsaðilinn Samkeppniseftirlitið og EES þá kæmust aðrar mannlegar óskir en markaðshugsun ekki að .
Til þess væri leikurinn og gerður .
Markaðsbandalagið , ESB / EES , veit alveg hvað það syngur .
Því er nefnilega stýrt af hugmyndafræði eins og Sovétríkjunum forðum .
Hjá hinum síðarnefndu skyldi allt undir ríkið , hjá ESB allt undir markaðslögmálin .
Við höfum séð þá þróun í orkugeiranum og í félagslegum innviðum .
Og nú spyr ég : Viljum við að allt það sem skákað er inn í verslunarumhverfi verði þá utan seilingar samfélagsins , á bannsvæði fyrir ríki og sveitarfélög ? Er sá tími að renna upp að þeir þættir heilbrigðisþjónustunnar sem gera má að verslunarvöru og græða á , verði ekki undir nokkrum kringumstæðum á vegum ríkis eða sveitarfélaga í anda formúlunnar , " verslun er ekki hlutverk ríkisins " ? Og af því að áfengi er verslunarvara , skal þá ríkið útilokað frá þeirri verslun ? Harður markaðsmaður á öndverðum meiði við mig í pólitík segist vera sammála mér um að áfengi eigi ekki að fara í stóru matvörukeðjurnar .
" Ég lærði það á sínum tíma að breytingin með stóru sjálfsafgreiðsluverslununum var sú að menn uppgötvuðu að staðsetning vöru skipti öllu máli .
Og að staðsetja áfengi á sama svæði og almenna matvöru er ekki skynsamlegt , vilji maður hafa hemil á sölu og þar með neyslu .
" Þetta sama segir Alþjóðaheilbrigðisstofnunin og íslenskt fagfólk á sviði forvarnarmála .
Og við sem hvetjum til að menn forðist hina hugmyndafræðilegu nálgun og velji hina praktísku , spyrjum : Ef grundvallarbreyting á sölufyrirkomulagi áfengis verður gerð á kostnað heilbrigðissjónarmiða , með tapi fyrir ríkissjóð , minna úrvali , hærra verði og lakari þjónustu fyrir neytendur , þarf þá ekki að spyrja , til hvers er unnið ? Getur það gengið að vera bara pólitískur en ekkert praktískur ? Ögmundur Jónasson ogmundur@althingi.is 