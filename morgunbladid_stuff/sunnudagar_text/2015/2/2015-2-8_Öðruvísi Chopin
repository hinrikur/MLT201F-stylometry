Ólafur Arnalds og Alice Sara Ott taka verk eftir Chopin óvenjulegum tökum á væntanlegri plötu , The Chopin Project .
" Ég myndi aldrei taka píanóverk eftir hann og breyta A í G , " segir Ólafur um Chopin .
Hann hafnaði tilboði um að semja tónlist við PlayStation-leik .
Helgi Snær Sigurðsson helgisnaer@mbl.is Tónlistarmaðurinn og tónskáldið Ólafur Arnalds og þýsk-japanski píanóleikarinn Alice Sara Ott snúa bökum saman á hljómplötunni The Chopin Project , eða Chopin-verkefninu , sem kemur út 16. mars nk. á vegum fyrirtækisins Mercury Classics sem er í eigu Universal .
Ott er þekktur píanóleikari þótt ung sé að árum , fædd 1988 og stóð til að hún léki með Sinfóníuhljómsveit Íslands árið 2008 í Japan .
Hætt var við þá tónleikaferð þegar efnahagshrunið skall á og ekkert varð af tónleikunum .
Á plötunni eru valin verk eftir Chopin tekin óvenjulegum tökum , að sögn Ólafs .
" Ég fékk þessa hugmynd , að vinna með Chopin-verk , þar sem ég er mikill aðdáandi hans .
Ég er búinn að heyra þessi verk hundrað sinnum á hundrað mismunandi plötum í sömu útgáfunni .
Það eina sem er öðruvísi er að manneskjan túlkar lagið með sínum hætti , spilar það öðruvísi en það er alltaf sami hljómurinn .
Þessar plötur eru alltaf settar upp eins og safnplötur , allar noktúrnur Chopins eða allir valsarnir , þær eru aldrei hugsaðar eins og nútímaplötur eru , eins og verk sem byrjar á byrjun og endar á endi , " segir Ólafur .
Hann hafi því ákveðið að gera slíka plötu sjálfur .
" Þá framleiði ég plötuna eins og maður gerir í dag með það í huga að upptökutæknin sjálf eigi þátt í tónlistinni .
Það er allt í lagi að breyta píanóinu , allt í lagi að spila þetta allt í einu á hljóðgervil , búa til eitthvað öðruvísi .
Inn á milli samdi ég ný verk sem eru byggð á hans verkum , tók mótíf og bjó til eitthvað nýtt úr þeim og tengdi alla plötuna saman þannig að hún varð heildstætt verk , frá byrjun til enda , " segir Ólafur .
Bútasaumur Spurður hvaða verk eftir Chopin séu tekin fyrir segir Ólafur þau flest noktúrnur , nætursöngva , nokkrar prelúdíur og eina sónötu .
" Ég tók m.a.s .
bara búta , ekki heil verk , bút sem ég fíla úr einu verki sem passar rosalega vel á undan öðrum búti úr öðru verki , þannig að hægt væri að búa til uppbyggingu sem býr til dýnamíska plötu , " segir Ólafur .
– Þú ert að ögra klassíska heiminum ? " Já , á vissan hátt .
Ég setti mér ákveðin mörk , t.d. að ég myndi aldrei breyta hans verki .
Ég get gert nýtt verk sem er byggt á verki eftir hann en ég myndi aldrei taka píanóverk eftir hann og breyta A í G , " segir Ólafur sposkur .
Ólafur segist hafa beðið útgáfufyrirtækið að stinga upp á píanóleikurum á þess snærum og sér hafi litist best á Ott .
" Hún var mjög spennt fyrir þessu strax , hún hefur gert Chopin-valsaplötu sem er svolítið fræg og er mín uppáhaldsupptaka af Chopin .
" Platan var tekin upp að mestu í hljóðveri Ólafs og strengjahljóðfæraleikur í Hörpu .
– Ég sá viðtal við ykkur Ott á YouTube og í því skorar þú á hana að leysa Rubik-kubb á meðan þú veltir fyrir þér spurningu .
Hún var 20 sekúndur að því ! " Ég hef séð hana gera það hraðar , meira að segja .
Hún hitar upp fingurna með Rubik-kubbnum , hún getur leyst hann svo hratt að hún notar hann til að hita sig upp áður en hún spilar á tónleikum , " segir Ólafur .
Ott horfi einu sinni á kubbinn og geti svo leyst hann án þess að horfa á hann .
Nýtt , endurútsett og uppfært Ólafur hlaut í fyrra bresku BAFTA-verðlaunin fyrir tónlistina sem hann samdi fyrir ensku sjónvarpsþættina Broadchurch .
Sýningar á annarri þáttaröð eru hafnar og samdi Ólafur einnig tónlistina við hana .
Tónlistin er nú komin út á diski á vegum Mercury Classics og í bæklingi hans segir höfundur þáttanna og einn aðstoðarframleiðenda , Chris Chibnall , að það hafi verið afar mikilvægt að fá Ólaf aftur til verksins .
Það hafi sem betur fer reynst Ólafi jafn mikilvægt .
" Ég hefði átt mjög erfitt með að sjá þættina með tónlist eftir einhvern annan , það hefði verið ótrúlega skrítið , " segir Ólafur kíminn .
– Þar sem þetta er framhald fyrri þátta hlýtur þú að byggja ofan á tónlistina sem þú samdir fyrir fyrri syrpuna ? " Jú , við gerum það til helminga .
Í annarri seríu er kominn nýr söguþráður en líka haldið áfram með þann gamla þannig að í þeim hluta seríunnar sem snýst um þann gamla byggði ég ofan á það sem ég var með í fyrri seríunni en er búinn að endurútsetja það og uppfæra aðeins .
Það er allt annar fílingur í þeirri seinni , hún er hraðari og ég gerði meira spennandi útgáfur af lögunum en fyrir nýju söguna samdi ég alveg nýja tónlist .
Það var rosalega mikilvægt að gera eitthvað nýtt því eftir áttunda þátt í síðustu seríu var ég orðinn leiður á aðalþemalaginu , ég verð að viðurkenna það , " segir Ólafur .
– Þetta er tilfinningaþrungin tónlist , líkt og þættirnir .
Raftónlist með strengjum , er það rétt lýsing ? " Eða strengjatónlist með rafi , " svarar Ólafur að bragði .
Ólafur segist hafa fengið mun fleiri tilboð um að semja tónlist við sjónvarpsþætti og kvikmyndir eftir að hafa hlotið BAFTA-verðlaunin .
Tilboðin séu líka stærri og áhugaverðari en áður .
" Ég er í raun og veru ekki búinn að ákveða neitt hvað ég ætla að gera .
Mig langar ekki að gera bíó eða sjónvarp alveg strax aftur , þetta er búin að vera svo mikil vinna , " segir Ólafur .
" Maður þarf frelsi til að gera sínar eigin plötur á milli og mig langar að gera það næst , " segir hann .
Hann hafi verið nærri því að taka að sér stærðarinnar verkefni , tónlist fyrir PlayStation-tölvuleik sem hefði tekið hann heilt ár að vinna .
" Degi fyrir undirskrift fríkaði ég út og hætti við .
Ég sá fyrir mér enn eitt árið sem ég hefði ekki tíma til að anda , með umboðsmanninn á bakinu að ýta á eftir plötu , " segir Ólafur og hlær .
Verkefnin séu næg , að fylgja eftir Chopin-verkefninu , sinna hljómsveitinni Kiasmos sem hann skipar með Janusi Rasmussen og vinna að næstu sólóplötu .
Ólafur segir umboðsmann sinn hafa rétt fyrir sér í því að ekki megi líða of langur tími milli platna .
" Ég er að byrja að hugsa um næstu plötu , " segir Ólafur og hlær .
Trommari og verðlaunatónskáld Ólafur fæddist árið 1986 og hóf sólóferil sinn árið 2006 .
Ári síðar kom út sólóplatan Eulogy for Evolution en fram að því trommaði Ólafur í nokkrum harðkjarna- og málmsveitum .
Ólafur lærði trommuleik í tónlistarskóla og nam um tíma tónsmíðar við Listaháskóla Íslands , sama ár og fyrsta sólóplatan kom út .
Hann segist hafa haft svo mikið að gera þá að hann hafi ákveðið að hætta námi að lokinni einni önn .
Það hefur sannarlega ekki komið að sök , Ólafur hefur hlotið mikið lof fyrir plötur sínar og tónsmíðar og búinn að landa sjálfum BAFTA-verðlaununum fyrir tónlist sína við Broadchurch .
