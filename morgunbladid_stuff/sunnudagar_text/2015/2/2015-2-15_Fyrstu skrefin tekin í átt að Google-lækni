Í hverri viku birtast nýjar fréttir af verkefnum netrisans Google , sem flest ef ekki öll miða að því að umbylta núverandi fyrirkomulagi og jafnvel heimsmynd venjulegs fólks .
Fyrirtækið ætlar sér stóra hluti á sviði heilbrigðisvísinda og nýjustu áform þess benda til að það ætli sér smám saman að breyta vefsíðu sinni í stafrænan lækni .
Nýjustu tíðindin eru þau að fyrirtækið vinni nú að stórum breytingum á leitarkerfi sínu í því skyni að innleiða læknisfræðistaðreyndir og upplýsingar sem varða mannlegt heilbrigði í leitarniðurstöður .
Starfsmenn fyrirtækisins vinna nú að því að bæta slíkum upplýsingum inn í instant-leitarkerfi Google , sem nefnist Þekkingarnet ( e. Knowledge Graph ) , en það leikur einnig lykilhlutverk í stafræna hjálparkokkinum Google Now og í leitarvélasmáforriti fyrirtækisins .
Spurningum um heilbrigðismálefni verður nú svarað beint og milliliðalaust í leitarvélinni án þess að notandinn þurfi að smella sérstaklega á svörin .
Google hefur nú þegar innleitt þessa virkni þegar notendur leita að orðabókarskilgreiningum , dagskrá íþróttaviðburða og Wikipedia-greinum um frægt fólk .
Áðurnefnt þekkingarnet er í raun og veru innbyggð alfræðiorðabók sem framkallar staðreyndir , gögn og myndir frá ýmsum uppsprettum .
Stór hluti leita varðar heilbrigði Maður kann að velta fyrir sér hvers vegna Google leggi svo mikla áherslu á að gera upplýsingar um heilbrigði og sjúkdóma aðgengilegar í leitarkerfi sínu .
Svarið er að tuttugasta hver leit sem framkvæmd er á síðunni tengist heilsufari og hreysti .
" Við munum sýna notendum dæmigerð einkenni og viðeigandi meðferðir við tilteknum sjúkdómum , ásamt upplýsingum um hversu algengir kvillar eru , hvort þeir eru alvarlegir , á hvaða aldri fólk er berskjaldað gagnvart þeim og svo framvegis , " sagði Prem Ramaswami , vörustjóri hjá Google , í samtali við the Guardian .
Með þessum áformum ætlar Google sér að sækja inn á heilsumarkað .
Fyrirtækið hefur einnig hleypt af stokkum þjónustu sem gerir notendum kleift að safna upplýsingum um heilsu og líkamshreysti og sent frá sér smáforrit sem nefnist Google Fit .
En þótt Google leitist við að birta notendum nytsamlegar og viðeigandi upplýsingar í gegnum Þekkingarnet sitt , liggur fyrir að gera verður ennþá meiri kröfur til þess um nákvæmni ætli það sér að veita fólki út um allan heim læknisráðgjöf .
Google vinnur að verkefninu í samstarfi við lækna frá sjálfseignarstofnun sem nefnist Mayo Clinic .
Læknarnir fara yfir þær upplýsingar sem bætt hefur verið í gagnagrunninn og hafa jafnframt umsjón með að stilla þeim upp .
Að því er fram kemur í upplýsingum frá Google hefur hver einasta grein að meðaltali verið yfirfarin af meira en ellefu ólíkum læknum .
Umdeilt þekkingarnet Strangar reglur gilda um hvers kyns læknisráðgjöf í Bandaríkjunum .
Heilbrigðisyfirvöld þar í landi stöðvuðu árið 2013 annað verkefni sem Google tók þátt í að fjármagna , arfgerðargreiningu sem nefndist The 23andMe , á þeim forsendum að ekki væri heimilt að veita upplýsingar um ýmsa genatengda sjúkdóma .
Google mun án nokkurs vafa kappkosta að koma í veg fyrir að slíkt gerist aftur .
Ramaswami sagði að ætlunin með nýju leitarniðurstöðunum væri ekki að veita fólki læknisfræðiráðgjöf .
" Það sem við leggjum fram er aðeins gert í upplýsingaskyni , og allir notendur ættu að hafa samband við fagfólk í heilbrigðisþjónustu með vandamál sín .
" Á næstu dögum verður þessi leitarþjónusta tekin í gagnið í Bandaríkjunum og notendur þar í landi munu geta kynnt sér upplýsingar um meira en 400 sjúkdóma , allt frá sykursýki til mislinga .
Talið er að um 10% leita á síðu Google muni grundvallast á nýju þjónustunni .
Þjónustan verður svo tekin í gagnið á fleiri stöðum eftir því sem fram líða stundir .
Þekkingarnet Google hefur sætt gagnrýni í áranna rás fyrir þær sakir að með því hagnýti Google sér upplýsingar annarra og misnoti markaðsaðstöðu sína sem leiðandi leitarvél og tenging meirihluta Vesturlandabúa við internetið .
Heilbrigðismarkaður á internetinu er ört vaxandi og margar vefsíður sérhæfa sig í því að birta nákvæm svör við spurningum um algenga sjúkdóma .
Á slíkum síðum er áherslan yfirleitt fremur á auglýsingar og hverjir sjá þær fremur en nákvæmni í upplýsingagjöf .
Í Bretlandi , svo dæmi sé tekið , hefur NHS reynt að stemma stigu við þessari þróun með sínum eigin gagnagrunni .
