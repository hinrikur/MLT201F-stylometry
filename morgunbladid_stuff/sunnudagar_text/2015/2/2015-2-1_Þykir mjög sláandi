Ríkissjónvarpið hefur tryggt sér sýningarréttinn á heimildarmyndinni Night Will Fall eftir Andre Singer en í henni er fjallað um gerð annarrar heimildarmyndar , German Concentration Camps Factual Survey , sem bresk stjórnvöld létu gera í stríðslok , 1945 .
Að sögn Skarphéðins Guðmundssonar , dagskrárstjóra , verður myndin sýnd við allra fyrsta tækifæri .
" Okkur er í mun að koma henni á dagskrá sem fyrst enda hefur hún verið mikið í umræðunni að undanförnu .
Myndin þykir mjög sláandi , " segir Skarphéðinn .
German Concentration Camps Factual Survey átti að fjalla um það sem blasti við bandamönnum þegar þeir komu í útrýmingarbúðir nasista í stríðslok en myndin var aldrei kláruð .
Meðal þeirra sem lögðu til myndefni var hinn nafnkunni leikstjóri Alfred Hitchcock .
Sumt af þessu efni kemur nú í fyrsta sinn fyrir augu manna í Night Will Fall .
