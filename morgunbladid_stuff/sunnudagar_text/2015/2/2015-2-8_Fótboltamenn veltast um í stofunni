Í þessum verkum má segja að ég skoði fótbolta sem félagslega athöfn , " segir Rakel McMahon myndlistarkona um sýningu sína , View of Motivation , sem verður opnuð í Hverfisgalleríi , Hverfisgötu 4 , klukkan 17 í dag , laugardag .
Þetta er fyrsta sýningin sem sett er upp í galleríinu eftir að ÞOKA gallerí sameinaðist því og nýir listamenn bættust hóp listamannanna sem voru þar fyrir .
Rakel hefur lokið námi í myndlist og listkennslufræðum við LHÍ og í hagnýtri jafnréttisfræði við HÍ .
Hún sýnir nú röð málverka á pappír þar sem myndefnið er knattspyrnumenn sem ímynd karlmennskunnar .
Menn sem hika ekki við að sýna sterkar tilfinningar á velli , þar sem sjá má kossa , faðmlög , flengingar og öskur ; knattspyrnuvöllurinn er hrærigrautur tilfinninga .
Í málverkunum sýnir Rakel leikmennina nakta og úr samhengi leiksins í heimilislegu umhverfi , þar sem finna má fyrir kynferðislegum undirtóni .
Mjög áhugavert myndefni " Ég fór á allar helstu fótboltasíðurnar á netinu að skoða ljósmyndir af leikmönnum á velli , " segir Rakel og bætir við að hún hafi sótt ráð hjá eiginmanni sínum , bróður , föður og fósturföður , sem allir eru áhugamenn um knattspyrnu , hvar hún ætti að skoða myndir frá leikjum .
" Margar myndir eru birtar frá hverjum leik og þar má sjá sigurvegara og þá sem tapa , mjög áhugavert myndefni sem ég valdi úr og vann áfram með .
Í þessum myndum birtist allur tilfinningaskalinn ; menn fagna og gleðjast á allt að því öfgafullan hátt , með sterkri líkamstjáningu .
" Rakel segist ekki áhugasöm um knattspyrnu sem slíka en samtöl hennar við áhugamenn hafi verið afar áhugaverð .
" Mér finnst gaman að skoða hvernig fas venjulegra dagfarsprúðra karlmanna breytist yfir leikjum , þeir æsast upp við að horfa , öskra og bölva og taka tap nærri sér .
Fótbolti er ákveðinn vettvangur samskipta og ég skoðaði það í mínu nánasta umhverfi .
" Út frá ímyndum karlmennsku Hún umbreytir þessum tilfinningum sem birtast í fréttamyndum í fagurfræðilega hluti , í málverk .
" Jú , ég skoða þetta út frá ímyndum karlmennskunnar , hvernig leikmennirnir eru óhræddir við líkamlega snertingu og að sýna væntumþykju , með mikilli leikrænni tjáningu .
Og þeir gera það fyrir framan tugi þúsunda manna og vita að milljónir eru að fylgjast með í sjónvarpi .
Ég tek ljósmyndirnar og breyti engu hvað varðar stellingarnar en ég strípa þetta allt til að skoða tilfinningar og afhjúpa þær ; ég fjarlægi allt sem tengir tilfinningarnar við íþróttina , völlinn , boltann og áhorfendur .
" Rakel er að sýna í fyrsta skipti í Hverfisgalleríi og segir það mikinn heiður og gaman að vinna með frábæru fólki sem þar stjórnar .
" Þá eru mjög góðir listamenn þar fyrir sem ég lít upp til og gaman að fá að vinna á sama vettvangi og þeir .
" 