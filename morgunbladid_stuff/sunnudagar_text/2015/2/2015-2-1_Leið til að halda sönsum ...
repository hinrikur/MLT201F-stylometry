Loksins kom hún blessunin , þessi hlýja og fallega birta , sem þjóðin hefur beðið eftir allan mánuðinn og um leið gleymdist öll gremja yfir hálkublettum , skítaveðri og almennum leiðindum .
Enda var aftur hægt að fara að hækka í útvarpinu og reyna að vera svolítið hress ...
Við það eitt að fá smá sól í andlitið lyftist andinn upp á hærra plan og hugurinn fór að hugsa skýrt á ný eftir að hafa legið í þungum janúarblús .
Birtan skiptir nefnilega svo ógurlega miklu máli og getur alveg , að einhverju leyti , stýrt því hvernig við sjáum heiminn og hvernig ástandið á hjartastöðinni er .
Á dögunum tók ég viðtal við Rúnu Magnúsdóttur sem komst á lista Forbes.com yfir áhrifamestu konur heims .
Að viðtali loknu stóðum við tvær fyrir utan veitingastað á Laugavegi þegar hún dró upp sólgleraugu og sagði mér að þau væru nú ekki bara falleg heldur sýndu heiminn í allt öðru ljósi .
Þegar ég mátaði sólgleraugun með gulbrúna glerinu ég sá heiminn í allt öðru ljósi .
Á Laugaveginum leit út fyrir að það væri júní , ekki janúar , og ég varð einhvern veginn miklu léttari .
Hingað til hef ég litið á sólgleraugu sem einn mikilvægasta fylgihlutinn .
Klæðileg sólgleraugu geta svo sannarlega keyrt gelluganginn upp úr öllu valdi og svo geta þau veitt ágætt skjól ef spariguggan er andsetin eða pínulítið á röngunni .
Þegar sólgleraugu eru valin skiptir miklu máli að þau passi á andlitið og séu alls ekki of lítil .
Það skiptir líka máli að þau rekist ekki í kinnarnar þegar við hlæjum eða að spangirnar skerist inn í húðina við eyrun .
Þess vegna er einhvern veginn aldrei hægt að mæla með öðru en sólgleraugu séu keypt í gleraugnabúð – ekki hjá erlendum götusölum í útlöndum .
Þetta með að glerið sýndi heiminn í öðru ljósi var nokkuð sem ég hafði ekki hugsað út í áður og gerði það að verkum að nú finnst mér sólgleraugu ennþá áhugaverðari .
Það eru þó ekki bara sólgleraugu sem skapa góða stemningu og veita vörn gegn alheiminum því hattar geta svo sannarlega gert sitt gagn .
Og nú er svo komið að frændi minn í Ameríku , hann J.R .
Ewing , er aldeilis kominn í tísku hvað varðar höfuðföt .
Hvert sem litið er í tískuheiminum má sjá síðhærðar skvísur með hatta .
Hattarnir sem þykja smart líta út fyrir að hafa verið fengnir að láni hjá frænda og geta aldeilis breytt heildarmyndinni .
Sömu fötin verða einhvern veginn allt öðruvísi þegar við erum komnar með höfuðfat .
Svo má velta þessu fyrir sér og kasta upp allskonar hugmyndum .
Það gæti til dæmis verið ansi sniðugt að setja bara á sig hatt og sólgleraugu þegar líf okkar er að gera út af við okkur .
Stundum er það bara alveg nauðsynlegt til að halda sönsum ...
martamaria@mbl.is 