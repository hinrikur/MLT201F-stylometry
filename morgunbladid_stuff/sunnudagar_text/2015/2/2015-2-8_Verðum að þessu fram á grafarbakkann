Það er létt yfir frumherjum rokksins þegar þeir mæta einn af öðrum til fundar við Sunnudagsblað Morgunblaðsins í Salnum þetta eftirmiðdegi .
Við veljum okkur borð í forsalnum og það er sannarlega borð við hæfi .
" Við Steini giftum okkur hérna í Salnum að Soka Gakkai International-búddískum sið 20.10 2010 klukkan 20:10 og skrifuðum einmitt undir pappírana við þetta borð , ásamt leiðtoga SGI á Íslandi , Eygló Jónsdóttur , og vottum , " upplýsir Jóhanna Fjóla Ólafsdóttir og eiginmaður hennar , Þorsteinn Eggertsson , kinkar kolli .
Bæði eru þau í hópi frumherjanna sem syngja munu úr sér lungun í Salnum á sunnudaginn eftir viku .
" Þetta var fínn dagur .
Óperusöngvararnir Davíð Ólafsson og Stefán Helgi Stefánsson voru með konsert á eftir , þar sem þeir sungu eingöngu texta eftir mig .
Þeir tóku ekki krónu fyrir og þar sem við seldum inn fórum við heim með fullt af peningum .
Það eru ekki allir sem gera það eftir brúðkaup , " bætir Þorsteinn við .
Sposkur á svip .
Garðar Guðmundsson og Bertha Biering eru líka mætt og nú bætist Einar Júlíusson í hópinn .
Beint frá Keflavík .
" Helvíti líturðu vel út ! " segir Þorsteinn .
" Já , að utan .
Þú ættir að sjá mig að innan , " svarar Einar að bragði .
Dátt er hlegið .
Var ennþá í sandkassanum Frumherjar rokksins eiga það sameiginlegt , svo sem nafnið gefur til kynna , að hafa sungið sína fyrstu tóna opinberlega á ofanverðum sjötta áratugi síðustu aldar .
Þegar gullöldin stóð sem hæst .
" Þá var ég reyndar ennþá í sandkassanum , " flýtir Bertha sér að segja .
En hún byrjaði kornung , skömmu síðar .
Sumir í hópnum drógu sig í hlé eftir það , aðrir ekki .
Eins og gengur .
Það var svo fyrir rúmum þrjátíu árum að hópurinn ákvað að sameina krafta sína í sýningu á skemmtistaðnum Broadway og hefur komið fram annað veifið síðan .
Síðustu árin í Salnum .
" Þetta er í fimmta skipti sem við erum hér , " upplýsir Garðar .
" Fyrst á fimmtíu ára afmæli rokksins árið 2006 .
" Það þýðir að rokkið verður sextugt á næsta ári .
" Guð minn almáttugur ! " hrópar Einar upp yfir sig .
Tvær ástæður eru fyrir því að hópurinn kemur reglulega saman .
Annars vegar hafa þau ofboðslega gaman af því að hittast og syngja og hins vegar er mikið spurt eftir þeim .
" Á meðan heilsan leyfir og fólk vill koma og sjá okkur munum við halda áfram , " segir Garðar en heldur sig þó við sama mottó og í boltanum .
" Við tökum bara einn konsert fyrir í einu .
" Bertha tekur undir þetta .
" Það er merkilegt að við skulum þora þessu ennþá .
" Hún brosir .
" Já , svei mér þá , " segir Einar .
" Ætli við verðum ekki að þessu fram á grafarbakkann .
" Að njóta lífsins Sei , sei , já .
Tónleikarnir verða örugglega fleiri enda engin ellimörk á hópnum sem hlær og gantast meðan á viðtalinu stendur – af lífsins list .
Það liggur við að ég biðji mannskapinn um skilríki .
Getur virkilega verið að fjórir viðmælendur mínir af fimm séu komnir yfir sjötugt ? " Það er ástæða fyrir því að ég þori ekki að leggja af , " segir Einar .
" Fitan fyllir upp í allar hrukkurnar .
" Einmitt það .
" Það er um að gera að njóta lífsins meðan kostur er , " segir Þorsteinn .
" Og syngja um það .
" Eins og segir í kvæði eftir hann sjálfan .
Garðar er límið í félagsskapnum .
Hann skipuleggur tónleikana og heldur hópnum saman .
Þá býður hann reglulega heim í kaffi og kökur .
" Það er alltaf jafnyndislegt að hittast og Garðar á hrós skilið fyrir framtak sitt , " segir Fjóla .
" Já , já .
Garðar á heiðurinn af þessu , " segir Einar .
" Nú eða skömmina , eftir því hvernig á það er litið .
" Hann glottir .
Þau fullyrða að enginn metingur sé milli söngvaranna .
" Þetta er ekki keppni , " staðhæfir Fjóla .
" Nú , hver andskotinn , " segir Einar , " og ég sem kem alla leið frá Keflavík .
" Hver söngvari mun taka tvö lög á tónleikunum og í lokin syngur allur hópurinn saman .
" Þetta verða aðallega vögguljóð fyrir gamlingja , " svarar Einar þegar spurt er um efnisskrána .
Fjóla lofar á hinn bóginn miklu fjöri .
" Þegar ég horfi á hina söngvarana á sviðinu langar mig alltaf mest að dansa .
Þessi músík hefur fylgt okkur alla tíð og okkur þykir alveg ofboðslega vænt um hana .
Þetta verður gullaldarrokkið í bland við önnur lög frá þeim tíma .
Líka einhver lög frá bítlatímanum , " segir hún .
" Ég ætla til dæmis að syngja Twist and Shout , " segir Þorsteinn .
Rekinn úr Hljómum " Ha , ætlarðu að syngja lagið sem ég var rekinn fyrir úr Hljómum ? " segir Einar forviða .
Bíddu nú við .
" Já , ég var nýkominn úr hálskirtlatöku og þorði ekki að öskra .
Það varð til þess að Hljómarnir héldu Kalla Hermanns en ráku mig .
" Einar þótti snemma bera af í söng en hann kvaddi sér fyrst hljóðs þriggja ára – inni í kústaskáp hjá móður sinni .
" Þú varst með alveg yndislega rödd , " segir Fjóla .
" Var með ? " spyr Einar hlessa .
" Og ert , " flýtir Fjóla sér að segja .
" Þeir sögðu að þetta væri englarödd .
" " Já , þeir sögðu það , " segir Einar og lætur hugann reika .
Fyrstu útvarpsupptökurnar voru gerðar þegar Einar var þrettán ára en þær eru nú glataðar .
" Því miður .
Það væri gaman að eiga þetta .
Fyrst söng ég Vagg og veltu en það fékkst ekki spilað og síðan Blueberry Hill og Que Sera , Sera .
" Mest verður sungið á ensku en Fjóla ætlar að grípa til frönskunnar og ítölskunnar .
" Ég söng mikið á þeim tungumálum í gamla daga , bæði í Svíþjóð , þar sem ég bjó lengi , og á Vellinum en hér heima kom ég aðallega fram þar .
" " Nú , ert þú ein af þeim ? " spyr Einar , óræður á svipinn .
" Láttu ekki svona , " segir Fjóla .
" Þú veist mætavel að ég var bara saklaus kaupstaðarstúlka frá Ísafirði og vissi ekki um neitt slíkt .
" Hin sungu líka á Vellinum og Garðar rifjar upp að ekki hafi verið í kot vísað .
" Við fengum alltaf hamborgara eða t-bone-steik eftir konsertana , " segir hann .
" Láttu mig vita það , " bætir Einar við .
Enda þótt eldra fólk sé vitaskuld líklegra til að mæta í Salinn um næstu helgi , það þekkir gamla rokkið betur , segja flytjendurnir tónleikana ekki síður hugsaða fyrir þá sem yngri eru .
" Yngsta dóttir mín elskar þessa tónlist til dæmis , " segir Einar , " enda ólst hún upp með henni .
" Hefði þótt skrýtinn Talið berst að tónlist dagsins í dag og Einar upplýsir að hann hafi gaman af nýstirninu okkar , Ásgeiri Trausta .
" En hefði maður sungið eins og hann í gamla daga hefði maður verið álitinn skrýtinn .
Svona breytast tímarnir .
" Þorsteinn gefur Of Monsters & Men sitt atkvæði .
Þar sé virkilega fín hljómsveit á ferðinni .
" Ég var lengi í popp- og rokkblaðamennsku í gamla daga og það er miklu skemmtilegra að vera í tónlistinni núna .
Hér áður fyrr ferðuðust hljómsveitir langan veg í rútum og gistu iðulega í sama húsnæði og ballið fór fram .
" Talandi um starfandi tónlistarmenn kemur í ljós að Garðar er enn að syngja reglulega , með Úlfari Sigmarssyni félaga sínum .
Saman kalla þeir sig Stuðgæja og koma aðallega fram í einkasamkvæmum .
Það eru þá gömlu rokkslagararnir og auðvitað gömlu dansarnir .
" Garðar fer létt með þetta , " segir Einar , " enda er hann eilífðartáningur .
" Í þeim töluðum orðum hringir síminn hjá Garðari .
Og hringitónninn ? Summer Holiday með Cliff gamla Richard .
" Garðar er okkar Cliff , " segir Einar og Bertha minnist samnefndrar kvikmyndar með mikilli hlýju .
" Systir mín fór fjórtán sinnum á hana í bíó .
" Um tíma voru Garðar og Þorsteinn í tríóinu Rokkbræðrum ásamt Stefáni Jónssyni í Lúdó .
Sendu frá sér plötu 1984 með textum eftir Þorstein , þann afkastamikla textasmið .
Fæ ég ekki koss ? Fjóla og Þorsteinn koma ekki oft fram í seinni tíð en tóku þó umbeðin lagið heima hjá sér fyrir fimmtíu norska ferðamenn í fyrra .
Og höfðu gaman af .
Einar kveðst alveg sestur í helgan stein , fyrir utan þessa frumherjatónleika .
" Mig langar ekkert að verða Raggi Bjarna númer tvö .
" Svo mörg voru þau orð .
Viðtalið er á enda og eins og vel uppalinna blaðamanna er siður kveð ég viðmælendur mína með handabandi .
Allt gengur eðlilega fyrir sig þangað til ég kem að Einari .
Sá ágæti maður grípur óvænt í hökutoppinn á mér og við horfumst í augu meðan hann spyr : " Hva , fæ ég ekki koss ? " Man satt best að segja ekki eftir að hafa lent í öðru eins , á ríflega tuttugu ára ferli í blaðamennsku .
Og hvernig brást ég við ? Það mátt þú gera þér í hugarlund , lesandi góður ! Fjölbreyttur hópur Söngvarar í Salnum verða : Anna Vilhjálms , Bertha Biering , Einar Júlíusson , Jóhanna Fjóla Ólafsdóttir , Garðar Guðmundsson , Helena Eyjólfsdóttir , Mjöll Hólm , Rúnar Guðjónsson , Sigurður Johnnie , Stefán Jónsson ( Stebbi í Lúdó ) , Þorsteinn Eggertsson , Þorvaldur Halldórsson og Þór Nielsen .
Stuðhljómsveitin PARTÝ leikur undir .
Hana skipa Ásgeir Óskarsson ( trommur ) , Haraldur Þorsteinsson ( bassi ) , Vignir Þór Stefánsson ( hljómborð ) og Vilhjálmur Guðjónsson ( önnur hljóðfæri ) .
Kynnir kvöldsins er Ómar Ragnarsson .
Ýmsir fleiri söngvarar hafa tekið þátt í starfi hópsins gegnum tíðina .
Má þar nefna Harald G. Haralds , Guðberg Auðunsson , Skafta Ólafsson , Sigurdór Sigurdórsson , Ragnar Bjarnason og Þorgeir Ástvaldsson .
Nokkrir söngvarar , sem sungið hafa með hópnum , eru nú fallnir frá .
Það eru Berti Möller , Óðinn Valdimarsson , Astrid Jensdóttir og Jón Stefánsson .
