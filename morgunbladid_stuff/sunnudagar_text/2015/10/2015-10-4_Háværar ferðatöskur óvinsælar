Talsvert ónæði getur skapast af því þegar ferðatöskur eru dregnar um stræti , sérstaklega ef hópar fólks ganga um á öllum tímum sólarhrings með háværar töskur .
Í Feneyjum var um það rætt á síðasta ári að hreinlega banna töskur með hörðum dekkjum sem valda mestum hávaða og leyfa aðeins töskur með loftfylltum dekkjum eða dekkjum úr mjúku gúmmíi eða plasti .
Ekki varð þó úr að þetta yrði bannað , en borgaryfirvöld þar hafa þó vakið máls á þessum vanda .
Hljóðmengun vegna rúllandi farangurs er líklega óvíða meiri en í Feneyjum enda talið að 60 þúsund manns sæki borgina heim á hverjum degi .
Sífelldur niður sem fylgir ferðamönnum með töskur á leið til og frá hótelum veldur íbúum borgarinnar hugarangri og raskar jafnvel svefni .
Borgaryfirvöld hafa einnig af því töluverðar áhyggjur að töskurnar eyðileggi marmaratröppur , gamla steinlagða stíga og göngubrýr í gamla borgarhlutanum .
Borgarstjórinn í Berlín hefur einnig lýst áhyggjum sínum í þýskum fjölmiðlum af hljóðmengun vegna háværra ferðatöskuhjóla í borginni .
Berlín er þó aðeins hálfdrættingur á við Feneyjar í ferðamannafjölda en um 11 milljónir ferðamanna koma til Berlínar ár hvert á móti 22 milljónum sem heimsækja Feneyjar .
