Eftir að hafa slasast illa á vélsleða fyrir tveimur árum hefur Hallgrímur Sigurðarson ekki getað staðið í eldhúsinu og matreitt ofan í gesti 1862 Nordic Bistro í Hofi .
Á þó enn hlut í staðnum en síðasta vetur , þegar hann vantaði verkefni , ákvað Hallgrímur að láta gamlan draum rætast og hefur opnað tvo nýja veitingastaði við Ráðhústorgið á Akureyri .
Sá þriðji verður að veruleika innan tíðar .
" Þótt ég geti ekki staðið í eldhúsinu er ég fínn við tölvuna , " segir framkvæmdastjóri staðanna þriggja glaðbeittur .
Hallgrímur stofnaði fyrirtæki um reksturinn og inn í það rann veitingastaðurinn Kung Fu við torgið .
Hann var færður um set og heitir nú Kung Fu Express , þar sem sushi-réttir eru í boði , einkum og sér í lagi til að grípa með sér þó einnig sé hægt að tylla sér niður og borða á staðnum .
T-bone steikhús var opnað þar sem Kung Fu var áður í Brekkugötu 3 , djásnið í krúnu þeirra Hallgríms .
Þriðji staðurinn verður Kráin R5 microbar , við Ráðhústorg 5 .
" Ég hef lengi gengið það með í maganum að opna alvöru steikhús ; þar sem steikurnar eru aðalatriði en ekki bara í boði með einhverju öðru .
Hér er steikin númer eitt , tvö og þrjú .
Við erum með grís , kúkling , lamb , hrefnu , lax og humar en nautið er vissulega í aðalhlutverki .
Við keyptum okkur kolaofn og ég segi stundum að á honum sé bara einn takki : kokkurinn ! Þar er allt grillað á viðarkolum og við notum bara kjöt sem hefur þegar meyrnað mjög vel .
" Staðurinn tekur um 50 manns í sæti og segir Hallgrímur það lúxusvandamál hve mikið hefur verið að gera .
" Við völdum rólega daga til að opna staðina , " segir hann og hlær .
" Kung Fu Express 17. júní þegar voru sex þúsund manns hér fyrir utan gluggann og steikhúsið um verslunarmannahelgina þegar voru líklega 16 þúsund á torginu .
" Mikill fjöldi veitingastaða hefur sprottið upp á Akureyri á síðustu árum .
" Ég held að fá 20 þúsund manna samfélög í heiminum geti státað af jafn frábærri flóru veitingastaða og Akureyri .
Ég hef flakkað um allan heim og í bæjum af þessari stærð er oft bókasafn og bensínsjoppa en þá er það jafnvel upptalið í aðalgötunni ! " En er þá markaður fyrir alla þessa staði nyrðra ? " Nei , varla , " segir Hallgrímur hreinskilinn .
" Eitthvað verður örugglega undan að láta yfir mögrustu mánuðina þegar lítið sem ekkert er að gera í bænum .
Það er erfitt að halda skipinu á floti þegar staðirnir eru fullir af starfsfólki en nánast engir gestir .
Þeir túristar sem eru á ferðinni á rólegasta tímanum vilja þrátt fyrir allt fá fulla þjónustu og þar stangast á hagsmunir gesta og eigenda .
" Gesturinn verði hins vegar alltaf að njóta vafans , segir hann .
Hallgrímur segist ekki vera í samkeppni við sjálfan sig á torginu , staðirnar þrír séu það ólíkir .
" Fyrir mér er þetta alveg svart og hvítt ; annaðhvort fær maður sér sushi eða góða steik .
Þar verða því ekki árekstrar , að minnsta kosti ekki á kvöldin .
Og ef maður ætlar sér út í þetta brjálæði er eins gott að gera það á þessum stað .
Hér í kring er fullt af hótelum og gistiheimilum , mikil fjölgun ferðamanna kallar á auka þjónustu í mat og drykk og ef maður ætlar að vera í þessum bisness er best að vera þar sem fólkið er .
" Hann hefur unnið mikið sjálfur við að innrétta staðina ásamt fjölskyldu og vinum .
" Mér mun þykja vænt um margar spýturnar , sérstaklega barborðið á R5 .
Það var ekkert grín að saga þann bút , " segir Hallgrímur , en timbrið þar inni er allt rekaviður frá Birni bónda á Valþjófsstöðum á Melrakkasléttu .
Upphaflega hugmyndin með R5 microbar var að þar yrðu til 100 bjórtegundir og " af því ég hef lengi haft gaman af því að dreypa á viskíi , 100 viskítegundir og 100 tegundir af léttvíni .
Semsagt , 300 titlar .
Það er enn bara draumur en þó takmark ! Rosalega dýrt en sjálfsagt ekki vitlausari hugmynd en hver önnur ...
, " segir Hallgrímur .
Lax , lax og aftur lax Hallgrímur gefur hér góð ráð varðandi réttinn á myndinni af Kung Fu Express : " Hvernig sjóðum við sushigrjón ? Veljið stutt og feit sushigrjón í næstu búð .
Skolið grjónin mjög vel þar til öll sterkja er runnin af þeim , getur tekið a.m.k. 5 mínútur , og leggið í pott .
Látið vatn fljóta u.þ.b. þumlung yfir , fáið upp suðu og lækkið síðan í minnsta hita í u.þ.b. 5 mínútur .
Hellið soðnum grjónunum í plast eða viðarfat og notið aðeins trésleif við að marinera grjónin með 1 hluta sushiediki , ½ hluta sykri og ¼ hluta salti , öllu blandað saman áður en hellt er yfir grjónin og þau látin ná stofuhita .
Setjið grjónin ekki í kæli .
Makirúllur eru með noriblaðið utan um , nigiri eru grjónakoddar og úthverfar rúllur eru oft kallaðar californiarúllur .
Hér lékum við okkur að þessum þremur tegundum með laxi .
Gaman getur verið að leika sér örlítið með chili í stað wasabi til að fá " hitann " .
Ein leið til að leika sér með sósu er að blanda vandaðri chilisósu í japanskt majónes .
Um að gera að gera nokkur " mistök " í rúllunum til að geta prófað aftur og aftur ! " Nauta rib eye Einn rétturinn á T-bone steikhúsi Hallgríms og félaga hans við Ráðhústorgið er nauta rib eye með grilluðum maís og grillspjóti , sem sjá má á myndinni hér að ofan .
" Uppáhaldssteikin í dag er vel meyrnuð nauta rib eye .
Þegar við erum að velja kjöt verðum við að passa að það sé fullmeyrnað og tilbúið fyrir miðlungssteikningu .
Veljum kjöt með góðum fyrirvara , marinerum það í olíu og uppáhaldskryddjurtunum .
Oft getur verið gott að leysa örlítinn kjötkraft upp í olíu og pensla steikina þegar verið er að steikja eða grilla .
Fáum okkur þykka og myndarlega steik frekar en þunna því að þá er auðveldara að stjórna steikingu frá " rare " til " well done " .
Pössum að grillið eða panna séu vel heit þegar við byrjum að steikja og leyfum kjötinu að fá fallega steikarhúð áður en við snúum steikinni .
" Hallgrímur segir mjög mikilvægt að " hvíla " kjötið eftir steikingu í a.m.k. 5-10 mínútur til að viðhalda kjötsafanum og bragði .
" Ef við byrjum að skera kjötið of snemma flæðir allur safi og bragð úr steikinni .
Matreiðslumeistarinn segir mjög gott , og hvetur fólk til þess , að fjárfesta í kjötmæli , sem eru ekki dýrir , til að mæla kjötið okkar á meðan á eldun stendur .
" Rare " er u.þ.b. 55°C í miðju , " medium " u.þ.b. 60°C og " well done " u.þ.b. 70°C .
Til að fá kolagrillsilminn í gasgrillið er tilvalið að henda örlítilli birkigrein af tré nágrannans á gasgrillið síðustu mínúturnar ! " segir Hallgrímur .
Stökkt undir tönn og örlítið salt " Allt stökkt undir tönn og örlítið salt er frábært bjórsnakk , " segir Hallgrímur , spurður hvernig veitingar verði á boðstólum á RC microbar .
" Öðruvísi snakk getur verið þurrkuð hráskinka , " segir hann .
" Skellið hráskinku-sneiðum á smjörpappír og þurrkið við ca .
100 gráður á Celcius í rúman klukkutíma .
Útbúið sæta lauksósu til að dýfa í með örlitlu ediki , fínt söxuðum lauk , smá hunangi og örlitlu af salti í pott , svitið saman þar til vökvinn er gufaður upp og berið fram með hráskinkunni .
" Önnur fljótleg leið til að útbúa snakk með ölinu getur verið að " henda í pitsudeig , fletja þunnt út , smyrja með ólífumauki og rifnum parmesan , skera í litlar ræmur og baka stutt við 220 gráður eða þar til brauðstangirnar eru stökkar .
Einföld ostasósa hentar afar vel með : Hitið örlítinn rjóma í potti og notið alla ostenda í ísskápnum .
Til að drýgja sósuna er tilvalið að bæta rjómaosti með uppáhaldsbragðinu út í .
En munið að hafa snakkið stökkt og salt , því það kallar á meira öl ! " Myndin er tekin á R5 .
Rekaviðardrumbar nýtast þar til skrauts og þessir í glugganum verða borð .
Þarna sér yfir að T-bone steikhúsinu í rauða húsinu í fjarska .
