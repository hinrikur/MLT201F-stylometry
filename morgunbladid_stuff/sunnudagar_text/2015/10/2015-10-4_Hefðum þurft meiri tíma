Kennarafélag Reykjavíkur , Skólastjórafélag Reykjavíkur og Félag grunnskólakennara hafa lýst yfir áhyggjum af stöðu innleiðingar á nýju námsmati í skólum landsins .
Í bókun á fundi skóla- og frístundaráðs Reykjavíkur 23. september síðastliðinn sem kennara- og skólastjórafélagið lögðu fram kom fram að hvorki lægi fyrir með hvaða hætti nemendur útskrifast úr 10. bekk næsta vor né hvernig meta ætti nemendur inn í framhaldsskóla næsta haust .
Það ylli áhyggjum að á sama tíma væri verið að innleiða nýja aðalnámskrá í skólum landsins , nýtt vinnumat grunnskólakennara og einnig breyta einkunnagjöf nemenda .
Stjórn Félags grunnskólakennara skoraði á nýja Menntamálastofnun að taka málið föstum tökum og setja það í forgang og hefja formlegt samstarf við félög kennara og stjórnenda og fá þannig fagleg sjónarmið þeirra sem vinna í grunnskólum landsins .
Þeir segja að með slíku samstarfi hefði verið hægt að koma í veg fyrir þá óvissu sem ríkir um innleiðingu við lokamat úr grunnskóla .
" Það eru fjögur ár síðan ný aðalnámskrá grunnskóla var sett og það er búið að taka tíma að innleiða hana , " segir Svanhildur María Ólafsdóttir , formaður Skólastjórafélags Íslands .
Upphaflega átti að taka nýja námsmatskerfið upp í skólum á síðasta ári en menntamálaráðherra ákvað á þar síðasta ári að fresta innleiðingu fram á þetta ár .
" Við fengum frest fyrir rúmu ári , um eitt ár og sumir skólar eru komnir langt með að vinna þetta en að okkar áliti átti menntamálaráðuneytið að nota þennan tíma til að innleiða þessar hugmyndir frekar en það var ekki gert .
Nú hefur nýrri Menntamálastofnun verið falið að vinna það innleiðingarferli áfram og farið verður í að kynna frekar fyrir skólastjórnendum og kennurum nýtt námsmat og vinna með það .
" Svanhildur María segir að með þessari glænýju hugsun á námsmati sem kemur fram í nýrri aðalnámskrá þurfi mikla og góða forystu í innleiðingarferli .
" Það eru til dæmis bara fyrst núna að koma fram hugmyndir um rafrænt skírteini og vefur um námsmatið ; um þessi hæfniviðmið og hæfnieinkunn .
Þannig að það er ekki seinna vænna en að fara í að kynna það frekar .
Við óskuðum eftir því að þessar upplýsingar kæmu fyrr en þær gerðu það ekki og þá verðum við bara að bretta upp ermarnar og vinna í þessu það sem eftir er af þessum vetri .
Ég veit að Menntamálastofnun ætlar að kalla til hóp af kennurum , stjórnendum og hagsmunaaðilum til að skoða málið betur og fara í það og skoða hvað er hægt að gera á þessu ári .
En auðvitað hefðum við þurft meiri tíma , það er ekki spurning .
Það þarf að fara í markvissa kynningu og fræðslu til skólastjóra og kennara .
Þetta er ekki bara spurning um að verið sé að breyta tölum í bókstafi ; þetta er ný hugsun í námsmati .
" Svanhildur María segir að unnið verði með þetta eins vel og hægt sé , en eins og gefur að skilja séu skólar komnir mislangt með þá vinnu .
