Fyrir ári færði Eggert Hauksson , viðskiptafræðingur og fróðleiksmaður af húnvetnskum ættum , mér upplýsingar úr dagblöðum og tímaritum um vesturíslenska konu , Pearl Pálmason , sem lengi var frægur fiðluleikari í Kanada , og lék lengst af með Sinfóníuhljómsveit Toronto og var um skeið annar konsertmeistari hljómsveitarinnar .
Eggert hafði haft spurnir af því að Pearl Pálmason væri skyld mér og ég hefði hitt hana bæði hér á landi og í Kanada og kynni á henni nokkur skil .
Við Pearl vorum að öðrum og þriðja að frændsemi .
Faðir hennar var Sveinn Pálmason , bróðir Ingvars Pálmasonar alþingismanns , afa míns .
Þeir bræður voru Húnvetningar og ólust mest upp á Ysta Gili í Langadal .
Foreldrar þeirra voru Pálmi Sigurðsson af Skeggstaðaætt og Guðrún Björg Sveinsdóttir frá Ysta Gili .
Þau hjón bjuggu allvíða en á Ysta Gili lentu þau í hremmingum á harðinda- og grasleysisárunum milli 1880 og 1890 .
Auk þess hafði Pálmi lengi verið heilsulaus og lést 1884 , liðlega fertugur að aldri .
Þá hófst hrakningasaga Guðrúnar , sem ég fjalla ekki um hér , en hef skrifað um þá sögu og ævi hennar alla , þótt ekki hafi það birst á prenti .
Við þessar aðstæður var bót í máli að elstu synir þeirra hjóna , Pálmi Sveinn og Erlendur , voru komnir um tvítugt og því fulltíða menn að kalla , þótt önnur börnin væru yngri , þar á meðal Ingvar 11 ára og Sveinn 7 ára .
Móðir þeirra gat ekki haldið fjölskyldunni saman , enda eignalaus og skuldug .
Sveinn sonur hennar , yngsta barnið , fylgdi henni hvert sem hún fór , þar til hún andaðist södd lífdaga 1894 , 55 ára gömul .
Hún var þá flutt austur á Norðfjörð til sona sinna sem þangað höfðu flust og urðu þar velmegandi .
Erlendur Pálmason , næstelstur barna Guðrúnar Bjargar , fæddur 1864 , fluttist nýkvæntur til Kanada árið 1887 , kom sér þar vel fyrir , en dó á besta aldri , en á allstóran niðjahóp í Kanada og Bandaríkjunum .
Auk sona Ysta Gils-hjóna , sem nefndir hafa verið , var Jónas , fæddur 1870 , en fjögur af níu börnum þeirra hjóna höfðu dáið í frumbernsku .
Jónas Pálmason var sá eini bræðranna sem ávallt átti heima í Húnavatnssýslu , bóndi í Viðvík og á Kálfshamri , en lést á besta aldri árið 1908 .
Má með sanni segja að ekki hafi verið mulið undir langömmu mína um það er lauk .
En nú liggur leið frásagnar minnar vestur um haf .
Vesturför Sveins Pálmasonar Sveinn Pálmason var tæplega 17 ára þegar móðir hans dó .
Nokkur vandi hefur mér reynst að rekja ævi hans síðustu misserin sem hann var á Íslandi .
Ekkert hef ég í höndum sem bendir til að hann hafi farið til Norðfjarðar með móður sinni .
Það hef ég frá dætrum hans að hann hafi verið fáorður um för sína til Kanada annað en það , að hann gaf í skyn , að hann hefði fyrst flust til Noregs , slegist í för með norskum útflytjendum til Kanada .
Víst er að nafn hans finnst ekki í íslenskri útflytjendaskrá .
Ekki er óhugsandi að hann hafi lagt leið sína til Seyðisfjarðar um það bil sem móðir hans fluttist til Norðfjarðar .
Frá Seyðisfirði voru tíðar skipaferðir til Noregs á þessum árum og algengt að Íslendingar notfærðu sér það .
En svo mikið er víst að Sveinn Pálmason frá Ysta Gili er kominn til Winnipeg ekki síðar en 1895 , þá á 18. ári , fæddur 9. október 1877 .
Honum hefur ekki verið fisjað saman þessum húnvetnska unglingi sem einn í för gekk þá slóð sem hann gerði .
Ekki kann ég að segja frá því hvernig Sveini reiddi í fyrstu af þar vestra , hvernig hann sá sér farborða .
Hins vegar vitum við frændfólk hans sitthvað um æviferil hans .
Sveinn og Ingvar á Ekru , afi minn , skrifuðust á og kynnin héldust þannig allvel .
Ruby Sveinsdóttir sagði mér margt af ævi föður síns og þeirra hjóna .
Af Sveini er það að segja að hann gerðist húsasmiður og verktaki í húsbyggingum og húsateiknari , forsmiður eins og Hörður Ágústsson nefndi byggingameistara , sem að hálfu og heilu unnu sem arkitektar .
Verktakastarfsemi hans gekk ekki áfallalaust og lauk um síðir .
Að því loknu vann hann verslunar- og kaupsýslustörf , rak m.a. matvöruverslun í félagi við aðra á góðum stað í Winnipeg og átti góð viðskipti við landa sína sem þar bjuggu .
Árið 1907 kvæntist Sveinn Pálmason Gróu Sveinsdóttur frá Kletti í Reykholtsdal .
Hún var þá 25 ára , Sveinn þrítugur .
Hún lést árið 1951 , 69 ára að aldri .
Sveinn andaðist þremur árum síðar , 77 ára gamall .
Hjónaband þeirra var farsælt .
Gróa var af þekktum borgfirskum ættum .
Ræktu þær systur , Ruby og Pearl , vel borgfirska frændsemi sína og gerðu sér títt um móðurætt sína .
Í minningargrein í Lögbergi 31. maí 1951 um Gróu segir að hún hafi flust til Kanada 1899 , 17 ára gömul , en ekki er getið ástæðu þeirrar ferðar til svo fjarlægs lands né hvort hún var þar í venslamannahópi .
Gróu er svo lýst að hún hafi verið fríð kona , björt á hár og hörund og glæsileg , glaðvær og félagslynd .
Einhver sagði mér , að Gróa hefði verið snör í snúningum og talsvert farið fyrir henni , en maður hennar rólyndismaður í dagfari og hvorki datt af honum né draup .
Því var bætt við í mín eyru að Gróa hefði elskað mann sinn heitt og vissi engan honum fremri .
Heyrði ég af vörum fólks vestra , sem þekkti Svein og Gróu , að þau höfðu á sér gott orð og börn þeirra talin afbragðsfólk að gáfum og myndarskap .
Gróa Sveinsdóttir og Sveinn Pálmason eignuðust fjögur börn .
Elstur var Pálmi fiðluleikari og tónlistarkennari í Winnipeg , næstelst var Valgerður Ruby , kona Arthurs Dawson námuverkfræðings í Calgary .
Þriðja barnið var Guðrún Pearl , fiðlusnillingur , sem hér kemur mest við sögu , og loks Stefán Douglas , læknanemi , sem féll í Evrópu í heimsstyrjöldinni síðari , rúmlega tvítugur að aldri .
Íslenska var lengst af heimilismál Gróu og Sveins .
En enska var fjölskyldunni jafntöm , ekki síst börnunum , og ráðandi tungumál flestra þegar fram í sótti .
Þegar ég hitti Pearl fyrst 12 ára drengur á Norðfirði 1938 , talaði hún við okkur frændfólk sitt á íslensku svo að í engu skeikaði .
Löngu síðar þegar fundum okkar bar saman vestra , hafði hún mjög týnt niður íslenskunni .
Hið sama átti við um Ruby .
Þær skildu íslensku , en treystu sér ekki til að tala málið , enda eru fáir til lengdar tvítyngdir í eiginlegum skilningi .
En málkunningjar mínir í Winnipeg höfðu á orði um Pálma Sveinsson að hann hefði alla tíð verið vel mæltur á íslensku og allra manna skemmtilegastur þegar hann sagði gamansögur á Winnipeg-íslensku .
Hann var fjölgáfaður og mikill húmoristi sem náði hljóði úr hvers manns barka .
Þetta voru nokkur orð um ættir og uppruna Guðrúnar Pearl Sveinsdóttur , sem fædd var í Winnipeg af íslensku foreldri 2. október 1915 , en verður hér nefnd Pearl Pálmason .
Hún var ósvikinn Íslendingur að ætt , en var vitaskuld kanadískur borgari og bar kanadískt nafn sitt og nafnfrægð með rentu .
Tónlistarferill Pearl Pálmason Líf Pearl Pálmason frá ungum aldri var helgað tónlist með markvissu námi í fiðluleik frá því heima hjá Pálma bróður sínum .
Hann var nokkrum árum eldri og lagði stund á fiðlunám og var kominn vel á veg þegar hann fór að segja 9 ára systur sinni til .
Pearl sýndi þegar framúrskarandi næmi á tónlist og færni í fiðluleik .
Þegar á forskólaaldri naut hún almennrar tónlistarfræðslu hjá Ólafi Þorsteinssyni , vinsælum tónlistarmanni í Manitoba , sem þekktastur er fyrir lag sitt Gimlivalsinn , sem enn er sunginn við ýmis tækifæri vestra , enda söngvænt lag .
Pearl var kært að minnast þessara fyrstu tónlistarkennara sinna sem lögðu grunn að því sem hún varð .
Ellefu ára hnáta lék hún fyrst á opinberum tónleikum með Pálma .
Varð mörgum þá ljóst að þar var á ferð efni í góðan fiðluleikara .
Ári síðar hlaut hún sérstök silfurverðlaun á lokatónleikum fornáms síns í Winnipeg .
Þessi verðlaunaveiting var sérstakur heiður , sem aðeins útvöldum hlotnaðist og var vegabréf til langskólanáms í hljóðfæraleik , enda stóð ekki á því að sú braut lægi henni opin .
Í stuttu máli beið hennar samfelldur og glæsilegur námsferill undir handleiðslu heimskunnra snillinga í Toronto , London og New York .
Snemma tók hún þátt í tónleikum víðsvegar og var henni tekið sem mikilhæfum fiðluleikara og einleikaraefni á námsárum .
Því miður vantar mig nánari upplýsingar en Pearl kom oft fram sem einleikari á fiðlu og með samleik við aðra .
Hef ég vitneskju um að þau Ragnar H. Ragnar léku saman á fiðlu og píanó á þeim árum , sem leiðir þeirra lágu saman vestra .
Ragnar er kunnur sem tónlistarfrömuður á Ísafirði , en hann var einnig virkur og virtur tónlistarmaður á Íslendingaslóðum í Kanada og Bandaríkjunum meira en aldarfjórðung og mat Pearl mikils .
Hitt er annað mál að Pearl ákvað snemma að keppa ekki svo mjög að einleikarastarfi , því að hún sá fram á sífelld ferðalög stað úr stað og vildi heldur einbeita sér sem hljómsveitarfiðlari .
Í samræmi við það gekk hún til liðs við Sinfóníuhljómsveit Toronto árið 1942 eftir aðalnám sitt í London og annan undirbúning fram til þess tíma .
Meginlífsstarf hennar var þá markað .
Hún bast Torontohljómsveitinni svo náið að starf hennar þar stóð full 39 ár eða 40 starfsannir frá 1942 til 1981 .
Einn atburður er oft talinn hin stóra stund í lífi hennar , er hún kom fram sem einleikari í Town Hall í New York árið 1948 , þá fullþroska og reyndur fiðluleikari .
Sá heiður sem þetta var tengdist vafalaust því að fyrirfarandi misseri hafði hún verið í framhaldsnámi hjá dr. Demetriusi Dounis , sem þá var einn helsti stórjaxlinn í tónlistarheimi New York borgar .
Önnur stór stund í lífi Pearl var þegar hún lauk 40 ára starfsferli hjá Toronto-sinfóníunni með kveðjutónleikum þann 9. ágúst 1981 , og uppskar langvinnt og dynjandi lófatak 10.000 þakklátra árheyrenda sem allir risu á fætur .
Þá var hún hálfsjötug , en í fullu starfsfjöri .
Þótt hún hætti þá störfum , gat hún unað vel við minningarnar og hið góða orð sem hún ávann sér sem framúrskarandi hljóðfæraleikari .
Árum saman hafði hún verið annar konsertmeistari hljómsveitarinnar og iðulega gegnt starfi konsertmeistara .
Auk þess var hún í miklum metum í listalífi Toronto og heiðruð margvíslega fyrir störf sín .
Fjarri fór að Pearl settist í helgan stein að loknum nær fjórum áratugum með sinfóníuhljómsveitinni .
Hún átti enn eftir langt og merkilegt starfstímabil .
Einbeitni hennar , framtakssemi og atorka fékk með sanni að njóta sín .
Stofnaði hún eigin hljómsveitir , jafnframt því sem hún gekk til liðs við starfandi hljómsveitir , stórar og smáar , á ýmsum stöðum , leiðbeindi og kenndi .
Hún stofnaði m.a. strengjatríó og strengjakvintett og nefndi eftir sínu íslenska heiti Perla tríó og Perla kvintett , svo ég noti íslenska stafsetningu út í gegn ! Um tíma var hún konsertmeistari ungrar sinfóníuhljómsveitar í Oakville , nágrannaborg Toronto .
Oakville er raunar þekkt menningarborg , töluvert fólksfleiri en Reykjavík og dæmi um að listir geta þróast víðar en í heimsborgum .
Þess er vert að minnast að Pearl Pálmason stundaði tónlistarkennslu meira og minna alla ævi og fram kemur í heimildum mínum , að hún var farin að kenna á fiðlu 15 ára gömul .
Hún var ætíð virk í félagssamtökum tónlistarmanna í Toronto .
Um skeið var hún formaður The Toronto Haliconian Club , sem er félag kennara sem starfa á fjölþættu sviði lista þar í borg .
Yfirleitt þótti Pearl félagslynd og vinmörg , eins og sagt var um Gróu móður hennar , og hún setti ljós sitt ekki undir mæliker .
Þá var hún félagi í Íslendingafélaginu í Toronto og fann alltaf fyrir Íslendingnum í sér , hélt ætterni sínu á loft hvar sem var .
Íslandsdvölin 1938 Að ofanrituðum orðum sögðum er við hæfi að segja frá beinum kynnum hennar af Íslandi og íslenskri þjóð í heimalandinu .
Verður staðnæmst við árið 1938 .
Það ár kom hún til Íslands snemma sumars , líklega síðla í maí og dvaldist í landinu langt fram á haust , mest í Reykjavík , en fór víðar um landið .
M.a. lagði hún leið sína austur á Norðfjörð .
Þar átti hún tvo föðurbræður , Ingvar og Pálma , sem voru drjúgir ættfeður , þar var helst að Pearl hitti nánasta skyldfólk sitt .
Frumkvæði að ferð hennar til Íslands átti án efa frændi hennar Sveinn Ingvarsson lögfræðingur og þá forstjóri Viðtækjaverslunar ríkisins .
För hennar austur á Norðfjörð var í boði hans og Ingvars föður hans .
Eins og áður hefur komið fram fluttist Pálmi Pálmason , föðurbróðir hennar , til Norðfjarðar skömmu fyrir 1890 , en Ingvar fluttist austur 1891 .
Gerðust báðir grónir Norðfirðingar .
Mér er koma Pearl til Norðfjarðar minnisstæð , enda var ég orðinn 12 ára .
Ég held ég muni það rétt að fyrstu vikuna í júní þetta ár var veður bærilegt , þótt vissulega væri snjór í fjallagiljum enn viðloðandi og túngrös rétt að taka við sér .
Dvöl hennar eystra miðaðist við áætlun strandferðaskipa og var ekki löng .
En minnisstæð hefur hún áreiðanlega verið henni eins og hún er minnisstæð okkur sem enn lifum af frændfólki hennar eystra .
Þegar til Reykjavíkur kom úr strandferðinni austur tók megindvöl hennar við sumarlangt .
Og þar mátti segja að hlutirnir gerðust ! Var Sveinn Ingvarsson henni til halds og trausts um hvað eina .
Hann kom henni í kynni við íslenska tónlistarmenn og samtök þeirra og átti stærstan hlut að því að Pearl gat efnt til tónleikahalds í Gamla bíói tvívegis , fyrst 15. júní og aftur 30. september við góða aðsókn og framúrskarandi undirtektir .
Árni Kristjánsson var meðleikari hennar á píanó .
Páll Ísólfsson tónskáld var tónlistargagnrýnandi Morgunblaðsins .
Í gagnrýni sinni minnti hann á að eins og kunnátta hennar í fiðluleik væri " geysimikil " hafi hún valið til flutnings erfið verk og " sýnt hversu alhliða og leikandi tækni hún hafi náð á hljóðfæri sitt " , svo ung sem hún væri .
Meginniðurstaða hans um frammistöðu Pearl fólst í þessum orðum : " Var allur leikur hennar myndugur og víða töfrandi fagur og heillandi .
" Mbl. 17.6.1938 .
Pearl hélt einnig kvöldtónleika í Dómkirkjunni .
Auk þessara tónleika lék Pearl í dagskrá Ríkisútvarpsins 23. október .
Segir í Útvarpstíðindum " það einn merkasta viðburð í hljómlistarstarfi útvarpsins nú um langt skeið " .
Útvarpstíðindi birta viðtal við hana og spyr blaðamaður hana hvort hún gæti hugsað sér að setja íslensk lög á efnisskrá sína .
Hún kveðst gjarna vilja það , en sá hængur sé á að íslensk lög séu yfirleitt samin til söngs en síður til hljóðfæraflutnings , " ...
finnst mér það einkenna dálítið íslenzkt tónlistarlíf , að menn dá sönginn tiltölulega meira hér en aðrar greinar hljómlistarinnar , " er haft eftir henni í Útvarpstíðindum .
Tímarit Tónlistarfélagsins 3. hefti 1938 fjallar um Pearl sem fiðluleikara og glæsilegan feril hennar sem námsmanns og flytjanda ýmiss konar fiðlutónlistar .
Segir svo orðrétt : " Vestan hafs hefir ungfrú Pálmason oft komið fram sem einleikari , bæði á sjálfstæðum tónleikum og á annan hátt .
Einnig hefir hún leikið í strokkvartettum , enda hefir hún mikinn áhuga fyrir kammermúsik .
Viðfangsefni hennar hafa flest verið mjög erfið og má t.d. nefna konserta eftir Sibelius , Glazounov og Mozart , sónötur eftir Beethoven og ýms smálög , sem krefjast framúrskarandi tækni .
En bæði íslenzk og ensk blaðaummæli um leik hennar eru mjög á einn veg , að hann sé með afbrigðum góður .
" Dvöl Pearl Pálmason á Íslandi sumarið 1938 var í raun áfangi eða viðkoma á leið hennar til áframhaldandi náms í London , sem var hennar dvalarstaður næsta ár og hafði verið fyrirfarandi ár , en hlaut bráðan enda þegar heimsstyrjöldin síðari hófst 1. september 1939 .
Þá fýsti hana mjög að komast heim til Winnipeg .
Af undirbúningi heimferðarinnar er býsna dramatísk saga , mörkuð af ógnum styrjaldarinnar .
Um það gef ég systur hennar , Ruby Dawson , orðið : " Pearl hafði lokið námi sínu hjá Carl Flesch í Englandi .
Hún pantaði far með [ bandaríska farþegaskipinu ] Atheniu til New York og bað foreldra sína að senda sér peninga fyrir fargjaldinu .
En peningasendingin dróst , svo að hún missti af skipinu .
Atheniu var sökkt við Írland .
Svo vel vildi til að frændi okkar , Sveinn Ingvarsson , búsettur á Íslandi ...
var staddur [ í viðskiptaerindum ] í London um þessar mundir , og tókst honum að útvega henni far með Oslofjord , sem var í förum milli Noregs og New York .
En mánuði síðar [ í annarri ferð ] var Oslofjord sökkt .
Mórallinn í sögunni er sá , að Pearl Pálmason verður ekki í hel komið ! — Úr þessu hefst æviskeið og starfsferill hennar , sem þegar hefur verið rakinn , þ.e. tónlistarvegsemd hennar í Toronto , sem stendur öllu öðru ofar í lífi hennar og starfi .
" Úrvalsfiðlan frá 1741 Áður en ég lýk þessari knöppu frásögn af merkri tónlistarkonu , þykir mér hlýða að greina frá því að Pearl eignaðist dýrmæta fiðlu frá 18. öld sem var umtalsverður þáttur í sögu hennar .
Ekki fer milli mála að Pearl var metnaðarfull og fann til sín .
Hún var sköruleg kona .
Í loftinu liggur að hún hefði getað hugsað sér að eiga fiðlu eftir hina frægu ítölsku fiðlusmiði Stradivarius-feðga á 17. og 18. öld .
Slík löngun var vitaskuld óvon .
Hins vegar eignaðist hún úrvalsfiðlu frá 18. öld eftir nafnkunnan ítalskan fiðlusmið , Januarius Gagliano .
Hann mun hafa verið af þekktri tónlistarætt , starfaði í Napóli og þar smíðaði hann fiðluna , sem hér um ræðir , árið 1741 .
Saga fiðlu þessarar er rakin þannig á blöðum sem ég hef undir höndum , að 1895 selur W.E .
Hill & Co hana manni að nafni John A. Brown .
Árið 1938 er eigandi hennar nefndur Pierre Vidoudez og selur hana Jean Klein í Genf .
Pearl Pálmason kaupir fiðluna 1960 .
Um kaupverð er ekki talað .
Eftir það er fiðla þessi hennar aðalhljóðfæri að ætla má , en ekki hef ég á takteinum neinar sérstakar umsagnir um notkun hennar á fiðlunni .
Hins vegar lét hún svo um mælt , að hún elskaði slíkan kjörgrip meira en frægð sína og frama og hvers kyns metorð .
Þá stendur hér á minnisblaði hjá mér að verðmat á fiðlunni sé Value : $350,000 .
Þetta verð get ég að sjálfsögðu ekki rengt og hlýt að fagna eignarstöðu hinnar knáu vesturíslensku frænku minnar , sem skírð var Guðrún Perla Sveinsdóttir eftir ömmu sinni , húnvetnskri konu , Guðrúnu Björgu Sveinsdóttur frá Ysta Gili , sem var hundelt til dauðadags fyrir skuld við Engihlíðarhrepp , öreigaekkja , sem reyndi að framfleyta sér sem vinnukona eða í húsmennsku eftir makamissi og gjaldþrot á harðindaárunum upp úr 1880 og snerti ekki síst Húnvetninga .
Leggi hver út af þessu innskoti sem hann vill ! Í erfðaskrá sinni arfleiddi Pearl fiðluna arfþega , sem ekki er upplýst hver er , en með strangri kvöð um að fiðlan yrði " lánuð Canada Council for the Arts ótiltekinn tíma að því er virðist , en listráðinu ætlað að deila hljóðfærinu milli ungra og efnilegra nema í fiðluleik til tímabundinna afnota .
" Þótt ýmsum mætti þykja þessi arfur nokkuð sérstæður , lýsir ráðslagið stórhug arfleiðandans um mikilvægi fiðlunnar sem lifandi hljóðfæris öld af öld .
Af Pearl Pálmason er það síðast að segja af minni hálfu , að hún giftist ung að árum , en þau hjón skildu eftir skamma og erfiða sambúð .
Eftir það lifði hún einlífi og eignaðist enga afkomendur .
Eins og ráða mátti af stóru og vel búnu einbýlishúsi hennar í Toronto , þar sem margir nutu gestrisni hennar , var hún ágætlega efnuð og kunni vel með fé að fara .
Pearl Pálmason lést í Toronto 17. febrúar 2006 á 91. aldursári .
