Svanur Guðrúnarson húðflúrmeistari hjá Tattoo og skart segir húðflúr hafa notið mikilla vinsælda síðasta áratug og sér hann mikla aukningu í stærri húðflúrum .
" Fólk er að fá sér miklu stærri tattú og er lagt í það í upphafi að það verði stórt .
Áður var algengara að fólk var að fá sér minni og svo safnaði það saman fleirum og var það tengt saman með bakgrunni .
En nú er þetta planað frá upphafi , " segir Svanur en " ermarnar " eru mjög vinsælar að hans sögn .
Ermi er eins og nafnið gefur til kynna þegar allur handleggur er húðflúraður frá úlnlið og upp að öxl .
Konur eru í auknum mæli að fá sér " ermar " segir Svanur þó að karlar séu enn í meirihluta .
Aldurshópurinn sem sækir helst í húðflúr hjá Svani er milli tvítugs og þrítugs .
Notar aðeins viðurkennda liti Aðspurður sagðist Svanur ekki hafa heyrt að liturinn væri að greinast í eitlum .
Hann segir að þau noti aðeins viðurkennda liti sem Evrópusambandið hefur samþykkt .
" Þeir taka stikkprufur úr litunum sem eru í gangi og gefa grænt ljós á þá liti sem má nota .
Þetta eru bara örfáar tegundir sem er í lagi að nota , " segir hann og bætir við að þau séu látin vita ef eitthvað kemur úr stikkprufum sem ekki er í lagi .
" Við erum bara að nota það öruggasta .
Síðan eru til eftirlíkingar af þessum litum sem eru ekki vottaðir frá Evrópusambandinu eða neitt slíkt og er hægt að kaupa á Ebay .
Það er vandamálið .
Það er svo rosalega mikið af fólki sem er að gera þetta heima hjá sér af því það eru svo aðgengilegar græjur á Ebay .
Þá eru að koma inn litir sem eru ekki undir neinu eftirliti og við höfum ekkert með að gera .
Og þeir heita oft sömu nöfnum .
Þetta eru eftirlíkingar og þeir kosta ekki nema brot af því sem alvöru litir kosta .
" 