Út er komin bókin Ljóð og líf Helgu Pálsdóttur á Grjótá .
Bókaútgáfan Sæmundur á Selfossi gefur út .
Helga Pálsdóttir ( 1877-1973 ) var vinnukona í Fljótshlíðinni alla ævi , ógift og barnlaus .
Lengst af var hún á bænum Grjótá og þjónaði þar sömu fjölskyldu kynslóðum saman , en hún var jafnframt sveitarskáld Fljótshlíðinga og orti þegar það þurfti fyrir munn sveitunga og vina , jafnt ljóðabréf og erfiljóð .
Kveðskapur Helgu er hefðbundinn að formi og efni og í ljóðum hennar birtist hið gamla íslenska sveitasamfélag og menning þess frá sjónarhóli vinnukonunnar .
