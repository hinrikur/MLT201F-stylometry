Vanda þarf valið þegar kemur að getnaðarvörnum kvenna .
Margt er í boði og misjafnt hvað hentar hverri konu .
Lykkjan hefur verið talin henta eldri konum sem hafa eignast börn en þykir góður kostur fyrir þær yngri líka .
Smálykkjan er 99,8 % örugg og hentar vel ungum konum og endist í þrjú ár .
Ásdís Ásgeirsdóttir asdis@mbl.is Mjög brýnt þykir að fræða ungmenni um heim allan um hvaða kostir eru í boði því talið er að 41% af öllum þungunum í heiminum sé ekki planað .
Af þeim endar helmingur í fóstureyðingu .
Oft eru það ungar stúlkur sem ekki hafa aðgang að getnaðarvörnum eða hafa ekki fengið viðunandi fræðlsu um kynlíf og getnaðarvarnir sem verða óléttar og hefur það víðtæk áhrif á líf þeirra .
Samfélagsmiðlar notaðir Nýlega var haldinn blaðamannafundur í höfuðstöðvum fyrirtækisins Bayer í Turku í Finnlandi þar sem kynntir voru fyrir blaðamönnum nýir kostir í getnaðarvörnum kvenna .
Einnig var sagt frá herferð sem Bayer hefur farið af stað með fyrir unga fólkið til að mennta það um þessi mál undir slagorðinu " Þitt líf - þín framtíð " ( It ' s your life - your future ) .
Til þess að nálgast þennan aldurshóp hafa þau ákveðið að ná til ungmenna með því að tengja saman ungmennin undir AFriendofMine og geta þau skipst á spurningum þar án þess að geta nafns .
Hægt er að nota þetta " hashtag " -merki til að búa til YouTube-myndbönd eða nota á samfélagsmiðlum og eru ungmenni hvött til að búa til sitt eigið efni .
Þannig er vonast til að umræða skapist á netinu sem nær til krakka og ungmenna á þeirra eigin forsendum .
Upplýsingar um kynlíf og getnaðarvarnir ættu því að ná til fjölda ungmenna um allan heim ef vel tekst til .
Ranghugmyndir um lykkjuna Margar ranghugmyndir og mýtur eru á sveimi í sambandi við þungun og getnaðarvarnir .
Bayer gerði könnun árið 2015 sem náði til tæplega sex þúsund kvenna í Kanada og Evrópu á aldrinum 20-29 ára .
Þeir komust að því að 10% kvenna trúa því að þær verði ekki þungaðar meðan á blæðingum stendur .
53% kvenna vita ekki hvar G-blettinn er að finna og 31% taldi að konur sem ekki ættu börn gætu ekki verið á lykkjunni , en það virðist vera útbreiddur misskilningur .
Hjá þessum aldurshópi er algengasta getnaðarvörnin P-pillan en hana nota 43% kvenna en næst kemur smokkurinn hjá 31% .
Þrátt fyrir að lykkjan sé ein áhrifamesta og öruggasta getnaðarvörnin sem til er höfðu 33% kvenna ekki heyrt talað um lykkjuna og 43% töldu sig ekki geta notað hana vegna mýtunnar um að þær henti ekki barnlausum konum .
Aðrar ranghugmyndir voru áberandi hjá þessum aldurshópi .
25% töldu að lykkjan myndi hafa áhrif á getu þeirra síðar til að verða þungaðar og 17% töldu að sársauki fylgdi ísetningu .
Einnig töldu 17% að þær myndu breytast í vextinum við notkun lykkjunnar .
Þarf ekki að muna eftir pillu Langtímagetnaðarvarnir eru þær sem notaðar eru til að koma í veg fyrir þungun í eitt ár eða lengur .
Gamla góða koparlykkjan er enn notuð en vinsælli er í dag hin svokallaða hormónalykkja en einnig er hægt að láta setja hormónastaf undir húð á handlegg og virkar hann svipað og hormónalykkjan .
Þessar vörur eru hannaðar til að virka í 3 , 5 eða 10 ár eftir afurð .
Alltaf er hægt að fjarlægja lykkju eða staf og verður konan strax frjó .
Helsti kosturinn við þessar langtímagetnaðarvarnir er að ekki þarf að muna eftir því að taka pillu daglega .
Einnig er þessi tegund getnaðarvarna mun ódýrari en aðrar getnaðarvarnir því aðeins þarf að greiða í upphafi og dugar hún síðan í 5-10 ár .
Þrátt fyrir að kostnaður sé meiri í upphafi eru langtímagetnaðarvarnir mun ódýrari þegar uppi er staðið .
Hentar vel konum sem ekki eiga börn Hormónalykkjan er úr mjúku plasti en hún er lítil og T-laga og passar fullkomlega inn í legið .
Hún gefur frá sér staðbundin hormón í mjög smáum skömmtum og dugar í 3-5 ár eftir tegund .
Minni tegundin dugar í 3 ár og er gjarnan notuð fyrir ungar konur allt niður í 14 ára og hentar hún mjög vel fyrir konur sem ekki hafa átt börn .
Þær eru 99,8% öruggar og teljast því það öruggasta á markaðnum .
Lykkjan hefur engin áhrif á kynlíf og flestar konur hætta á blæðingum eða þær minnka til muna .
Það er öfugt við koparlykkjuna en hún eykur oft blæðingar kvenna .
Fyrir ungar konur sem eru að íhuga sína fyrstu getnaðarvörn eða vilja skipta yfir í smálykkjuna svokölluðu þá hentar hún sérlega vel fyrir þær sem vilja minnsta mögulega hormónaskammt , óska eftir öruggari getnaðarvörn á milli barneigna og vilja minni eða engar blæðingar .
Þessi lykkja inniheldur ekki estrógen og því ekki með aukaverkanir sem því getur fylgt .
Ef bornar eru saman getnaðarvarnirnar hormónalykkjan , smokkurinn og pillan má sjá að aðeins 0,2% kvenna sem notuðu lykkjuna urðu óléttar á móti 9% þeirra sem notuðu pilluna og 18% þeirra sem reiddu sig á smokkinn .
Fóstureyðingar ekki góður kostur Á Íslandi hefur fjöldi fóstureyðinga haldist nokkuð jafn síðan árið 1996 eða í kringum tæplega þúsund á ári samkvæmt tölum frá landlæknisembætti .
18% allra þungana hér á landi enda í fóstureyðingu .
Þessar tölur mætti lækka með aukinni þekkingu og meira öryggi í getnaðarvörnum .
Færri ótímabærar þunganir myndu spara þjóðfélaginu mikla fjármuni auk þess sem ótímabær þungun hefur gríðarleg áhrif á framtíð ungra kvenna og barna þeirra .
52 milljónir fóstureyðinga • Af 208 milljónum þungana á ári í heiminum er 41% ekki planað .
• Af þessum ótímabæruþungunum endar helmingur í fóstureyðingu .
• 16 milljónir stúlkna á aldrinum 16-19 ára fæða börn árlega í heiminum .
• Aðalorsök dauða ungra kvenna á aldrinum 16-19 ára í heiminum er fæðingarerfiðleikar .
• Ein milljón stúlkna undir 15 ára eignast börn á ári hverju .
• 33 milljónir þungana eru vegna þess að getnaðarvarnir voru ekki notaðar rétt .
• Kynfræðsla er skylda í einungis 50% af skólum í löndum EU og er kennslan í þeim efnum oft ekki fullnægjandi .
• Getnaðarvarnir koma í veg fyrir 188 milljónir óvelkomnar þunganir árlega sem skilar sér í 112 milljónum færri fóstureyðingum , 1,1 milljón færri ungbarnadauðsföllum og 150.000 færri dauðsföllum kvenna vegna barnsburðar .
• Meir en helmingur allra kvenna á barneignaaldri í vanþróuðu ríkjum heims , eða 867 milljónir kvenna , vilja koma í veg fyrir þungun .
• Áhrif af óvelkomnum þungunum er stórt vandamál á heimsvísu og mjög kostnaðarsamt fyrir heilbrigðis- og félagskerfi landa .
• Talið er að með aukinni menntun um getnaðarvarnir myndu þjóðir heimsins spara peninga og bjarga mannslífum .
