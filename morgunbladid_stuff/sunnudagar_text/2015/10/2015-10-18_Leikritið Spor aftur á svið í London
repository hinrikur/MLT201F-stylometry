" Ég sá alltaf fyrir mér að leikritið gæti endað á sviði því það er mjög myndrænt , " segir Starri Hauksson , höfundur útvarpsleikritsins Spor sem er nú sett upp á sviði í annað sinn í London á þessu ári .
Leikritið var frumflutt á Rás 1 fyrir nokkrum árum en það er norrænn leikhópur með nokkra íslenska innanborðs sem sýnir leikritið í The Drayton Arms Theatre í Suður-Kensington næstu tvær vikurnar og verður það frumsýnt 20. október .
Hópurinn samanstendur af meðlimum úr leikhópunum StepByStep Productions og SimpleLife Productions en með aðalhlutverk fara Aron Trausti , Sigurður Hólm , Vala Fannell , Bragi Árnason og Sindri Swan .
Listrænn stjórnandi leikhópsins er íslenski leikstjórinn og leikarinn Vala Fannell og leikstjóri er Maya Lindh .
Nokkrar af sýningunum verða á íslensku með enskum texta en það er Aron Trausti sem þýðir verkið á ensku .
Verkið var prufukeyrt á leiklistarhátíðinni Crouch End Festival í London í sumar fyrir fullu húsi og þurfti að bæta við sýningum til að anna eftirspurn .
Starri segir áhugann á verkinu hafa komið sér skemmtilega á óvart .
" Ég hef í gegnum tíðina verið að skrifa um allt milli himins og jarðar fyrir fólk og sagði bara já þegar þau vildu fá að þýða verkið .
Þau hafa safnað fyrir því að geta sett upp verkið núna í Drayton Arms-leikhúsinu á Karolina Fund og hafa strax náð að safna fyrir tveimur sýningarvikum og eru langt komin með fleiri sýningar .
Mér skilst á leikstjóranum að þau séu að gæla við þá hugmynd að gera bíómynd úr verkinu og hefja þá vinnslu strax næsta sumar .
Það er gaman að sjá hvað þau hafa mikla ástríðu fyrir þessu .
" Starri sér um rekstur Gauksins ásamt unnustu sinni Sólveigu Johnson og segist lítinn tíma hafa haft til skrifta síðustu tvö árin .
Í gegnum tíðina hefur hann meðal annars sett upp ljóðasýningu , tekið þátt í ýmsum ljóðagjörningum , skrifað einleikinn Önnu fyrir Lifandi leikhús og verið viðloðandi " Bar leikhús " í samstarfi við Þórdísi Elvu Þorvaldsdóttur og Guðmund Inga Þorvaldsson en það samstarf leiddi til uppsetningar á Ójólaleikritinu .
Þá er hann einn af meðlimum Vinnslunnar sem er tilraunavettvangur fyrir listgreinar , þar á meðal leikhús .
" Ég er sestur aftur við skrif á nóttunni , svona þegar það er búið að loka Gauknum .
Það er það mikið að gera að skrifin eru yfirleitt hjáverk , " segir Starri sem er barnabarn einnar ástsælustu skáldkonu Íslendinga , Jakobínu Sigurðardóttur , og ólst upp í námunda við hana í Mývatnssveit .
Spor fjallar um líf í kjölfar áfalls og segir frá þrítugum manni , Andra , sem býr einn og neyðist til að horfast í augu við fortíðina einn daginn .
Verkið tekur á þáttum eins og fyrirgefningu , missi og óstöðugleika tilfinningalífsins .
" Það má segja að þetta sé kómískt drama , mig langaði að skrifa dramaleikrit sem væri ekki væl .
Það getur nefnilega verið gott að hlæja að hlutum sem eru hrikalegir .
" 