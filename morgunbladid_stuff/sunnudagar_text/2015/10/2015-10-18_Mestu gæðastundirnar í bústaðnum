Fjölskyldumeðlimir eru : " Við erum eins og svo margar aðrar fjölskyldur með flókna samsetningu .
Á heimilinu búa Sólveig Gísladóttir , blaðamaður á sérblöðum Fréttablaðsins , Ólafur Helgason , deildarstjóri á tæknisviði Öryggismiðstöðvarinnar , Birgitta Ösp Ólafsdóttir , 18 ára stjúpdóttir , Sigríður Salka 7 ára og Grímar Gauti 3 ára .
Védís Kara , stjúpdóttir mín , á síðan eigin fjölskyldu , eiginmann , tvær dætur og einn stjúpson .
" Þátturinn sem allir geta horft á ? " Áhugasviðið er æði ólíkt .
Doddi og Dóra eiga hug þess minnsta , Gló magnaða og álíka heilla þessa sjö ára sem ungmennið hefur enga þolinmæði fyrir enda ýmsar sápur fremur á matseðlinum þar .
Við foreldrarnir þjáumst síðan yfir þessu öllu saman .
Líklega eru þó forframaðar teiknibíómyndir það sem við getum helst sameinast um , auk þess sem við náðum ágætlega saman yfir Benjamín dúfu .
" Maturinn sem er í uppáhaldi hjá öllum ? " Ég myndi vilja nefna eitthvert gúrmet-fæði en ætli pitsan sameini ekki áhuga allra .
Annars er mjög vinsælt að grilla á heimilinu .
" Skemmtilegast að gera saman ? " Sundferðir eru í miklu uppáhaldi hjá öllum .
Krakkarnir elska að ærslast og foreldrarnir hafa sett slakandi pottaferðir á bið í nokkur ár og láta öllum illum látum með þeim stuttu .
Fjölskyldan á líka ágætar stundir í eigin heitum potti sem er á svölum á áttundu hæð í Breiðholtinu .
Gönguferðir um Elliðaárdalinn eru líka vel séðar .
Mamman sér svo um að vekja áhugann á hestamennsku meðan pabbinn uppfræðir ungviðið um veiði , bíla og hjólaferðir .
" Borðið þið morgunmat saman ? " Í einu orði sagt : Nei .
Hér býr samsafn af B-manneskjum , utan húsföðurins sem vaknar á undan öllum öðrum og á stund með sjálfum sér við matarborðið áður en fýlutröllin fara á fætur .
Þó skánar yfirleitt skapið þegar ungarnir hafa sporðrennt jógúrtinu .
" Hvað gerið þið saman heima ykkur til dægrastyttingar ? " Hér væri gaman að koma að útópískri lýsingu á heilsteyptri fjölskyldu sem syngur saman og spilar á spil , en nei .
Þegar við erum heima fer mestur tíminn í að halda skikki á húshaldinu .
Börnin leika sér meðan foreldrarnir svitna yfir þvotti og uppvaski .
Við höldum í fasta pósta eins og að lesa fyrir börnin fyrir svefninn auk þess sem við eigum okkar stundir þar sem við setjumst niður og spjöllum um alla heima og geima .
Yfirleitt þykir okkur þó best að flýja heimilið og upp í bústað til að eiga mestu gæðastundirnar .
" 