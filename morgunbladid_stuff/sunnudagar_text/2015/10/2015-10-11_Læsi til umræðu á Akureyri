Nú um helgina , 10. október , er efnt til málþings um læsi í Háskólanum á Akureyri en það er Miðstöð skólaþróunar við Háskólann á Akureyri sem stendur fyrir málþinginu .
Málþingið er öllum opið og aðgangur er ókeypis en samkvæmt tilkynningu á vef Heimilis og skóla er ætlunin að skapa vettvang fyrir málefnalega umræðu um fjölbreyttar og árangursríkar aðferðir í lestrarkennslu og matsaðferðir sem meta þá hæfni sem stefnt er að og aðalnámskrá kveður á um .
Fjallað verður ítarlega um þá þætti læsis sem er í hæfniviðmiðum aðalnámskrár , svo sem að nemendur sýni áhuga , hafi gott vald á tengslum stafs og hljóða , lestrarhraða , lesskilning og öryggi í lestri og ritun .
Málþingið hefst kl. 13.00 í hátíðarsal háskólans , Sólborg .
Málþingsstjóri er Brynhildur Pétursdóttir alþingismaður .
Meðal þeirra sem taka til máls eru Illugi Gunnarsson , mennta- og menningarmálaráðherra , Amalía Björnsdóttir , dósent við Háskóla Íslands , fjallar um tölfræðina á bak við lesturinn og Brynhildur Þórarinsdóttir , rithöfundur og dósent við Háskólann á Akureyri , sem fjallar um lestraruppeldi í grunnskólum .
Síðari hluti dagsins fer í pallborðsumræður .
