Aldursbundin fjarsýni hendir alla sem eru svo heppnir að ná yfir fertugt og sleppa fæstir .
Flestir kaupa sér lesgleraugu sem fást víða og eru sífellt með þau á hausnum .
Aðrir leggjast undir leysigeislann og láta laga sjónina .
En það sem færri vita er að einnig er hægt að fá linsur við ellifjarsýni og hentar það mörgum vel .
Ásdís Ásgeirsdóttir asdis@mbl.is Tíminn fer ekki vel með líkamann en þeir sem eru það heppnir að ná fimmtugsaldri fara óhjákvæmilega að finna fyrir hrörnuninni sem aldrinum fylgir .
Gráu hárin fara að skjóta upp kollinum , hrukkunum fjölgar og þyngdaraflið fer að toga vissa líkamsparta suður á bóginn .
Annað sem fylgir er að sjónin breytist , og ekki til batnaðar .
Fáir sleppa Aldursbundin fjarsýni nefnist sú fjarsýni sem flestir upplifa um eða eftir fertugt .
Ekki skal rugla því saman við venjulega fjarsýni en í því tilfelli er augað of stutt .
Enginn sleppur við ellifjarsýnina frekar en aðra hrörnun í líkamanum sem fylgir aldri og er algengasti aldur þegar fólk finnur fyrir þessari fjarsýni 43 ára .
Augasteinninn harðnar með árunum Venjulegt auga er eins og borðtenniskúla og inni í því er augasteinninn í upphafi eins og hlaup .
Hann á auðvelt með að breyta um lögun og getur orðið þykkari í miðjunni þegar hann þarf að fókusera á það sem er nálægt auganu .
Það sem gerist í auganu með aldrinum er að augasteinninn harðnar og verður loks að alvöru steini .
Þegar augað harðnar svona minnkar geta þess til að dragast saman .
Þá þurfum við linsu fyrir framan augað sem er þykk í miðjunni , eins og lesgleraugu eða margskiptar linsur .
Margir gallar við lesgleraugu Augasteininum má líkja við ljósmyndalinsu sem nær að aðlaga sig , eða fókusera en með aldrinum missir augasteinninn þessa getu .
Þá minnkar geta augans til að fókusera á það sem er nálægt og fólki gengur illa að lesa smátt letur og sjá vel á tölvuskjái .
Fyrstu merki um aldurstengda fjarsýni , eða ellifjarsýni eins og hún er stundum kölluð , eru þegar fólk byrjar að halda bókum , blöðum og farsímum lengra frá sér en venjulega .
Með tímanum nægir þetta ráð ekki og fá þá flestir sér lesgleraugu .
Gallarnir við lesgleraugun eru margir .
Þar sem þú sérð ekki frá þér með þeim þarftu sífellt að vera að setja þau upp og taka þau niður og þekkja margir að vera stöðugt með gleraugun á hausnum .
Auk þess eiga þau það til að týnast um allt hús .
Hver kannast ekki við spurninguna , " hvar eru gleraugun mín ? " á heimili þeirra fjarsýnu .
Ef þú lendir í þeirri aðstöðu að vera á fundi og finnur ekki gleraugun ertu í vondum málum .
Þeir sem eru nærsýnir fyrir hafa fengið sér tvískipt gleraugu en í dag fá sér flestir margskipt gleraugu .
Þá nær fólk að sjá frá sér , á tölvuskjá og á bók .
Hægt að fá linsur við ellifjarsýni En það eru til önnur ráð til að bregðast við þessum hvimleiða fylgikvilla hækkandi aldurs .
Annars vegar er hægt að fá sér linsur og hins vegar fara í leysiaðgerð .
Flestir eru ánægðir eftir aðgerð og sleppur fólk þá við allt umstang sem fylgir gleraugum og linsum .
Margir virðast ekki vita af þeim möguleika að fá sér fjarsýnislinsur .
Linsur fyrir nærsýna hafa lengi verið til en nú er einnig hægt að fá góðar fjarsýnislinsur sem henta mörgum mjög vel .
Hægt er að láta mæla augun hjá augnlækni eða í gleraugnabúðum og sérpanta linsur sem henta þér .
Þær eru hannaðar þannig að þú sérð vel bæði það sem er nálægt og einnig það sem er í fjarlægð .
Þetta eru svokallaðar margskiptar snertilinsur .
Umstangið sem fylgir linsum er mun minna en gleraugnavesenið .
Setja þarf þær í að morgni og eru þær teknar úr að kvöldi .
Smátíma tekur að venjast handtökunum en þegar það er komið er mikill léttir að losna við gleraugun .
