Margt er skrýtið í kýrhausnum " segjum við iðulega þegar eitthvað kemur undarlega fyrir sjónir eða ekki er allt sem sýnist eða þegar ekkert skárra dúkkar upp í hugann sem nota mætti til að bregðast við fréttum eða frásögn , án þess að taka afstöðu , sem kynni að hafa óræðar afleiðingar .
Einhver , sem kemst í gegnum svona langa setningu um svona lítið , gæti hæglega sloppið best , ef hann segði " margt er skrýtið í kýrhausnum " að lestri loknum .
Hafðar fyrir rangri sök Það er ekkert sem bendir til þess , að kýr séu verr gefnar en aðrir menn , eins og karlinn áréttaði síðast þegar það var rætt .
Þeir sem hafa borið gæfu til að eiga svo ríkulegt samneyti við kýr , að þeim sé beyging orðsins töm , bera virðingu fyrir þeim og komast í gott skap við það eitt að hugsa til þeirra .
Sjaldgæft er að þær geri á hlut nokkurs manns að fyrrabragði og er þá átt við íslenskar kýr .
En orðtakið , sem fyrr var nefnt , er prýðilegt og kemur sér iðulega ágætlega í viðkvæmustu stöðum .
Þess utan virðist það svo fornt og fágað að helst mætti halda að það kæmi frá bóndanum á Bergþórshvoli sjálfum eða hann hefði það frá Sæmundi í Odda eða afkomendum hans , enda stutt á milli .
En þá gera fræðimenn usla .
Þeir halda því fram að þetta fornfræga spakmæli virðist helst vera fremur nýleg sletta , næstum því slang , þótt ekki sé það víst .
Þeir standa fast á því , að ekki finnist nein skrifleg heimild um það eldri en sú frá 1933-34 um að Ólafur í Ystadal hafi sagt : " Jæa , margt er skrítið í kýrhausnum .
" Og það styrkir ekki grundvöll þess , að forsprakkinn , Ólafur í Ystadal , sýnist sjálfur jafngamall orðtakinu , ef marka má heimildir .
Liðin vika En það breytir ekki því , að margt var skrýtið í kýrhausnum í vikunni sem var , og nokkuð sama hvar borið var niður í honum .
Fjölmiðlar upplýstu að Seðlabanki Íslands hefði eignast bílskúr í Kópavogi , en nefndu ekki hvort peningastefna bankans hefði styrkst eða veikst við það .
Og í sömu viku var einnig upplýst að vaxtaþróun á markaði lifði sínu eigin lífi sem gæti þýtt að sú sama stefna væri týnd og áhöld um hvort tæki því að reyna að leita að henni .
Þá fréttist að Svetlana Alexievich hefði hlotið bókmenntaverðlaun Nóbels og þess getið , að þótt verðlaunahafinn hafi vissulega sent frá sér bækur megi með nokkrum rétti segja að hún sé fyrsti blaðamaðurinn sem hlotið hafi hin frægu verðlaun .
Þótt varla nokkur maður hefði heyrt Alexievich nefnda áður komu Friðarverðlaun Nóbels eiginlega enn meir á óvart .
Þau fékk Túnis-kvartettinn , sem er alls ólíkur MA-kvartettinum , en fréttaskýrendur og veðbankar höfðu helst haldið að Merkel kanslari eða Frans páfi væru volg .
Þingleg tilþrif Raunar var kanslarinn í evrópska þinginu og fylgdist með skoðanaskiptum þeirra Hollandes Frakklandsforseta og Nigels Farage .
Eftir að sá síðarnefndi hafði lýst efasemdum sínum yfir tillögum um að stofna til fjölmargra nýrra stofnana á vegum ESB , til að halda í því lífinu .
sagði forseti Frakklands eftirfarandi af nokkrum þunga : " Við höfum rætt þetta árum saman .
Ef ekki er vilji til þess að styrkja Evrópusambandið í sessi þá er aðeins ein önnur leið .
Ég heyrði það sem Farage sagði um að eina leiðin fyrir þá sem væru ekki sannfærðir um ágæti sambandsins væri að yfirgefa það .
Það er engin önnur leið .
Það er hörmuleg leið en það er engu að síður rökrétt leið .
Yfirgefa Evrópusambandið , yfirgefa Schengen og yfirgefa lýðræðið .
Spurningin er hvort raunverulegur vilji sé til þess að taka þátt í sameiginlegu ríki .
" Það voru hvorki meira né minna en tvær stóryfirlýsingar í þessu stutta andsvari forseta Frakklands .
Báðar eru þær sérlega eftirtektarverðar .
Hin fyrri þeirra féll þegar forsetinn samsinnti sjónarmiði Farage um að vilji menn ekki ganga lengra í viðleitni til að auka vald Evrópusambandsins sé rökrétt fyrir þá sömu að yfirgefa það : " Yfirgefa Evrópusambandið , yfirgefa Schengen og yfirgefa lýðræðið .
" Forseti Frakklands virðist í fullri alvöru trúa því að " lýðræðið " eigi lögheimili í Evrópusambandinu og sé kannski hvergi að finna nema þar .
Hann gæti eins talið að akuryrkja veraldar ætti hvergi annan eins unaðsreit og Sahara-sandinn .
Og seinasta setningin í hinum tilvitnaða ræðubút er ekki síður merkileg : " Spurningin er hvort raunverulegur vilji sé til þess að taka þátt í sameiginlegu ríki .
" Áköfustu aðildarsinnar hér á landi fussa og sveia sé á það bent að þróun ESB gangi sífellt í þá átt að þjappa valdi til Brussel á kostnað fullveldis ríkjanna .
Af velferðarástæðum hafa menn varla dirfst að orða það upphátt að lokamarkmiðið væri augljóslega að ESB yrði eitt sameiginlegt ríki .
En nú tekur forseti Frakklands málið upp með þeim hætti , með Merkel kanslara við hlið sér , að sameiginlegt ríki hafi lengi verið á dagskrá .
Og hann gengur lengra því hann gefur til kynna að þau aðildarríki sem ekki vilji svara þeirri spurningu jákvætt ættu þann kost vænlegastan að taka pokann sinn .
Frakklandsforseti talar ekki eins og hann sé að kíkja ofan í kýrhaus þar sem margt sé skrýtið , heldur sé hann að halda til haga lykilspurningunni sem ráði því að lokum hvort Evrópusambandið lifir eða deyr .
Gjörbreytt viðhorf Hollande og Merkel , ásamt minni spámönnum á meginlandinu , líta gjarnan svo á , að Bretar séu sérsinna ESB-þjóð , vegna þess að þeir gangi enn með þá grillu að þeir séu heimsveldi og hefðu að auki einstætt samband við Bandaríkin .
Fyrra atriðið væri eins og hvert annað grín í augum allra annarra en Breta og hið síðara nálgaðist að vera það líka .
Því eftir að Obama settist í egglöguðu skrifstofuna í Hvíta húsinu væri ekkert sérstakara við samband Bandaríkjanna við Breta en samband þeirra við Kúbu , Venesúela og nú síðast Íran .
Hvað sem slíkum ýkjum líður er annað ekki fært í stílinn .
Sem sagt það , að stemningin fyrir ESB er við frostmarkið í ríkjunum sem mynda það .
Nýlega var safnað 300 þúsund undirskriftum í Hollandi til að tryggja að frekari stækkun ESB yrði að ganga til þjóðaratkvæðis í Hollandi .
Aðild Íslands yrði þannig að bera undir þjóðaratkvæði í Hollandi .
Myndu þeir þar á flatlendinu þá kannski minnast Icesavekinnhestsins forðum .
Vonandi .
Forsvarsmenn fyrrnefndrar undirskriftasöfnunar segjast nú vilja snúa spurningunni upp í það , hvort Holland eigi að vera áfram í ESB eða ekki .
Nálæg dæmi Blaðamaðurinn og rithöfundurinn Douglas Murray bendir á í nýlegri grein sinni , að það sé að renna upp fyrir þjóðum , sem ákváðu að ganga ekki í Evrópusambandið , hversu örlitlu munaði að illa færi fyrir þeim .
Þannig hafi aðeins munað sárafáum prósentum að Noregur lenti inni í ESB í þeim tveimur tilraunum sem gerðar voru til að koma landinu þangað .
Nú sýni kannanir að aðeins um 20% Norðmanna vilja ganga í sambandið .
Og Murray tekur annað dæmi : " Um árabil hafði Ísland opna umsóknarheimild um aðild að ESB .
En fyrr á þessu ári lét landið þá umsókn gufa upp í rólegheitum .
Íslendingar geta , hver og einn , sjálfir séð muninn á því að vera í ESB og að standa utan við það .
Ísland gekk í gegnum verulega efnahagserfiðleika á seinasta áratug , rétt eins og Grikkland .
En ólíkt Grikkjum bjuggu Íslendingar við sjálfstætt löggjafarþing og fóru með stjórn eigin gjaldmiðils .
Þeir sáu , að eftir svo alvarlegt áfall tók nokkur ár að ná jafnvægi á ný , en þeir voru í færum um að gera það sem þurfti og nú er Ísland komið á lappirnar aftur .
Hví ætti þjóðin þar ekki að sjá hve hagsmunum þeirra er miklu betur þjónað utan ESB en innan þess ? " Hvort sem horft er til Frakklands , Póllands eða Írlands , sem áður töldust til hvað áköfustu ESB-landa , þá sjást nú skýr merki þess að efasemdir aukast hratt um gagnsemi af þátttöku í sambandinu .
Fari svo að Bretar ákveði að fara út úr ESB , sem var talið mjög ólíklegt að yrði niðurstaðan fyrir ári eða svo en er nú hugsanlegur möguleiki , þá er ekki endilega víst að þeir þurfi lengi að vera einmana utan við .
Vera kynni að þá þegar yrði orðið harla fámennt í evrópska kýrhausnum , þótt eitt og annað yrði vafalítið , eftir sem áður , töluvert skrýtið á þeim slóðum .
