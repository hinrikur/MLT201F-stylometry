Spurt er : Er eðlilegt að vera með staðbundna fitukomplexa á fertugsaldri ? Allt góða fólkið myndi náttúrlega segja nei og senda pakkið til sálfræðings til þess að reyna að komast út úr þessum andlegu ógöngum .
Það er kannski ekki eðlilegt að vera með staðbundna fitukomplexa á fertugsaldri ( það vill örugglega enginn viðurkenna það og alls ekki upphátt fyrir framan þá sem þeim finnst töff ) .
En svarið er að það er mun algengara en fólk gerir sér grein fyrir .
Yfirleitt eru þessir staðbundnu fitukomplexar ekki nýtilkomnir heldur hefur þeim verið plantað inn í vitund viðkomandi löngu áður en sá hinn sami hafði vit á að greina hvort þetta væri eðlilegt eða ekki .
Til eru endalausar leiðir til að planta fitukomplexum inn á hugsanabrautir óharðnaðra og verður ekki farið út í þær hér .
Smáhesturinn er á heimavelli þegar kemur að plöntun fitukomplexa .
Sem folald var hann alltaf dálítið vel í holdum eða þykkur eins og það var kallað þarna á áttunda og níunda áratugnum .
Og það var ekkert verið að fara í kringum það .
Það var alveg sagt upphátt en eitthvað var þó djúpt á góðum ráðum til að reyna að megra þetta folald .
Það datt allavega engum í hug að taka af honum kakómaltið , appelsínuþykknið , túnfisksalatið , karamellurnar , súkkulaðikökurnar , ísinn eða bakarísmatinn .
Smáhesturinn passaði sig á því að borða nóg í kvöldmat svo hann færi nú alls ekki svangur að sofa og honum fannst hann alltaf vera kominn í veislu þegar hann mátti gúffa í sig morgunkorni fyrir svefninn , sem var reyndar ekki leyft á æskuheimili hans .
Þar sem smáhesturinn fór nánast óhreyfður í gegnum fyrstu 33 ár ævinnar var hann lítið í því að brenna öllu gúmmelaðinu sem hann hafði mikið fyrir að troða í sig .
Sem barn og unglingur fékk hann reglulega að heyra að hann væri " vel í holdum " og eitt sinn var sagt við hann að hann væri " myndarlegur til fótanna " .
Smáhesturinn tók þessu þannig að hann væri með feit læri .
Alveg sama hvað smáhesturinn hefur lagt mikið á sig í að minnka ummál sitt og léttast þá situr þessi hugsun um að hann sé með feit læri alltaf pikkföst í undirmeðvitundinni .
Það er náttúrlega ekkert eðlilegt við það að nota Levis-gallabuxur í 28 og finnast lærin vera feit .
Og það er heldur ekkert eðlilegt við það að klæða sig þannig að lærin séu helst falin .
Smáhesturinn fer til dæmis mjög sjaldan í eitthvað stutt og ef hann er í kjól eða pilsi nær flíkin niður að hnjám .
Ekki upp fyrir .
Þar sem smáhesturinn er í undirmeðvitundinni að búa sig undir fertugsafmælið ákvað hann að frelsa á sér lærlegginn .
Það er nefnilega ekki hægt að komast á fimmtugsaldur með staðbundna fitukomplexa .
Það er nákvæmlega ekkert töff við það .
Fyrsta skrefið í þessari viðbragðsáætlun er að mæta í stuttbuxum ( hotpants ) í ræktina í stað þess að vera búinn að vakúmpakka lærunum inn í aðhaldssokkabuxur innanundir níðþröngu æfingabuxurnar .
Smáhesturinn þurfti alveg að telja nokkrum sinnum upp að tíu áður en hann dúndraði lóðum á stöngina og lagði til atlögu .
Svo mætti hann á aðra æfingu og aðra æfingu og aðra æfingu í þessum stuttbuxum ! Þið sem mættuð smáhestinum í þessum stuttbuxum vitið þá núna að ekki er um nýtt trend að ræða heldur þerapíu smáhests við fitukomplexum sem hann ætlar að sigrast á ! martamaria@mbl.is 