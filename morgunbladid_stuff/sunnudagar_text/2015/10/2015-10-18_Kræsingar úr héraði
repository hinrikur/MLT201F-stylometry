Um hvað snýst matarmenningarhátíðin á Akureyri , Local Food Festival ? Þarna er verið að kynna framleiðslu á matvælum norðan heiða .
Sýningin í íþróttahöllinni [ í dag , laugardag ] endurspeglar styrk Norðurlands sem stærsta matvælaframleiðslusvæðis landsins og er þess vegna góður vettvangur til að kynna svo margt ; framleiðslu , matarmenningu , veitingastarfsemi , matartengda ferðaþjónustu og verslun .
Hefur hátíðin fyrir löngu fest sig í sessi ? Þessi hátíð tekur við af Matur-Inn sem fram fór annað hvert ár , síðast 2013 , svo við segjumst vera að halda þennan viðburð í sjöunda sinn , þótt nafninu hafi verið breytt .
Matur úr héraði - matarklasinn í Eyjafirði hefur haldið sýninguna hingað til en nú koma Matarkistan í Skagafirði og Þingeyska matarbúrið líka inn í þetta .
Hópur útlendinga tekur þátt í hátíðinni í fyrsta skipti .
Hvað eru þessir erlendu gestir að gera hér og hvernig kom heimsóknin til ? Þetta er 20 manna hópur frá Bretlandi sem kemur í heimsókn til að kynna sér matarmenningu og matartengda ferðaþjónustu á Norðurlandi og mun fara víða .
Markaðsstofa Norðurlands vissi að hópurinn var að undirbúa ferð hingað og hægt var að koma því í kring að hann kæmi núna .
Þetta er alls konar fólk ; m.a. innkaupastjórar , fólk sem heldur svipaðar hátíðir í Englandi og Skotlandi , Michelin-kokkur sem hefur unnið í níu ár á Michelin-veitingastað og Steve Edwards sem vann Masterchef í Bretlandi í hittifyrra og hann mun einmitt keppa við Garðar Kára landsliðskokk sem vinnur á Strikinu hér á Akureyri .
Þeir keppa í Höllinni og ég er viss um að sá viðburður mun vekja mikla athygli .
Sýningin er aðalmálið í þessari hátíð og keppnin er í mínum huga stærsti einstaki viðburðurinn .
Ég hlakka mikið til ! Hvað heldurðu að verði áhugaverðast fyrir fólk á sýningunni ? Fólk getur bæði smakkað á mjög fjölbreyttum mat og líka keypt sér ýmislegt á kynningarverði .
Rétt er að taka fram að ekkert kostar inn á sýninguna .
Svo getur almenningur tekið þátt í keppni um að búa til bestu samlokuna og skráning í hana hefur gengið frábærlega .
Margir vilja spreyta sig á því .
