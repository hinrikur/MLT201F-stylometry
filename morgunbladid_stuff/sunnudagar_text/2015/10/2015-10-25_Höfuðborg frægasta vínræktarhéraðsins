Bordeaux er hafnarborg við Atlantshafið .
Þar búa um 250.000 manns en séu nærliggjandi byggðir taldar með eru íbúar um milljón .
Í borginni er þekktur háskóli þar sem um 100.000 manns stunda nám , þar er einnig mikil starfsemi í tengslum við flug og geimvísindi en borgin og raunar svæðið allt er langþekktast fyrir vínframleiðslu .
Bordeaux stendur fyllilega undir því að vera nefnd vínhöfuðborg heimsins þótt önnur svæði státi vissulega af frábærum vínum .
Í Bordeaux er árlega haldin mikil hátíð , Vinexpo , og umsvif í kringum vínræktina skipta sköpum .
Vín hefur verið framleitt á svæðinu síðan á áttundu öld og veltan í þeim bransa er stjarnfræðileg .
Vín er ræktað á tæplega 120.000 hekturum lands og talið að árlega sé léttvínum tappað á um það bil 960 milljón flöskur .
Mikið er framleitt af " venjulegum " vínum sem almenningur gæðir sér á daglega með matnum en frá Bordeaux svæðinu er líka margt af því sem þykir best í heiminum af rauðvíni og þar af leiðandi það dýrasta .
Hvítvín þaðan eru líka talin afbragð , mörg hver .
Aðeins um fótbolta í lokin : landsliðskempan fyrrverandi , Arnór Guðjohnsen , lék með liði Girondins de Bordeaux 1990 til 1992 .
