Ragnheiður Jónsdóttir myndlistarmaður er einn af merkustu grafíklistamönnum landsins .
Ragnheiður flutti árið 1969 inn í heimili sitt , Hafsteinshús , sem Högna Sigurðardóttir teiknaði .
Húsið er eitt það fallegasta á Íslandi og með einstakri natni hafa hjónin hlúð vel að húsinu þar sem upprunalegur og einstakur arkitektúr fær að njóta sín .
Sigurborg Selma Karlsdóttir sigurborg@mbl.is Ljósmyndir Árni Sæberg saeberg@mbl.is Við fengum lóðina afhenta 1964 og fluttum síðan inn í bílskúrinn 1967 og bjuggum þar í tvö ár .
Þar fæddist yngsti sonur okkar , fimmti sonurinn .
Það var búið að loka húsinu og meðan það var verið að ganga endanlega frá því urðum við að vera til staðar og fylgdumst með öllu sem gert var , " rifjar Ragnheiður upp en áhrifa má sjá gæta frá íslenska torfbænum í húsinu .
Húsið hefur jafnframt hlotið viðurkenningu þar sem það er talið eitt af hundrað athyglisverðustu húsum í Norður-Evrópu á tuttugustu öldinni af World Arcitecture 1900-2000 , A Critical Mosaic 3 .
" Svo voru svo nákvæmar teikningarnar hjá Högnu að iðnaðarmennirnir höfðu ekki séð annað eins .
Það mátti heldur engu skeika af því að það var engu hægt að breyta .
Þetta er bara steypan eins og hún kemur úr mótunum og svo borið á hana matt lakk , " útskýrir Ragnheiður .
Steyptur arinn er í miðju hússins .
Við hann eru stórir þakgluggar sem skapa ómótstæðilega birtu .
" Högna hringdi í mig á sínum tíma og spurði hvernig mér litist á að hafa bara loftglugga í eldhúsinu , því konur vilja nú oft hafa glugga í eldhúsinu til að sjá út .
Ég sagðist nú vera alveg til í það og frá þessum loftglugga er alveg yndisleg birta .
Það er svo gott að vinna í eldhúsinu að það getur varla betra verið og mikil birta frá loftgluggunum .
" Ragnheiður segir heimilið ávallt hafa verið afskaplega fjölskylduvænt .
" Krökkum finnst svo gaman hérna .
Þeim finnst svo skemmtilegt að hlaupa upp og niður tröppurnar og niður hallabrautina , " útskýrir Ragnheiður .
" Högna sagði : ég ætla að byggja hreiður handa ykkur , þegar hún var að byrja og það finnst mér hún sannarlega hafa gert því þegar fjölskyldan hittist er segin saga að litlu börnin sækja alltaf í eitt hornið , táningarnir fara alltaf upp í litla hornið en fullorðna fólkið er alltaf hérna við arininn .
Þetta gerist bara án þess að við höfum verið að skipta okkur af því , " segir Ragnheiður brosandi .
Myndlist á púðum Vinnuaðstaða Ragnheiðar er í skúrnum þar sem sjö manna fjölskyldan bjó á árum áður .
" Fyrstu 30 árin var ég með grafíkaðstöðu og ýmislegt hér sem tilheyrði grafíkinni eins og pressuna sem ég keypti frá Bretlandi .
Ég hef þrykkt hverja einustu mynd sjálf svo verkin eru öll mín handaverk , " segir Ragnheiður en árið 1989 ákvað hún að fara í stærri verk enda farin að finna fyrir því hversu óheilsusamlegt það var að vinna í grafíkinni með öll þessi sterku eiturefni .
Það var þá sem hún hóf að vinna að mun stærri verkum , það er að segja kolateikningum .
" Eftir að ég meiddist á öxl var mér tilkynnt að ég þyrfti að gæta mín og mætti ekki vera að teygja mig svona mikið og reyna á handlegginn .
Þá fékk ég þá hugmynd að nýta gömlu myndirnar mínar , því af nógu er að taka , " útskýrir Ragnheiður sem hafið hefur framleiðslu á púðum með myndum sem spanna myndlistarferil hennar , allt frá fyrstu sýningunni og svo fjölda verka sem hún hefur unnið í gegnum tíðina .
