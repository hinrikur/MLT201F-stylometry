Reykjavik International School er eini grunnskólinn hérlendis sem kennir alfarið eftir alþjóðlegri námskrá en lögum var breytt árið 2012 sem heimiluðu að nota aðra námskrá en aðalnámskrá grunnskóla hér á landi .
Skólastjóri skólans er Ásta Roth en auk hennar starfa við skólann kennarar með einstaka reynslu að baki , meðal annars Alison Jenkins , með áratuga reynslu af kennslu , bæði frá Bretlandseyjum og Sviss en hún var yfirkennari í stórum grunnskóla í Wales og hefur að auki kennt í sjö ár við alþjóðlegan skóla í Sviss .
Alison er eini starfandi kennarinn hérlendis sem hefur kennt í alþjóðlegum skóla erlendis .
" Ég flutti hingað til lands í sumar en mig hafði dreymt um að koma til Íslands .
Svo vildi það þannig til að eiginmaður minn fékk kennslustöðu við Háskóla Íslands svo við ákváðum að slá til , " segir Alison en hingað komu þau hjón frá Sviss .
" Breska skólakerfið er svolítið stíft og erfitt svo að ég var nokkuð ánægð þegar eiginmanni mínum bauðst starf í Sviss og ég fékk tækifæri til að prófa nýtt umhverfi í menntakerfinu og kenna í alþjóðlegum skóla , börnum frá öllum heimshornum .
Þetta var lítill skóli , 100 börn , en foreldrar þeirra höfðu gjarnan flutt til Sviss til að starfa á vegum stórra alþjóðlegra fyrirtækja , svo sem Nestlé , Philip Morris , Tetrapak og slíkra stórra fyrirtækja .
Börnin voru þá í 2-3 ár í skólanum .
" Alison segir það hafa verið alveg nýja upplifun að kenna í alþjóðlegum skóla og afar góða .
Það væri erfitt fyrir hana að snúa við .
" Við höfum öll fyrirfram mótaðar hugmyndir um stereótýpuna af ákveðnum þjóðernum , hver eru þeirra séreinkenni og slíkt .
En í kennslu þar sem börn frá öllum heimshornum eru komin saman sannast það enn og aftur að börn eiga svo margt sameiginlegt , sama hvaðan þau eru .
Börn um allan heim eru í grunninn eins .
Þetta er það sem ég hef lært .
" Alþjóðlegur skóli valkostur Í alþjóðaskólum er það ekki endilega svo að börnin komi inn í námið með enskukunnáttu .
Sum tala alls enga ensku en námið fer að mestu fram á því tungumáli .
Alison segir að flest séu þau afar fljót að ná enskunni en í Reykjavík International School eru líka íslenskutímar .
" Það er stór partur af skólastarfinu að læra um fjölbreytta menningarheima og menningarheima hvert annars þannig að börnin kynnast bakgrunni allra skólafélaga sinna .
Við höfum sérstaka alþjóðlega daga þar sem börnin segja frá sínu heimalandi ; matarvenjum , menningu , klæðnaði og ýmsu .
" Með aukinni hnattvæðingu eykst eftirspurn eftir alþjóðlegu námi um allan heim .
Nemendur af erlendum uppruna í skólanum eiga gjarnan foreldra sem starfa tímabundið hérlendis , hafa gert nokkurra ára samning við fyrirtæki .
Einnig eru sum börnin hálfíslensk .
Það er líka til í dæminu að íslenskir foreldrar sem eru að flytja til útlanda eða nýkomnir heim úr námi vilji að börnin fái undirbúning í alþjóðlegri námskrá áður en haldið er út eða viðhaldi því sem þau hafa lært .
" En alþjóðlegur skóli er líka einfaldlega valkostur eins og Hjallastefnuskóli , Ísaksskóli eða aðrir skólar enda hefur það ýmsa kosti að kenna samkvæmt alþjóðlegri námskrá , " segir Ásta Roth .
Áður en Reykjavík International School var stofnaður fyrir ári síðan hafði Reykjavík verið eina evrópska höfuðborgin sem gat ekki boðið upp á alþjóðlegan skóla en skólinn er starfræktur í Hamraskóla í Grafarvogi og börnin eru á aldrinum 5-15 ára .
Framtíðarstefna Ástu er að nemendum bjóðist viðeigandi nám allt til 18 ára aldurs .
Sterk í stærðfræði og raungreinum Alison segir að það sem sé öðruvísi við að kenna við alþjóðlegan skóla sé það mikla frelsi sem kennarinn fái til að þróa sína kennslu og bjóða upp á alls kyns námsefni .
Þessar vikurnar er til dæmis verið að kenna börnunum kínversku í samstarfi við háskóla í Kína og kínverski sendiherrann er væntanlegur í heimsókn og ætlar að vera viðstaddur kennslustund .
" Skólinn er sterkur í stærðfræði og raungreinakennslu en bæði námsefnið í stærðfræðinni og raungreinunum er það sama og telst eitt það sterkasta í heiminum en það er frá Singapúr .
Þessi börn standa því afar vel að vígi , byrja strax 6 ára í raungreinum og glíma til dæmis 7 ára gömul við brotareikning .
" Þess má geta að annar kennari við skólann , Krista McMiller , er bandarísk og heiðruð í sínu heimalandi fyrir að vera afburðagóður raungreinakennari en hún er hér á landi á vegum bandaríska sendiráðsins þar sem maðurinn hennar er eini starfsmaður Bandaríkjahers sem enn starfar á " beisnum " í Grindavík en hann er í sjóhernum .
" Sumum kennurum gæti þótt erfitt að fylgja ekki út í ystu æsar námskrá heldur líka vera skapandi í starfinu en fyrir mig er það nauðsynlegt , " segir Alison .
" Kennsla snýst svo mikið um ástríðu .
Ef hana vantar þá verður kennslan ekki góð .
Í minni kennslu reyni ég að hafa það að leiðarljósi , að viðhalda alltaf gleðinni .
En ég held samt að góður kennari verði það ekki nema hafa ákveðna eiginleika í grunninn , það er eitthvað extra sem gerir það að verkum .
Og auðvitað þarf manni að líka vel við börn ! " 