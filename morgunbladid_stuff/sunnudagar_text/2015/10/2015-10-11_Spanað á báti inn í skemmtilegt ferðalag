Hvernig væri að skjótast á spíttbáti eftir strandlengjunni í Miami á meðan sólin sest í hafið ? Eða halda af stað frá New York með nestiskörfu um borð og dást að Frelsisstyttunni í návígi ? Er það kannski gamall draumur að sigla undan ströndum Grikklands , taka smá lit í sólinni og synda með fiskunum ? Að undanförnu hafa sprottið upp vefsíður sem eiga einmitt að gera bátaferðalög auðveldari .
Þessar síður gera allt frá því að leigja út laus svefnpláss í bátum sem liggja bundnir við bryggju yfir í að bjóða upp á ódýrar ferðir með skipstjóra og áhöfn þar sem allt er innifalið .
Dvalið hjá gestrisnum hommum Eins og lesendur vita hefur heimagistingar-vefurinn Airbnb slegið rækilega í gegn .
Íslensk heimili hafa breitt út faðminn á móti erlendum gestum og hafa ágætar aukatekjur af því að leigja út herbergi í nokkrar nætur hér og þar .
Ferðalangarnir , að sama skapi , fá gistingu sem oft er á hagstæðara verði en hótelherbergi og geta komist betur í snertingu við litríkt fólkið sem býr í landinu .
En heimagistingin gengur ekki alltaf áfallalaust fyrir sig .
Parísarbúinn Martthieu Jost lenti í leiðinlegri uppákomu þegar hann skaust til Barselóna með kærasta sínum og uppgötvaði þegar þangað var komið að Airbnb-gestgjöfunum hans var í nöp við samkynhneigða .
Úr varð að Jost myndaði teymi sem setti á laggirnar gistisíðuna Misterbnb , sem býður upp á gistingu inni á heimilum homma og hjá fólki sem hýsir hinsegin fólk með glöðu geði .
Vefurinn hefur stækkað hratt og í dag er þar hægt að finna heimagistingu á 25.000 heimilum í yfir 130 löndum .
Ekkert vesen og betri leiðbeiningar Hugsunin á bak við þjónustuna er sú að samkynhneigðir geti með þessu móti reiknað með að sleppa við hvers kyns óvænt leiðindi .
Þá hafa gestgjafarnir oft , sérstaklega ef þeir eru samkynhneigðir sjálfir , betri þekkingu en hinn almenni borgari á sögustöðum og næturlífi sem hinsegin ferðamenn hefðu mestan áhuga á að kynnast .
Aðstandendur Misterbnb segja líka um 10% notenda vefsíðunnar vera konur sem þykir felast í því ákveðið öryggi að gista inni á heimili hjá karlmönnum sem kæra sig ekkert um að fara á fjörurnar við kvenfólk .
Í umfjöllun um vefinn hjá fjármálafréttaveitunni Forbes er líka haft eftir gestum að hommarnir eigi það til að innrétta heimili sín á smekklegri hátt , og reyni að búa á líflegum svæðum miðsvæðis .
Gott ef þeir eru ekki líka skemmtilegri gestgjafar .
ai@mbl.is Með og án skipstjóra Boatbound.com virðist eingöngu bjóða upp á báta til leigu í Bandaríkjunum .
Velja má báta sem koma með skipstjóra , eða fá bátinn " beran " og stýra honum sjálfur .
Sem dæmi um úrvalið má nefna 26 feta hraðbát með salerni sem leigja má í Miami á 660 dali fyrir daginn .
Í sömu borg má finna smærri báta sem henta t.d. til að skoða lífríkið eða stunda stangveiði á svo lítið sem 200 dali fyrir daginn .
Miðjarðarhafsdraumur Antlos.com er ein af þeim bátaleiguvefsíðum sem hefur tekist að ná hvað bestri fótfestu .
Stendur Antlos mjög vel að vígi í strandbyggðunum við norðanvert Miðjarðarhafið , frá Spáni allt til Tyrklands .
Meðal áhugaverðra valkosta er t.d. ferð með keppnismótorbát undan ströndum Feneyja , og notalegur túr með seglskútu við Capri .
Verðið kemur á óvart í sumum tilvikum , og ef nógu margir farþegar deila með sér kostnaðinum getur eftirminnileg stund um borð í fallegum bát nánast verið ódýr .
Snekkjur til leigu Sailo.com er annar vefur sem virðist einkum þjónusta bandaríska markaðinn .
Þar spanna bátarnir enn breiðara verðbil og t.d. hægt að leigja litla 112 feta snekkju suður í Miami á 15.000 dali á dag , jafnvirði tæplega 1,9 milljóna króna .
Fyrir í kringum 3.500 dali má leigja minni en mjög svo glæsilega hraðbáta , þar sem Sonny Crockett , söguhetja Miami Vice , myndi sóma sér vel bak við stýrið .
Eigendur og ferðamenn græða Þeir sem fylgjast vel með smábátahöfnum hafa eflaust veitt því eftirtekt að bátarnir eru sjaldan notaðir .
Tækniritið TechCrunch sem skrifar um bátaleigusíður segir að hinn dæmigerði eigandi skemmtibáts noti fleyið aðeins fjórtán daga á ári .
Er því gráupplagt að leigja bátinn út .
Oft veitir heldur ekki af aukatekjunum enda getur verið dýrt að reka bát .
Að sama skapi vilja margir upplifa ævintýri úti á sjónum , hvort heldur er til að fiska , hafa það huggulegt , eða finna vindinn í hárinu þegar flogið er yfir hafið .
Öldurnar vagga þér í svefn Svo eru sumir sem láta sér duga það eitt að stíga um borð og finna ilminn af hafinu .
Sleepafloat.com er vefur sem leigir bátana út eins og hótelherbergi .
Í stærri bátunum getur vistin verið mjög þægileg , með svefnherbergi , baðherbergi , stofukrók og eldhúsi .
Enn sem komið er virðist úrvalið frekar takmarkað hjá Sleepafloat , og mest bundið við austurströnd Bandaríkjanna .
Sem dæmi um gistinguna sem þar má finna er svefnpláss fyrir allt að fimm manns í bát við Miami Beach og kostar 275 dali á nóttina .
Finnur áhugaverðustu staðina í hverri borg Stundum er ekki að því hlaupið að átta sig á hvaða staði er skemmtilegast að heimsækja í hverri borg .
Í sumum borgum er vandinn sá að úrvalið er of lítið og erfitt að henda reiður á hvað er merkilegt og hvað er lummó .
Í öðrum borgum er úrvalið of mikið svo að ferðamenn vita ekki hvar þeir eiga að byrja og hverju er óhætt að sleppa .
Vefsíðan Yapq er ferðavefur og snjallsímaforrit sem leysir þennan vanda með því að útbúa í snarheitum lista af stöðum til að heimsækja í velflestum borgum í heiminum .
Notast Yapq.com við algrími sem raðar helstu ferðamannaáfangastöðum eftir vinsældum .
Þarf bara að slá inn nafn borgarinnar og vefsíðan býr til lista af þeim söfnum , görðum , torgum , verslunarmiðstöðvum , mörkuðum , kennileitum , fornminjum og menningarmiðstöðvum sem ekki má missa af .
Í stórborgum má eiga von á lista með tuttugu áfangastöðum hið minnsta , en í minni borgum þar sem færra er að skoða getur listinn orðið töluvert styttri .
Þá er rétt að taka það fram að algrímið virðist ekki fullkomið .
Þannig gerist það , ef Kaupmannahöfn er slegin inn , að efst á lista lendir Blåtårn sem var hluti af Kristjánsborgarhöll en eyðilagðist á 18. öld .
Þá lendir Tívolí einhverra hluta vegna neðarlega á lista .
Leiðsögumaður í vasanum Síðan má einfaldlega mæta á staðinn með Yapq-forritið í símanum , og notar forritið staðsetningartæknina til að finna áhugaverðustu staðina í næsta nágrenni .
Ekki nóg með það heldur reiknar forritið út hentuga gönguleið til að fara hratt og vel á milli þeirra staða sem á að skoða .
Til að komast hjá því að borga dýrum dómum fyrir gagnaniðurhal er hægt að hlaða niður , fyrir ferðina , heilum " borgarpökkum " með öllum þeim upplýsingum sem forritið þarf til að þjóna hlutverki sínu .
ai@mbl.is 