Samtök bandarískra barnalækna ( AAP ) ætla að endurskoða viðmið sín um skjátíma barna í takt við breytta tækni .
Núna mæla samtökin með engum skjátíma fyrir börn undir tveggja ára aldri og tveimur tímum fyrir eldri börn .
Samtökin tilkynntu fyrr í þessum mánuði að vinna væri hafin við endurskoðun þessara viðmiða .
Þau segja í yfirlýsingu í fréttabréfi sínu AAP News að vitað sé að vísindarannsóknir og stefnuyfirlýsingar nái ekki að halda í við þróun í tækni .
Til dæmis hafi stefnuyfirlýsing AAP frá 2011 sem var gerð um tækni- og skjánotkun barna yngri en tveggja ára verið samin áður en fyrsta kynslóð iPada kom út og með þeim fjöldi appa sem sérstaklega eru ætluð ungum börnum Núna leika meira en 30% bandarískra barna sér með snjalltækni á meðan þau eru enn í bleyjum og 75% 13-17 ára eiga snjallsíma .
Samtökin segja að skjátími þýði núorðið í raun bara tími og samtökin verði að endurskoða stefnu sína .
Af því tilefni stóðu þau fyrir ráðstefnu sérfræðinga í maí síðastliðnum sem setti saman ráðin tólf sem birt eru hér til hliðar .
Ráð byggð á vísindum Samtökin leggja enn fremur áherslu á að þeirra ráð byggist einvörðungu á vísindum en snúist ekki aðeins um aðgát .
Samtökin búast við að birta næstu ráðleggingar sínar um skjánotkun haustið 2016 og munu þær taka tillit til þeirrar miklu tækniþróunar sem átt hefur sér stað síðustu ár .
Ekki eru allir skjáir jafn réttháir .
" Tæknin fellur ekki öll undir sama hatt , " sagði Ari Brown , sem er í forsvari fyrir fjölmiðlahóp AAP , í viðtali við Wall Street Journal .
" Eitt er neysla , annað sköpun og þriðja samskipti .
Þannig að ef þú ert að líta til barna undir tveggja ára aldri þá er mikill munur á því að horfa lengi á teiknimyndir á YouTube og myndspjalli við ömmu , " segir hann .
" Sumar af reglunum eins og að banna skjánotkun fyrir tveggja ára aldur eru ekki í takt við raunveruleikann árið 2015-2016 , " sagði James Steyer , forstjóri Common Sense Media , sem metur alls kyns fjölmiðlaefni fyrir foreldra .
Eitt af því sem fram kom á ráðstefnunni í maí var um tungumálakennslu .
Þegar enskumælandi níu mánaða barn horfði á kennara í sjónvarpi kenna mandarín var ávinningurinn enginn , samkvæmt mælingum á heilabylgjum .
Þegar kennarinn var í sama herbergi var mikill munur á virkni í heilanum .
Samskipti skipta máli Aðrar rannsóknir styðja við þetta mikilvægi samskipta í lærdómsferlinu .
Börn á milli 24 og 30 mánaða lærðu jafn mörg ný orð frá kennaranum í gegnum myndspjall eins og þau gerðu af kennara á staðnum .
" Eftir því sem skjárinn líkir meira eftir raunverulegum samskiptum virðist hann hafa meira lærdómsgildi , " sagði Brown .
Dimitri Christakis , einn af höfundum ráðlegginganna , hefur hvatt til þess síðastliðið ár að þær verði endurskoðaðar .
Hann mælir með gagnvirkri skjánotkun fyrir börn undir tveggja ára aldri í 30 til 60 mínútur á dag .
Hann segir að það þurfi að rannsaka þetta betur en raunveruleikinn sé sá að þessi nýja tækni sé mjög ólík öðrum , eldri miðlum þar sem þessi gagnvirkni sé ekki til staðar .
" Er eitthvað öðruvísi að lesa bók á iPad en að lesa hefðbundna bók með barni ? " spyr hann og segir svo ekki vera .
Raunverulegt gildi lesturs sé að búa til vettvang fyrir samskipti milli foreldra og barns .
Hann veltir líka fyrir sér hvort iPad sé nokkuð verra leikfang en annað .
Rannsóknir hafi ekki verið gerðar á því en hann gruni að svo sé ekki .
Rannsóknir Christakis hafa leitt í ljós meiri heilavirkni hjá börnum þegar þau leika sér með kubba en á meðan þau horfi á Baby Einstein-mynddiska .
Núna er hann að rannsaka muninn á áhrifum mynddiska á börn á aldrinum 18 til 24 mánaða miðað við lærdómsöpp .
Slæmt að hafa sjónvarp í gangi í bakgrunninum Rachel Barr , sálfræðiprófessor við Georgetown-háskóla , hefur rannsakað hverng börn á aldrinum 2 ½ árs til þriggja ára leysa þrautir .
Hún ber saman segulpúsl við púsl á snertiskjá .
Hún hefur komist að því að börnin læra á báðum miðlum en þekkingin skilar sér ekki á milli miðla .
Sumsé ef barn er klárt í að leysa þrautina í raunheimum þýðir það ekki færni í tölvuheimi og öfugt .
Hún komst líka að því að ef börn hafa ekki neinn til að leiðbeina sér þá gengur þeim miklu verr .
Barr hefur líka rannsakað áhrif þess að hafa kveikt á sjónvarpinu í bakgrunninum á meðan annar leikur er í gangi .
Niðurstaðan er að það hafi truflandi áhrif og leikurinn verði ekki eins flókinn .
Clare Lerner , foreldraráðgjafi hjá Zero to Three , hefur unnið með Barr .
Hún segir að foreldrar þurfi að hafa í huga að öppin sem börnin eru að nota og sjónvarpsefnið sömuleiðis sé við hæfi þeirra aldurs .
Skjátími geti sömuleiðis orðið að betri gæðastund ef foreldrar ræði við börnin um það sem þau eru að horfa á .
Hún segir þó að alveg sama þótt gæðin séu mikil þá þurfi að takmarka skjátíma í 60-90 mínútur á dag .
12 góð ráð varðandi skjátíma • Tækniumhverfi er aðeins annað umhverfi .
Börn gera sömu hluti eins og alltaf , nema núna í sýndarheimi .
Eins og hvert annað umhverfi getur það haft jákvæð og neikvæð áhrif .
• Uppeldi hefur ekki breyst .
Það þarf að setja reglur varðandi raun- og sýndarheima .
Leiktu við börnin þín .
Settu mörk ; börn þurfa þau og búast við þeim .
Kenndu þeim góðmennsku .
Taktu þátt .
Kynnstu vinum þeirra og vittu hvert þau fara .
• Það er úrslitaatriði að vera góð fyrirmynd .
Takmarkaðu eigin skjánotkun og vertu fyrirmynd í nethegðun .
Uppeldi krefst tíma í burtu frá skjám .
• Við lærum hvert af öðru .
Rannsóknir sýna að mjög ung börn læra best þegar tjáskiptin eru ekki einhliða .
Það er mikilvægt fyrir málþroskann að tala saman .
Það að horfa á myndbönd hjálpar ekki smábörnum og ungum börnum að læra tungumál .
Eftir því sem samskiptin eru meiri , því meira er hægt að læra af þeim , t.d. þegar smábarn spjallar á skjá við foreldri sem er á ferðalagi .
• Innihaldið skiptir máli .
Gæði efnisins eru mikilvægari heldur en miðillinn .
Forgangsraðaðu skjátíma barnsins frekar en að setja skeiðklukkuna af stað .
• Það hjálpar að velja úr .
Til eru fleiri en 80.000 öpp sem eiga að vera lærdómsrík .
Leitaðu upplýsinga um gæði frá til dæmis www.commonsensemedia.org .
• Gerið þetta saman .
Það skiptir máli að fjölskyldan sé saman fyrir framan skjáinn .
Spilaðu tölvuleiki með börnunum þínum .
Sjónarhorn þitt hefur áhrif á hvernig þau upplifa leikinn .
Það er nauðsynlegt að vera með ungum börnum fyrir framan tölvuna .
• Leikur skiptir máli .
Frjáls leikur ýtir undir sköpun .
Forgangsraðið frjálsum leik í burtu frá skjám , sérstaklega fyrir mjög ung börn .
• Setjið takmörk .
Tækninotkun , eins og allt annað , þarf að hafa einhverjar takmarkanir .
Er tækninotkunin að hjálpa til við annað athæfi eða hindra það ? • Unglingurinn þinn má vera á netinu .
Netsamskipti eru hluti af lífi táningsins og notkun samfélagsmiðla getur stutt við sjálfsmyndina .
Kennið unglingnum viðeigandi hegðun í netheimum rétt eins og raunheimi .
Biddu táninginn að sýna þér hvað hann er að gera á netinu svo að þú skiljir samhengið .
• Búðu til snjalltækjafrí svæði .
Stattu vörð um fjölskyldumáltíðina .
Betra er að hlaða tæki á nóttunni fyrir utan herbergi barnsins .
Þetta ýtir undir gæðastundir fjölskyldunnar , hefur í för með sér betri matarvenjur og betri svefn .
• Börn munu alltaf vera börn .
Börn munu gera mistök í tækninotkun .
Það er hægt að læra af þessum mistökum ef tekið er á þeim af hluttekningu .
Tekið úr yfirlýsingu bandarískra barnalækna sem birt var í tímariti þeirra AAP News .
