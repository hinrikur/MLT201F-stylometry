Bandaríska geim- og tæknifyrirtækið SpaceX komst í sögubækurnar árið 2012 þegar fyrirtækið var fyrsta einkafyrirtækið til að skjóta á loft birgðum til Alþjóðlegu geimstöðvarinnar , ISS .
SpaceX ætlar ekki að láta þar við sitja og stefnir enn og aftur á spjöld sögunnar .
Eigandi fyrirtækisins , Elon Musk , hefur gefið það út að mannaðri geimflaug verði skotið á loft árið 2017 .
Geimflaugin sem ber heitið Crew Dragon er hönnuð til að ferja geimfara til og frá Alþjóðlegu geimstöðinni og yrði þá sú fyrsta sem alfarið er hönnuð af einkafyrirtæki til að gera það .
Frá því að Musk tilkynnti áætlanir SpaceX um mannaðar geimferðir hafa geimáhugamenn beðið spenntir eftir því að sjá hvað fyrirtækið ætlar að bjóða upp á en Musk er þekktur fyrir allt annað en klunnalegan og gamaldags stíl .
Núna þurfa áhugasamir ekki að bíða lengur , en SpaceX hefur sent frá sér tvö myndbönd og nokkrar myndir af því hvernig geimfar fyrirtækisins mun líta út að innan og verður að segja að geimfarar framtíðarinnar eiga eftir að ferðast um í þónokkrum stíl .
Crew Dragon er ekki bara draumur um að einhvern tímann muni geimfarar ferðast um í geimflaug sem er hönnuð , smíðuð og skotið á loft af einkafyrirtæki .
NASA , geimferðastofnun Bandaríkjanna , hefur nú þegar gert samning við SpaceX um að flytja geimfara til Alþjóðlegu geimstöðvarinnar .
Prófanir á flauginni standa enn yfir og er áætlað að hún fari í ómannað tilraunaflug á næsta ári .
Gangi allt eftir má búast við mönnuðum geimferðum í Crew Dragon árið 2017 .
