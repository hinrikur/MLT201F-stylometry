Það virðist orðið sjálfstætt verkefni stjórnmálaflokkanna þessi misserin að vekja áhuga ungs fólks á stjórnmálum .
Margir stjórnmálamenn lýsa yfir áhyggjum af því sem þeir telja litla þátttöku unga fólksins á þessum mikilvæga vettvangi og almennt áhugaleysi .
Ég deili ekki endilega þessum áhyggjum kollega minna en get tekið undir að margt ungt fólk hefur ekki áhuga á stjórnmálum , en það á líka við um gamalt fólk og marga þar á milli .
Það geta verið margar ástæður fyrir því að menn , ungir sem aldnir , hafa ekki áhuga á pólitík .
Það þarf í sjálfu sér ekki endilega að vera áhyggjuefni .
Sumum þykir þeir einfaldlega hafa það svo gott að þá varði ekkert um hvað stjórnmálamenn eru að bardúsa .
Lækkun skatta eða hækkun hefur ekki áhrif á þetta fólk svo nokkru nemi .
Þeim er nokk sama um samgönguáætlun og byggingu nýs spítala .
Þeir telja sig vita að þjónustan standi þeim takmarkalaust til boða hvernig sem allt fer .
Svo eru aðrir sem eiga þvert á móti við önnur meira aðkallandi mál að etja en þau sem stjórnmálamenn fást við , mál sem ekki eiga heima á vettvangi stjórnmálanna eða mál sem fyrir löngu er ljóst að eru ofvaxin stjórnmálunum .
Sjálfsagt eru einhverjir sem meta það svo að það sé langsótt að afskipti þeirra af stjórnmálum skili árangri .
Kerfið sé orðið svo stórt og þungt að því verði ekki haggað .
Miklir sérhagsmunir á ríkisstofnunum og hagsmunir sem liggja í ívilnunum og fyrirgreiðslu hins opinbera muni ætíð vega þyngra en dreifðir hagsmunir skattgreiðenda .
Þeir sem ganga lengst í þessa átt telja það jafnvel misráðið að mæta á kjörstað í almennum kosningum því það hvetji afskiptasömu stjórnmálamennina bara til dáða ! Mæting sé í raun viðurkenning á útþenslu ríkisins .
Þetta er áhyggjuefni , hvort sem um ungt eða eldra fólk er að ræða .
En svo eru þeir sem hafa misst áhugann á pólitík vegna þess að hún er að nokkru leyti orðin eins og hver önnur rekstrardeild í stórfyrirtæki þar sem einu ákvarðanirnar sem teknar eru lúta að rekstri fyrirtækisins frá degi til dags .
Þarna hefur stjórnmálamönnum mistekist að draga skarpar og áhugaverðar línur .
Þess vegna var það ánægjulegt að í málefnanefndum sem hófu störf á landsfundi Sjálfstæðisflokksins á föstudagsmorguninn var mætt margt ungt fólk sem mér sýndist hafa það að meginmarkmiði að skerpa á helstu stefnumálum flokksins og orða þau svo skýrt að menn sofni ekki undir lestrinum .
Sigríður Ásthildur Andersen saa@althingi.is 