Ég er ekki heimsins mesti hófsemdarmaður .
Fjarri því .
Þó finnst mér hófsemi eftirsóknarverð .
Ekki síst fyrir litla þjóð í litlu landi .
Vandi Íslendinga er að vera aldrei alveg vissir um hvort þeir eru 330 þúsund eða 330 milljónir .
Hallast heldur að hinu síðara og vilja vera bestir í heimi og stærstir .
En gæti verið að það sé gott að búa í litlu , fallegu og fámennu landi .
Ég er á því .
Heyri hins vegar marga tala í gagnstæða átt .
Jafnvel að Íslendingar geti ekki orðið þjóð á meðal þjóða fyrr en þeir eru orðnir að minnsta kosti milljón talsins .
Á fundi í Hörpu heyrði ég einu sinni erlenda hagfræðinga gera upp efnahagshrunið .
Einn þeirra sagði að Íslendingar hefðu verið dæmdir til mistaka vegna fámennis .
Við gætum varla átt margt fólk með viti , þjóð álíka fjölmenn og sveitarfélagið Coventry í Bretlandi .
Ekki man ég hvaðan þessi hagfræðingur kom , en sennilega frá stað þar sem stutt er á milli húsa og sjónarhornið þröngt .
Og í hagfræðinni sinni var hann greinilega vanur að hugsa samkvæmt reikniformúlum og líkindareikningi .
Síður í sprengikrafti aðstæðna sem geti framkallað það besta í fólki og gert hinn áhugalausa og sljóa veranda að áhugasömum og vakandi geranda .
Fámenni getur verið gott og jafnvel lúxus .
Lítið samfélag , sem þó er sjálfbært , á að geta hleypt mörgum að , virkjað hlutfallslega fleiri þegna sína en fjölmennt samfélag er fært um að gera .
En þetta getur verið vandasamt .
Á sama hátt og það er vandasamt að passa upp á viðkvæmt land þar sem aðdráttaraflið er víðernið og – viti menn , fámenni .
Ég er í hópi þeirra sem fagna auknum straumi ferðamanna til Íslands .
Að sýna gestum landið okkar og kynna fyrir þeim menningu okkar , örvar okkur til að vilja fara vel með land og náttúru og leggja rækt við það besta í menningu okkar .
Fyrir bragðið verðum við glöggskyggnari á hið góða og eftirsóknarverða sem við búum yfir .
En þá komum við aftur að hófseminni .
Við þurfum að fara hægt í sakirnar , líka í ferðamennskunni .
Gleyma því ekki hvað þar er sem heillar , aðkomumenn ekkert síður en okkur sem hér búum .
Ég hef oft glaðst yfir því hve ferðaþjónustan er að þroskast , bjóða upp á sífellt fjölbreyttara og vandaðra val .
Innanum er að sjálfsögðu fúskið og græðgin og hraðinn .
Ég hef samúð með sveitarfélögum sem óar við byggingu sífellt stærri hótela í sinni heimabyggð .
Nú loksins þegar núverandi hótel og bændagisting eru að byrja að borga sig er hætt við að risahótelin ryðji hinni smágerðari flóru úr vegi .
Varla getur það talist eftirsóknarvert .
Ég sendi því stuðningskveðjur til sveitarfélaga og skipuleggjenda sem vilja fara varlega í sakirnar og ekki gerast of ginnkeypt fyrir stórum glanshótelum .
Þótt ég fagni vaxandi ferðamennsku óttast ég að við ætlum okkur um of .
Hvernig væri að slökkva á auglýsingaskiltunum um stund og láta land íss og elda sjálft um að auglýsa sig ? Við getum orðið eftirsóknarverð og öflug ef við aðeins kunnum fótum okkar forráð , kunnum að flýta okkur hægt – festina lente eins og Rómverjar orðuðu gamalt grískt heilræði .
Hófsemi er góð .
Ögmundur Jónasson ogmundur@althingi.is 