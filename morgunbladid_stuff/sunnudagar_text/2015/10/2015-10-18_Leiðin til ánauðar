Í bók sinni , Leiðin til ánauðar , Der Weg zur Knechtschaft , gerði höfundurinn Friedrich Hayek tilraun til að skilgreina hvers vegna frjálsmarkaðshugsun öndverðrar 19. aldar hefði smám saman hneigst til ríkisafskipta .
Þetta væri leiðin til ánauðar og taldi Hayek hana geta leitt til valdstjórnar .
Þess má geta að bókin er skrifuð á árum heimsstyrjaldarinnar síðari , í skugga alræðiskerfa .
En þótt Hayek varaði við beinum inngripum ríkisins í efnahagsstarfsemina var hann síður en svo andvígur því að ríkið hefði skipulagningarvald á hendi .
Hann vildi skipulagningu en að hún miðaði einvörðungu að því að greiða götu markaðsviðskipta og festa þau í sessi .
Hayek og samherjum hans tókst ætlunarverk sitt .
Ákall þeirra um endurhvarf til kaldhamraðrar markaðshyggju varð til þess að pólitískar áherslur á Vesturlöndum færðust í átt til markaðshyggju á áratugunum undir aldarlok .
Og enn svífur þessi hugsun " ný-frjálshyggju " yfir vötnum .
Það er mótsagnakennt að Evrópusambandið , afkvæmi evrópsks kratisma , er sennilega strangtrúaðast allra í kirkju markaðshyggjunnar .
Á þeirri hyggju hvílir höfuðgagnrýni mín á Evrópusambandið : Þ.e. miðstýrðu ríkisboðvaldi í þágu markaðsviðskipta .
Evrópusambandið hefur komið upp dómstólum til að skera úr um hvað lýðræðislega kjörnum stjórnvöldum er heimilt að gera og hvað ekki , hvað samrýmist lögmálum markaðarins og hvað skuli bannað ! Og með sameiginlegri peningastefnu er stefnt að því að setja refsivönd í hendur Seðlabanka Evrópu .
Til marks um það sem koma skal , voru tilmæli í vikunni sem leið , til spænskra stjórnvalda , að endurskoða fjárlögin því þau væru ekki í samræmi við leyfilega stefnu ! Á öllum sviðum er unnið að því að efla markaðs-ræði á kostnað lýð-ræðis .
Evrópusambandið er ekki eitt um þessar áherslur .
Í vikunni féll dómur hér á landi sem staðfestir eignarrétt á vatnsréttindum .
Mörgum þykir þessi dómur sanngjarn og réttmætur .
Ég tel hann boða ill tíðindi enda áfangi á framangreindri braut .
Hann færir náttúruna og nýtingu hennar fastar en áður undir einkaeignarrétt og ekki nóg með það , geirnegld verður nú inn í þankagang allra hlutaðeigenda , ábatahugsun .
Því meira sem verður virkjað þeim mun meira hagnast handhafi eignarréttarins .
Þessari arðs- og rentuhugsun er nú verið að koma fyrir í öllum okkar lögum og ef til vill í stjórnarskrá líka .
Þar vilja menn krefja Landsvirkjun um arð og meiri arð , og eflaust mun vatnið fylgja í kjölfarið .
Þá verður hagur allra að virkja sem mest því þannig er gullið malað .
Fram til þessa höfum við tryggt hagsmuni okkar með eignarhaldi á rafmagns- , vatns- og hitaveitum og notið ábatans í lágu gjaldi fyrir drykkjarvatn og húshitun .
Þessi hugsun er víkjandi enda við komin langt á þeirri vegferð sem Friedrich Hayek vildi beina okkur inn á .
Spurning er hvort sú leið liggur ekki einmitt þangað sem hann vildi forða frá : Til frelsisskerðingar og jafnvel ánauðar .
Ögmundur Jónasson ogmundur@althingi.is 