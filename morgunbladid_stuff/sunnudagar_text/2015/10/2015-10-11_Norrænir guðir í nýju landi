Í bókinni Norrænir guðir í nýju landi rekja þeir Heimir Pálsson og Böðvar Guðmundsson trúarbrögð þeirra sem hér námu land á níundu og tíundu öld .
Þeir höfðu ekki aðeins með sér fólk og fénað þegar þeir settust hér að heldur líka trúarbrögð , en eins og kemur fram í inngangi bókarinnar , og vitnað í Landnámabók , þá aðhylltust hinir norrænu landnámsmenn einhvers konar ásatrú fyrir utan þá sem kristnast höfðu á Bretlandseyjum .
Af Landnámu megi svo skilja að flestir afkomendur kristinna landnámsmanna hafi af hagkvæmnisástæðum fallið frá trúnni og gerst heiðnir .
Ísland hafi því verið alheiðið tvo aldarþriðjunga , frá 930 og þar til kristni var lögtekin um árþúsundamótin .
Guðir þeir sem landnámsmenn báru með sér þurftu að standa sig í nýju landi þar sem aðstæður voru um margt gerólíkar fyrri heimkynnum og fengu sumir nýtt hlutverk , en aðrir týndust af því að ekkert var fyrir þá að gera .
Að þessu sögðu þá eru heimildir um trúarbrögðin sem landnámsmenn aðhylltust frá kristnum sagnfræðingum sem rita frásagnir sínar löngu eftir að kristni er lögtekin , flestir á tólftu og þrettándu öld .
Þeir Heimir og Böðvar skipta þannig með sér verkum að Böðvar endursegir sögurnar en Heimir veltir fyrir sér annars konar heimildum og heimildaskorti um heiðnina sem hefur hugsanlega lifað hér á landi frá landnámi til kristnitöku .
