Glæsileg veggmálverk prýða nú fjölda húsa í miðborginni , allt frá Laugavegi 66 að Hólmaslóð 2 úti á Granda og eru þau tengd tónlistarhátíðinni Iceland Airwaves sem hefst 4. nóvember næstkomandi .
Verkin eru eftir níu erlenda listamenn á jafnmörgum húsum , listamenn á vegum samtakanna Urban Nation í Berlín sem helga sig götu- eða borgarlist ( urban art á ensku ) og þá meðal annars veggjalist .
Eitt verk var málað af Íslendingum , á hliðarvegg Nasa við Austurvöll og eru þau því tíu alls .
Listamennirnir unnu verk sín út frá lögum tíu íslenskra og erlendra flytjenda á Airwaves í ár og getur fólk virt verkin fyrir sér og hlustað á lögin á meðan .
Þau má finna á tónlistarveitunni Spotify , lagalista sem ber heiti verkefnisins , Wall Poetry 2015 .
Hélt hún væri eitthvað skrítin Grímur Atlason , framkvæmdastjóri Iceland Airwaves , segir verkefnið þannig til komið að framkvæmdastjóri Urban Nation , Yasha Young , hafi gefið sig á tal við hann á hátíðinni í fyrra og borið undir hann mögulegt samstarf Iceland Airwaves og Urban Nation á hátíðinni í ár .
" Þetta hljómaði allt rosalega háfleygt og mér fannst ekki möguleiki að þetta myndi gerast .
Ég vissi hvað það kostar að gera svona og hún ætlaði bara að gera þetta allt saman sjálf .
Ég hitti marga á Airwaves sem eru upptendraðir , við áttum okkur kannski ekki á því en þetta er svo ótrúleg upplifun fyrir marga útlendinga að koma hingað og upplifa landið , náttúruna , tónlistina og borgina og ég hélt bara að hún væri eitthvað skrítin , " segir Grímur kíminn .
Hann hafi samt sem áður samþykkt að hitta Young degi síðar og þá hafi honum litist betur á verkefnið og viljað láta á það reyna .
" Þá fórum við að skipuleggja þetta og tengjast þessu og það hefur tekið allt árið að finna veggi og listamenn .
Svo komu hingað yfir tuttugu manns eftir þessa undirbúningsvinnu sem tók marga mánuði .
Þetta eru listamenn frá öllum heiminum sem tengjast Urban Nation í Berlín og úr urðu þessir veggir , " segir Grímur og bætir við að verkin geri bæði Reykjavík og hátíðina skemmtilegri .
" Við viljum halda þessu áfram , bæta við veggjum og vonandi fá þeir flestir að vera .
" – Það væri synd að mála yfir þessi glæsilegu listaverk ...
" Við lofuðum alla vega þeim sem sögðu já við okkur að ef þeim líkaði ekki við verkin þá myndum við mála yfir þau .
En ég hef ekki heyrt að neinum mislíki þau , " segir Grímur .
Synjað af Listaháskóla Íslands Það kostar skildinginn að mála verkin og segir Grímur að Urban Nation standi straum af stærstum hluta kostnaðarins .
" Við komum til móts við þau með gistingu og fæði og vorum aðeins í lyftumálunum með þeim .
Þau borga allar flugferðir , efni og annað , " segir Grímur .
Samtökin Urban Nation vinna með borgarlistamönnum fjölda landa og segir Grímur að þau séu að byggja sex hæða hús í Schöneberg í Berlín helgað slíkri list og í því verði tónleikasalur , sýningarsalir , vinnustofur og íbúðir fyrir listamenn .
Mörg þúsund fermetrar verði lagðir undir listina .
" Það verður tekið í gagnið 2017 og við hjá Airwaves munum skipuleggja kvöld þarna í samstarfi við samtökin .
Hugmynd okkar er auðvitað að þetta opni líka fyrir íslenska listamenn sem eru í listsköpun af þessu tagi , " segir Grímur .
Spurður að því hvernig hafi gengið að fá leyfi fyrir að mála á veggina segir Grímur að það hafi gengið vonum framar .
" Við öfluðum allra leyfa en fengum nei frá einum aðila , Listaháskóla Íslands , sem okkur finnst dálítið hjákátlegt .
Það var á Sölvhólsgötu þar sem er mjög ljótur veggur , " segir Grímur og hlær .
" Það koma hundrað listamenn fram á Airwaves , einstaklingar sem eru eða hafa verið í Listaháskólanum .
Tónlistin er svo tengd myndlistinni , leiklistinni , tónlistardeildinni og öllu þarna í skólanum .
Við héldum að þetta væri sá staður þar sem okkur yrði tekið mest fagnandi , " segir Grímur .
Engin haldbær skýring hafi verið gefin á synjuninni .
Frekari upplýsingar um Urban Nation og Iceland Airwaves má finna á urban-nation.net og icelandairwaves.is .
1 3 