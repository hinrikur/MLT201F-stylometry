Það er sko aldeilis ekki á hverjum degi sem smáhesturinn hnýtur um eitthvað sem hann verður að eignast .
Eftir mikla sparnaðartíð þar sem ekkert hefur verið keypt í fataskápinn nema flíkin sanni að hún geri raunverulega eitthvað fyrir smáhestinn ( láti hann virka hærri og grennri og allt það ) virðist fjandinn vera við það að verða laus .
Þetta er allt sænska móðurskipinu H & M að kenna .
Árlega fá þeir hönnuði til liðs við sig til að hanna sérstaka línu sem kemur í takmörkuðu upplagi .
Í svo takmörkuðu upplagi kemur dýrðin að um leið og dyrnar á H & M opnast þennan tiltekna dag verður allt kreisí .
Spariguggurnar , sem flestar hafa beðið í röð í marga klukkutíma , missa það í orðsins fyllstu .
Í ár er það franska tískuhúsið Balmain sem hannar þessar línu fyrir H & M. Við fyrstu sýn virtist þetta ekki vera neitt sérstaklega spennandi en annað átti eftir að koma á daginn .
Smáhesturinn var í sakleysi sínu við dagleg störf , að keyra upp lesturinn á mbl.is , þegar hann rakst á Balmain H & M-línuna í heild sinni .
Hjartað tók nokkur aukaslög og þegar hann skrollaði í gegnum hverja myndina á fætur annarri fann hann hvernig blóðið fór að streyma hraðar um æðarnar .
Það sem heillaði mest við línuna fyrir utan klofstígvélin , pallíetturnar , glansefnin og gullhnappana var hvað mikil áhersla er lögð á mittislínuna .
Í tísku dagsins í dag þar sem allt er vítt og sítt var þetta kærkomin tilbreyting .
Næst reif hann dagatalið upp af skrifborðinu með miklum tilþrifum , skoðaði dagskrána á dagatalinu og líka í Calendernum í símanum , og velti því fyrir sér hvort það væri einhver smuga að stinga af í einn sólarhring eða svo .
Línan kemur í H & M 6. nóvember og þennan dag er dagskrá smáhestsins þéttbókuð – svo þéttbókuð að hann gæti ekki einu sinni notað skítatrix á borð við " því miður er ég tvíbókaður á fund " eins og feðraveldið notar svo gjarnan og heldur ekki sett jakkann sinn á stólbakið í vinnunni eins og einu sinni tíðkaðist hjá ríkisstarfsmönnum .
Þegar þessar upplýsingar lágu fyrir fór smáhesturinn að velta fyrir sér hvar í heiminum væri líklegast að spariguggur hefðu ekki smekk fyrir Balmain .
Það er nefnilega alltaf séns að komast í svona hönnunargóss í borgum þar sem snobbað er fyrir einhverju öðru .
Smáhesturinn þekkir það .
Hann komst yfir Versace H & M-góss í Berlín mánuði eftir að línan kom í verslanir 2011 .
En það er bara vegna þess að í Berlín eru hipsterarnir ekki með gullkeðjur eða í rauðum buxum með gullrennilás og pálmatrjám .
Ljósið í myrkrinu er að þær séu allar orðnar mittislausar þarna í Stokkhólmi en þangað á smáhesturinn erindi á næstunni .
Eða þá að vönduðu Stokkhólmsbeibin hafi bara ekkert að gera við gullhnappa , pallíettur og buxur með 100% glans .
Þótt smáhesturinn hafi fengið hland fyrir hjartað yfir þessari línu áttar hann sig líka á því að það er auðvelt að líta út eins og " listdansari " í þessum fötum ( en auðvitað er það smekksatriði ) .
martamaria@mbl.is 