Hjónin Jóhann Helgi Jóhannesson og Ragnheiður Helen Eðvarðsdóttir standa saman vaktina á veitingastaðnum Resto á Rauðarárstíg sem opnaður var fyrir tæpu ári .
Resto hefur vermt efstu sætin hjá Tripadvisor síðan .
Jóhann hefur fengið frí eitt kvöld síðasta árið .
Erlendir ferðamenn hafa sótt staðinn vel í sumar en Íslendingar eru líka hrifnir .
Ásdís Ásgeirsdóttir asdis@mbl.is Jóhann hefur staðið við pottana síðan hann var ungur maður .
Ferillinn hófst á veitingastaðnum Fjörunni í Hafnarfirði þar sem hann lærði handtökin undir leiðsögn Leifs Kolbeinssonar sem síðar rak La Primavera .
Eftir útskrift fór Jóhann að vinna hjá Rúnari Marvinssyni á Við Tjörnina þar sem hann var í áratug .
" Þessi staður ber óneitanlega keim af þeim stað .
Þeir sem voru fastagestir þar hrökkva ekki við þegar þeir koma hingað .
Þetta er fiskistaður fyrst og fremst , " segir hann .
Þau leggja mikið upp úr fersku og góðu hráefni og sækja alltaf glænýjan fisk daglega .
Eitt kvöld frí á árinu Ragnheiður er grunnskólakennari en hefur nú tekið sér ársleyfi til að vinna á Resto , en nafnið segir hún komið frá vinkonum hennar sem sögðu gjarnan , eigum við ekki að fara á einhvern restó ? Þau hjónin kvarta ekki yfir móttökunum en staðurinn hefur verið nánast fullur frá opnun og eru þau vakin og sofin yfir rekstrinum .
" Þessi kall hérna hefur verið fyrstur inn og síðastur út síðustu 340 daga , " segir Jóhann en viðurkennir að hafa tekið sér frí eitt kvöldið til að fara í sjötugsafmæli hjá Rúnari Marvins .
Rússarnir mættu átta kvöld í röð Jóhann segir réttina einfalda en góða og staðinn notalegan .
" Við vildum hafa staðinn heimilislegan .
Alls ekkert formlegt og stíft , " segir Ragnheiður .
" Við viljum bara hafa þægilegt umhverfi þannig að fólki líði vel .
Það er innihaldið en ekki umbúðirnar sem skipta máli , " segir Jóhann .
Þau upplifa mikla ánægju hjá viðskiptavinum og sjá það á Tripadvisor .
Þar hafa þau oft verið í fyrsta sæti yfir bestu veitingastaði Reykjavíkur .
" Það voru hérna þrír Rússar í sumar sem borðuðu hér átta kvöld í röð , " segir Jóhann og brosir .
Steiktur skarkoli með kaperssmjöri Jói hjá Resto segir að fiskur og smjör í sömu sæng sé eitt gæfuríkasta samband sem fyrirfinnist í gjörvöllum heiminum .
Fyrir tvo : 350-400 gr skarkolaflök hveiti olía til steikingar salt og pipar 30-50 gr smjör 1-2 tsk kapers steinselja 1/2-1 rif hvítlaukur Veltið kolanum upp úr hveiti og steikið upp úr olíu á vel heitri pönnu uns gullinbrúnn og roðið stökkt .
Kryddið með salti og pipar .
Færið fiskinn á disk , afgangsolíu hellt af pönnunni , smjör , kapers og hvítlaukur er brætt saman þar til smjörið er aðeins farið að brúnast .
Hellið þessu yfir fiskinn og bætið við steinselju .
Borið fram með kartöflum og grænmeti að vali hvers og eins .
