Það eiga ekki allir leikjatölvu en á flestum heimilum hérlendis er til snjallsími eða spjaldtölva .
Leikir fyrir leikjatölvur eru líka dýrir á meðan það er hægt að fá marga leiki í snjallgræjurnar ókeypis eða ódýra .
Leikirnir sem eru hér taldir upp eru flestir fyrir spjaldtölvur þó einhverja sé líka hægt að spila á síma .
Hægt er að fá ókeypis útgáfur af mörgum þeirra en oft getur borgað sig að kaupa leik til að sleppa við auglýsingar sem skapa óþarfa áreiti fyrir börnin .
Mikið er til af skemmtilegum leikjum en margir eru næstum of spennandi fyrir yngstu börnin .
Kappakstur er til að mynda skemmtilegur og líka hlaupaleikir sem virka vel á spjaldtölvum en þessum flokki leikja hefur verið sleppt í þessari upptalningu .
Hér er verið að benda á leiki sem miðast við þrautalausnir eða að það sé hægt að æfa sig að lesa eða reikna .
Hraðinn er ekki eins mikill í þessum leikjum heldur er hægt að taka því rólega við skjáinn og glíma við skemmtilegar þrautir af ýmsum toga .
Leikirnir sem hér eru taldir upp eru flestir heppilegir fyrir leikskólabörn og yngstu bekki grunnskóla .
Að minnsta kosti er ljóst að börn vilja spila leiki og þá er ekki verra að hafa nokkra leiki sem bæði fræða og skemmta í einu til taks .
Foreldrar og forráðamenn þurfa síðan að eiga það við sig hversu mikinn tíma fyrir framan skjáinn börnin fá en þau hafa ekki þroska til að meta það sjálf .
Því þarf að leiðbeina þeim og þá þýðir ekkert annað en að standa fast á sínu .
