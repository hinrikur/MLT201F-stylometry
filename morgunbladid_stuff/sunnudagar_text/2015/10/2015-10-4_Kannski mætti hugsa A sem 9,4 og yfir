Ég er ekki upptekin af því hvort einkunnirnar verða gefnar í tölu- eða bókstöfum .
Mér finnst aðalmálið að við horfum til þess sem við erum að meta og mér finnst mjög jákvætt að tíundubekkingar útskrifist með einkunn sem byggist á hæfni en ekki bara þekkingu , " segir Guðlaug Sturlaugsdóttir , skólastjóri Grunnskóla Seltjarnarness .
Hún segir að þó sé ýmislegt að athuga við einstök hæfnisviðmið í aðalnámskrá , mörg séu góð en önnur þurfi að endurskoða .
Það sama eigi við um matsviðmiðin .
Í nýja einkunnakvarðanum fylgir hverri einkunn lýsing sem kallast matsviðmið .
" Í heild er hugsunin og ásetningurinn mjög góður .
En ásamt endurskoðun þurfum við að styðja miklu betur við starfsfólkið í innleiðingu á svona nýjum verkefnum , betur en gert hefur verið .
Og við þurfum að horfast í augu við það að skólarnir eru ekki komnir það langt í þessu ferli að þeir verði allir samanburðarhæfir samkvæmt matsviðmiðunum næsta vor hvað varðar einkunnir tíundubekkinga við útskrift .
" Guðlaug segir að matsviðmiðin þurfi að endurspegla þau hæfniviðmið í aðalnámskrá grunnskóla sem sett voru í upphafi .
Til dæmis þurfi að laga matsviðmiðin í samfélagsfræðinni því þau endurspegli ekki nógu vel hæfniviðmiðin .
" En það þarf líka að hafa í huga að það er ekkert sem verður fullkomið í fyrstu atrennu og nauðsynleg endurskoðun bíður ráðuneytisins og nýrrar Menntamálastofnunar .
Ég held að þessi vinna geti í heild leitt til heilmikillar skólaþróunar og að við förum að horfa öðruvísi á skólastarfið .
Að mörgu leyti standa háskólarnir okkur til dæmis framar í þessu .
Mér er minnisstætt viðtal við ungan mann sem útskrifaðist úr Harvard-háskóla þar sem hann lýsti því hvernig honum var gert að nýta hæfni sína , þ.e. bæði þekkingu og leikni , þar sem hann átti t.d. að nýta námsbækurnar í prófum .
Þetta er áherslan almennt í Evrópu ; hvernig á að nýta þekkinguna sem að sjálfsögðu verður þá að vera til staðar .
Þetta er ný nálgun fyrir flesta .
" Guðlaug segir að skiljanlega séu margir tíundubekkingar óöruggir varðandi nýja fyrirkomulagið ; að taka upp framandi fyrirkomulag á lokaári þeirra í grunnskóla er þeim erfitt .
Það hefði jafnvel verið skynsamlegra að byrja á að leyfa áttundubekkingum að fara í gegnum nýja einkunnakerfið og þróa það svo upp úr .
En vita nemendur í þessu nýja fyrirkomulagi til hvers er ætlast af þeim ? Sumir velta því fyrir sér hvernig þeir fái A ? " Það verða ekki margir sem fá A , einungis lítill hluti nemenda sem ber af , býr yfir mjög mikilli hæfni .
Kannski mætti hugsa sér að það að fá A sé svipað og fá 9,4 og yfir í gamla kerfinu , samt er það illa samanburðarhæft .
Það er mjög mikilvægt að nemendur viti hvað liggur til grundvallar matinu ; þau þurfa að vita hvað á að meta og hvernig þau verða metin .
Við megum ekki setja þau í próf eð láta þau vinna verkefni án þess að þau viti til hvers er ætlast , alls ekki láta það koma þeim á óvart .
Einhverjir vilja fresta því að meta eftir þessu kerfi en ég held að það verði ekki aftur snúið héðan af .
Það er búið að setja þetta á , margir skólar komnir af stað og við verðum að gera það besta úr þessu í vetur .
Það gengur ekki að sumir gefi bókstafi og aðrir tölustafi " Guðlaug segir að lokum að það sé mikilvægt að framhaldsskólarnir hugsi sína nálgun á innritun nýnema upp á nýtt .
" Við viljum hugsa um öll börnin – koma þeim öllum áfram , ekki bara fleyta rjómann ofan af og láta hin sitja eftir .
Þrautseigir krakkar sem náðu kannski ekki hæstu grunnskólaeinkunnunum enda oft á því að spjara sig best þegar upp í mennta- og háskólann kemur .
Við erum með grunnskóla án aðgreiningar og það er spurning hvað menntaskólarnir vilja gera .
Við hljótum að geta fundið leið til að hugsa jafnvel um alla .
" 