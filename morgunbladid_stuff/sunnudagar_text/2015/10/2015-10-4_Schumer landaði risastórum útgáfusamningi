Leikkonunni Amy Schumer gengur allt í haginn þessa dagana en nú hefur hún skrifað undir útgáfusamning við forlagið Simon & Schuster .
Ekki er búið að gefa upp virði samningsins en þeir sem þekkja til segja að hann sé upp á átta milljónir bandaríkjadala , eða um milljarð íslenskra króna , að sögn Vanity Fair .
Bókin verður samansafn gamansagna .
Schumer hefur áður gert útgáfusamning , árið 2013 , áður en þáttur hennar sló í gegn og hún kynntist Judd Apatow og varð besta vinkona Jennifer Lawrence .
Fyrri samningurinn var uppá milljón dali , eða um 128 milljónir króna , að sögn New York Times , og var við HarperCollins .
Eftir að þátturinn Inside Amy Schumer fór í loftið í fyrra hætti grínistinn við og greiddi fyrirframgreiðsluna til baka með vöxtum .
Hún ætti að vera ánægð með það enda mun eftirsóttari nú og verður spennandi að sjá hvaða viðtökur bókin fær .
Sló met Tinu Fey Hún fær meira borgað en Lena Dunham fékk í fyrirframgreiðslu fyrir bók sína sem var 3,5 milljónir dala og meira en Tina Fey fékk fyrir Bossypants ( 6 milljónir dala ) árið 2008 .
" Árum saman hafa allir umboðsmenn í bænum notað fyrirframgreiðsluna sem Tina Fey fékk sem viðmið fyrir stjörnurnar sínar en núna hefur Amy hækkað viðmiðið , " sagði Michael Morrison útgáfustjóri HarperCollins .
Tímasetning skiptir öllu , í bókaútgáfu rétt eins og í gríni .
Tilkynnt var um samninginn skömmu eftir að Schumer fékk Emmy fyrir grínþátt sinn .
Einnig er ekki langt síðan að fyrsta Hollywood-mynd hennar var frumsýnd , gamanmyndin Trainwreck , sem hún skrifaði og Apatow leikstýrði .
Myndin hefur halað inn meira en átján milljarða króna á heimsvísu .
