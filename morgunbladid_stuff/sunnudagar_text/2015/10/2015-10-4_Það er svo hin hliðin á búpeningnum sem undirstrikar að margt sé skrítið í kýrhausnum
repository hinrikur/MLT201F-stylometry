Þegar slegist er á markaði gilda ákveðin lögmál , sum þeirra eru skrifuð , þá einkum í lög , reglugerðir eða tilskipanir .
Önnur byggjast á gömlum hefðum .
Sumar eru hluti af víðtækari reglum sem gilda almennt í mannlegum samskiptum .
Iðulega gæta menn þó aðeins lágmarksskilyrða þegar þær reglur flytjast yfir á átökin á mörkuðunum .
Ólíkir vellir en líkar leikreglur Fyrir löngu er sannað að gamla spakmælið um að kurteisi kosti ekki peninga heldur stundum illa .
Það breytir þó ekki því , að dálítil kurteisi er flestum til framdráttar , rétt eins og lágmarks sanngirni og tilburðir til að umgangast ekki sannleikann af ófyrirgefanlegri léttúð .
Kunn dæmi eru þó til um einstaka menn , sem náð hafa sínum mesta árangri , mælt á vogarskálum velgengni , þegar þeir hunsuðu viljugir öll skilyrði af þessu tagi í einu og brutu mörg önnur gild lögmál í leiðinni .
En verðum við ekki samt að líta svo á , að þau dæmi séu undantekningin sem sanni regluna .
Stjórnmálamenn vilja gjarnan mála myndina þannig , að þeir séu á höttunum eftir háleitum markmiðum , leiti sífellt lausna sem séu umbjóðendum þeirra til heilla og farsældar og þeir hljóti því jafnan að horfa til þess besta í hverjum manni , líka þeim manni sem breytist í kjósanda á fárra ára fresti .
En aðrir segja að stjórnmálamenn búi við áþekk skilyrði og gildi á hinum almenna markaði og nánast sömu lögmálin gildi .
Þeir sanni þetta best sjálfir í aðdraganda kosninga .
Þá séu rándýrar auglýsingastofur sóttar og settar á flokksskrifstofurnar .
Könnunarfyrirtæki séu látin mæla hvaða loforðategund virki best þessi misserin .
Þau séu svo hönnuð með hliðsjón af því og auglýsingafræðingar búi þau í búning .
Þá loks fái frambjóðendurnir pakkann í hendur , þó ekki fyrr en hver og einn hefur gengið í gegnum litgreiningu og förðun , þar til hinn " fjölbreytti " framboðslisti er orðinn jafn einsleitur að hænsnabúin á bestu búum .
Er eitthvað til í þessu ? Ekki virðist mikil sanngirni í þessari lýsingu , en er hún ekki að hluta til rétt ? Sumir ganga raunar enn lengra og halda því fram að almenni markaðurinn sé mun fágaðri en stjórnmálamarkaðurinn .
Lög , sem eftirlitsstofnanir framfylgja , banna til að mynda að á þeim markaði sé gengið svo langt að fullyrða að vara eða þjónusta eins sé best .
Engar takmarkanir séu í slíkum efnum á stjórnmálamarkaði .
Auðvitað finna snillingar leið til að sniðganga slíkar reglur .
Rétt eins og bjórframleiðendur sem auglýsa bjór , þótt bannað sé , í glæstum auglýsingum , en hvísla svo eða skjóta inn í auglýsinguna orðinu " léttöl " .
Allir vita þó , og eru " yfirvöld " ekki undanskilin , að ekki er verið að auglýsa léttöl , enda veitir sú vara ekki þann unað sem auglýsingin lofar .
Í manninn fyrst , svo í boltann Á stjórnmálamarkaðnum er töluverð áhersla lögð á að ófrægja andstæðinginn og gera hann tortryggilegan í stóru og smáu .
Hann er sýndur sem keyptur eða gleyptur fulltrúi hagsmuna , jafnvel annarlegra hagsmuna og gefið í skyn að honum gangi ekkert annað til en eigin frami , hvað sem fagurgala og fyrirheitum líði .
Með þessu er jarðvegurinn undirbúinn og gengur undirbúningurinn fyrir baráttunni um málstaðinn .
Það heyrir til þessa kafla að taka reglubundið fram að sjálfir krefjist menn þess ákveðið , að eingöngu málefnalegar skylmingar eigi sér stað á velli stjórnmálanna .
Ísland er blessunarlega svo fámennt að neikvæðar auglýsingar falla enn illa í kramið hér .
Þótt níð sé víða viðtekið og þá ekki síst þar sem " virkir í athugasemdum " fara mikinn , þá þykir skammarlegt að borga fyrir níð í auglýsingum hér á landi .
Fámennið gerir það einnig að verkum að persónuauglýsingar eru ekki eins nauðsynlegar og þær eru taldar í stærri samfélögum , þar sem einungis örfáir menn eru sannarlega þjóðþekktir .
Slíkir skipta þúsundum hér í fámenninu og eru drjúgur hluti heildarinnar , sem er heimilislegt .
Þeir sem hafa safnað mestu fé fyrir prófkjör í Bandaríkjunum , vegna forsetakosninga þar haustið 2016 , eru þegar sagðir komnir með 10-15 milljarða ( í krónum talið ) í fjárhirslur sínar .
Frambjóðandi sem aðeins hefur náð að safna svo sem 500 milljónum heldur neyðarfundi með sínum mönnum um það , hvort ekki sé skást að hætta þessu strögli vegna fjárskorts .
Það þarf einfaldlega svo mikið fé til að stimpla nafn manns inn í þjóðarvitundina .
Nema auðvitað ef maður hefur það forskot að heita Bush , Clinton eða Trump .
Neikvæði þátturinn Það hefur aldrei verið ágreiningur um það meðal frambjóðenda vestra að neikvæðar niðurrifsauglýsingar séu blettur á kosningabaráttunni .
En samt vita allir að í þetta sinn , eins og jafnan áður , verða árásarauglýsingar á andstæðinga fyrirferðarmiklar .
Af hverju ? Og það þótt samdóma álit sé , að þær séu til skammar ? Svarið er einfalt .
Reynslan sýnir að þær virka .
Svínvirka .
Og afsökunin nú verður sú sama og áður , að " hinir " hafi byrjað eða verið við það að byrja .
Hitt er annð mál , að neikvæðar áherslur geta aldrei verið bannvara í stjórnmálum .
Vandinn er að draga mörkin og sjá til þess að þær verði ekki óeðlilegur hluti af heildarbaráttunni .
Það er bæði sjálfsagt og gagnlegt fyrir kjósandann að reynt sé að benda á veikleika í tillögum eða málatilbúnaði andstæðingsins .
Það er nauðsynlegt að andæfa röngum fullyrðingum og draga fram galla á fyrirheitum og loforðum .
Það er einnig sjálfsagt að rifja upp framgöngu andstæðingsins á hinu pólitíska sviði og benda á hafi hann illa valdið sínu verkefni .
Það getur sagt mikið til um framtíðina .
Þegar loforð og fyrirheit eru rædd hlýtur það að vera málefnalegt að fara yfir hversu orðheldinn og trúr sá , sem þau gefur , hefur verið hingað til .
Sé ástæða til er sjálfsagt að rekja hversu naumt hann hefur efnt sín loforð .
En þegar réttmætum og nauðsynlegum baráttuaðferðum af því tagi er beitt má aldrei gleyma því , að þarna liggur leiðin um jarðsprengjubelti stjórnmálanna .
Hina réttlátu gagnrýni verður því að bera fram af varúð og hófsemi .
Og því má aldrei gleyma að stóryrði og belgingur bæta engan málstað .
Þvert á móti .
Sérstaða Forsetakosningar á Íslandi hafa sérstöðu .
Lýðveldið er ungt , og þótt kosningar til þessa embættis fari fram , í orði kveðnu , á 4 ára fresti , er oft sjálfkjörið í embættið .
Forseti hefur aðeins verið kosinn 4 sinnum í fyrsta sinn í almennum kosningum .
( Annað gilti um fyrsta forsetann , Svein Björnsson .
) Þótt forsetakosningar séu í eðli sínu persónulegri en aðrar kosningar , hafa þær um margt verið síst persónulegar ( í merkingunni rætnar ) , og er þá átt við hin formlegu átök á milli frambjóðenda .
Þau hafa jafnan verið á kurteislegum nótum .
Stjórnmálaflokkarnir brenndu sig illa í forsetakosningunum 1952 og hafa beinlínis forðast slíkar kosningar síðan , sem er til bóta .
Mjög er nú takmarkað hversu miklum fjármunum stuðningsmönnum eða frambjóðendum er heimilt að verja til framboða sinna og fer vel á því .
Raunveruleg kosningabarátta vegna forsetakosninga stendur stutt og ekki í líkingu við það sem þekkist sums staðar annars staðar .
Raunar er fátítt að almennar kosningar fari fram um embætti forseta sem hefur jafnlítil formleg völd og á Íslandi .
Forseti Finnlands hafði lengi vel mun meiri völd en hinn íslenski , en mjög hefur verið dregið úr valdi hans og það flutt að mestu til stjórnmálaforystunnar og þingsins .
Þar sem stjórnmálaflokkarnir forðast bein afskipti af forsetakosningum hér á landi og valdagrunnur embættisins er takmarkaður er annar bragur á kosningaslagnum um það embætti en endranær .
Frambjóðendur forðast að leggja hver til annars opinberlega , hvort sem það er í umræðuþáttum , viðtölum eða greinum .
Stundum ber þó aðeins á slíku af hálfu einstakra stuðningsmanna forsetaefnis .
Umræðuþættir í sjónvarpi vegna forsetakosninga verða stundum næstum vandræðalegir vegna þess að umræðuefni skortir .
Frambjóðendur eru þá spurðir um afstöðu til málefna sem forseti hefur , eftir stjórnskipuninni , lítið með að gera í daglegum störfum .
Ýmis dæmi eru um það að forsetaframbjóðandi gefi til kynna að hann muni beita sér fyrir hinu eða þessu , nái hann kjöri .
Það er látið gott heita .
Flestir vita þó innst inni , að jafnvel þótt draumur frambjóðandans rætist verður hann aldrei meir um það mál spurður .
Vegna þessarar sérstöðu allrar , þá er verkefni hvers forsetaframbjóðanda og stuðningsmanna hans að einbeita sér að persónu viðkomandi .
Reyna að draga upp þá mynd af honum sem fallið getur vel að verkefninu .
Frambjóðandinn kemst þá ekki með góðu móti hjá því að hefja sjálfan sig upp á dálítinn stall .
Það er vandmeðfarið , því flestum svelgist á sjálfshóli í of stórum bitum og hætt er við að það verði líka leiðigjarnt fyrir hlustendur .
Sumir virðast þó glaðbeittastir þegar þeir fjalla um eigið ágæti , eins og þeir hafa t.d. séð sem fylgst hafa með Donald Trump , hinum bandaríska , á undanförnum vikum .
Högg má bíða Stundum er sagt að þá detti frambjóðandi í lukkupott þegar helsti mótframbjóðandinn breytist í atkvæðasmala hans .
Þá tilfinningu er talið að breski forsætisráðherrann Cameron hafi nú , eftir að Jeremy Corbyn var kosinn leiðtogi Verkamannaflokksins með miklum yfirburðum .
Íhaldsmenn halda því fram , að Corbyn sé eins og fíll í postulínsbúð Verkamannaflokksins .
Allt sem sá flokkur hafi gert sl. 30 ár til að nútímavæðast sé Corbyn nú að rústa á 30 vikum .
Með Kinnock og síðar Blair hafi flokkurinn horfið frá því að vera óstjórntækur , sundurþykkur kreddukommaflokkur yfir í að verða flokkur víðsýnna stjórnmálamanna , rétt vinstra megin við miðlínuna sem sker flokkinn frá Íhaldsflokknum .
Kjósendur hafi verðlaunað flokkinn með því að afhenda honum lyklavöldin að húsinu númer 10 við Downingstræti þrjú kosningakvöld í röð .
Í forystugrein í vikuritinu Spectator , sem komið hefur út síðan 1828 , er vikið að nýlegri yfirlýsingu Camerons í tilefni af kjöri Corbys .
Forsætisráðherrann sendi yfirlýsingu og vakti athygli breskra kjósenda á því , að með kjöri hins nýja leiðtoga væri " Verkamannaflokkurinn orðinn ógn við þjóðaröryggi Breta , ógn við efnahagslegt öryggi þeirra og ógn við öryggi heimilanna í landinu " .
En Spectator er ekki sannfærður um að forsætisráðherrann sé á réttu róli .
Hann hefði líklega betur setið á strák sínum .
Ritstjórinn dregur " markaðinn " inn í myndina og segir : " Þetta er ekki rétti tíminn til að láta Verkamannaflokkinn hafa það .
Það rétta væri að nota þessi tímamót til að kynna ýtarlegt og vandað opinbert málefnaboð til hefðbundinna kjósenda Verkmannaflokksins , þeirra sem eru svo ósáttir núna .
Ef Marks & Spencer lentu í stórvandræðum myndu keppinautarnir þegar í stað leggja sig alla fram við að lokka viðskiptavini þeirra yfir til sín fremur en að birta opinberar auglýsingar þar sem hamrað væri á því að M & S hefði alltaf verið druslufyrirtæki .
" Þetta er góð ábending .
Eins og fyrr sagði getur " neikvæð " baráttuaðferð átt fullan rétt á sér og verið nauðsynleg , ekki síst fyrir stjórnmálamenn í stjórnarandstöðu .
Þeir eru jú í hlutverki gagnrýnandans og mega ekki bregðast skyldum sínum .
Þeim ber að sýna almenningi , með öflugum hætti , þá hlið sem valdhafinn er ekki líklegur til að hampa og gerir allt til að fela .
En rétt eins og á markaðnum er hin jákvæða nálgun stundum rétta leiðin og sú eina sem tengir .
Og þá er bæði eðlilegt og sjálfsagt að vera á þeim buxunum .
Þær eru að auki svo miklu notalegri og fara flestum svo miklu betur .
