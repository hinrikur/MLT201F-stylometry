Sigurjón Birgir Sigurðsson , eða bara Sjón , byrjaði sinn rithöfundarferil sem ljóðskáld og hafði gefið út fjölda ljóðabóka þegar fyrsta skáldsaga hans kom út fyrir bráðum þrjátíu árum .
Á síðustu árum hefur minna borið á ljóðskáldinu Sjón en skáldsagnahöfundinum og átta ár hafa liðið frá síðustu ljóðabók hans þar til ljóðasafnið gráspörvar og ígulker birtist fyrir stuttu .
Sjón segist skrifa ljóð meðfram öðrum skrifum , " hægt og bítandi " og ljóðin í gráspörvum og ígulkerum hafi orðið til á síðustu tíu árum , jafnvel séu einhver ljóðanna eldri .
" Ég var með ljóðabók fyrir átta árum , söng steinasafnarans og í gráspörvum og ígulkerum eru ljóð sem eru jafnvel eldri en hún .
Það er nefnilega þannig að ljóð verða til af ýmsu tilefni og passa þá ekki endilega alltaf í bók þó þau séu góð .
Ég skoða bækurnar alltaf sem sér verkefni , sér heim á vissan hátt , og í þessa bók rötuðu ýmis ljóð sem ég hafði ekki fundið stað áður , ljóð sem fóru allt í einu að tala saman og hljóma með nýrri ljóðum .
Þetta eru því ljóð frá síðustu tíu til tólf árum og birtist sem einhver hlið á mínum skáldskap .
" Skoðun á augnablikinu " Ég kíkti í einhverja möppu í vor og byrjaði að tína saman ljóð í eitt skjal og áttaði ég mig á því allt í einu að það var einhver samhljómur á milli ljóða sem voru gömul og ljóða sem voru alveg ný , allt í einu varð eitthvert samtal , einhver heimur birtist sem má lýsa sem ferðalagi á staðinn þar sem skáldskapurinn verður til .
Ef ljóðabók getur verið um eitthvað þá finnst mér einhver þráður í gráspörvum og ígulkerum sem er skoðun á augnablikinu eða andrúmsloftinu þegar ljóðið verður til .
Ég áttaði mig á því að þessi ljóð áttu það sameiginlegt og pössuðu því saman í bók .
Svo á ég önnur ljóð sem passa kannski seinna , enda er ég óhræddur við það að vera að vinna með eldra efni .
" Annað einkenni á mörgum ljóðunum í bókinni segir Sjón vera að þau hafi orðið til við ýmis tækifæri þegar hann hefur verið beðinn um að skrifa ljóð eða texta í sýningarskrá eða til þess að flytja af einhverju tilefni .
" Það hefur reynst mér mjög hvetjandi tækifæri til þess að skrifa ljóð .
Þetta er svolítið svona af gamla skólanum , að skrifa tækifærisljóð þegar menn panta ljóð hjá skáldinu og það hefur oft orðið til þess að hugmynd sem ég er kannski búinn að vera að með í kollinum lengi , stundum í tuttugu ár og hef aldrei fundið stað eða form eða tækifæri , er allt í einu komin í heiminn af tilteknu tilefni .
Til að mynda er í bókinni ljóð sem heitir danse grotesque sem er upphaflega skrifað sem hugleiðing um verk Cindy Sherman fyrir sýningu sem var úti í heimi og fjallaði aðallega um ákveðið tímabil í list hennar .
Þá áttaði ég mig á því að hér væri komið tækifæri til þess að yrkja útfrá gamalli hugmynd um að skrifa ljóð eða texta sem fjallar um niðurbrot líks frá sjónarhorni þeirra sem framkvæma það , " segir Sjón og bætir við að hann hafi alltaf verið gefinn fyrir samstarf , maður leiksins , eins og hann kallar það , og kunni því vel þegar einhver kemur til hans með yrkisefni .
" Þá er ég allt í einu farinn að hugsa um eitthvað sem ég hefði annars ekki hugsað um eða sé einhver óvænt tækifæri þannig að það hefur alltaf reynst mér mjög vel .
Og svo oft er það þannig að þegar ég hef tekið eitthvað að mér og er kominn í djöfulsins klandur með það þá verður auðvitað það besta til , " segir hann og hlær , " því þá er maður kominn á einhverja nöf og verður bara að láta hlutinn gerast og þá dúkka oft upp ótrúlegustu hugmyndir .
" Það er alltaf einhver þráður - Þegar ég fletti ljóðabókunum þínum um daginn , sérstaklega bókum frá fyrri árum , sá ég sama skáldið í textanum , þó ljóðagerðin hafi óneitanlega breyst talsvert .
" Það er sennilega einhver þráður í ljóðunum vegna þess að það er auðvitað alltaf sami maður að skrifa þó hann sé á ýmsum aldursskeiðum .
Ég sé auðvitað mun á þeim hreinu súrrealísku ljóðum sem ég skrifaði um tvítugt , sem voru fyrst og fremst rússíbanareiðir í gegnum mjög ýktar sérkennilegar myndir .
Það er munur á þeim ljóðum og fyrstu ljóðunum mínum sem ég orti þegar ég var fimmtán eða sextán ára gamall um haustið og ástarsorgina , sem maður var náttúrlega farinn að glíma við á unga aldri .
Svo sé ég mun á ljóðunum sem ég er að gera í dag .
Það er þó alltaf einhver þráður og mér finnst ég jafnvel vera að ná þessu svona svolítið saman í nýju bókinni .
Í henni eru ljóð sem eru persónuleg og einföld með ljóðum sem eru einfaldlega skrýtin og súrrealísk í sér , furðulegir litlir heimar sem lesandinn fer inní .
Mér finnst þannig eins og ég sé aðeins að rifja upp .
Það eru þannig í henni þrír litlir prósar sem eru einhverskonar skoðun líka á súrrealismanum ; fyrsti prósinn er hreinn draumur og minning um hann sem sleppir ekki höfundinum , svo er samspil draums og veruleika í draumi sem gerist í Landsbókasafninu gamla , í Safnahúsinu , og þriðji prósinn er einfaldlega hreint og klárt súrrealískt ljóð um stefnumót í nóttinni í Reykjavík .
Ég er ennþá að skoða þessa punkta , hvað eigum við að kalla það , þessar kveikjur ljóðsins þegar innri og ytri veruleiki mætast sem er gamla verkefnið sem manni var falið ungum .
" - Þér þykir semsé enn vænt um súrrealismann .
" Ég var fjórtán eða fimmtán ára þegar ég uppgötvaði hann og helgaði mig honum næstu sex eða sjö árin .
Hann hafði náttúrlega gríðarlega mótandi áhrif á mig fagurfræðilega og hugmyndafræðilega .
Hann var skóli í skáldskap og menningarlegri nálgun við heiminn og ég bý auðvitað alltaf að því .
Ég hef aldrei hafnað súrrealismanum og það eru súrrealískir þræðir í gráspörvum og ígulkerum .
Fyrir nokkrum árum hélt ég alltaf við hverja bók að ég væri nú búinn að segja skilið við hann , en svo þegar ég kíkti á bókina tveimur eða þremur mánuðum eftir að hún kom út þá hugsaði ég með mér : nei , fjandinn hafi það , þú ert alltaf að synda í sömu sundlauginni .
En það er ansi gott útsýni úr henni .
" 