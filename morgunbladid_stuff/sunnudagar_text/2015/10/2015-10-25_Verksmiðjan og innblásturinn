Hundurinn Nói fylgir húsbónda sínum hvert fótmál .
Hálfgert listaverk í sjálfu sér , Nói .
" Við áttum hund sem dó , vorum svo sorgmædd og gekk ekki að jafna okkur svo við urðum að fá annan .
Ég fann þennan á bland.is og fannst hann svo fallegur , sérstaklega eyrun , að við keyrðum til Grindavíkur að sækja hann , " segir myndlistarmaðurinn og Verksmiðjustjórinn Gústav Geir Bollason þegar þeir Nói taka á móti Morgunblaðsmanninum .
Sonurinn Axel var með margar hugmyndir að nafni , að sögn föðurins , en Nói var farinn að gegna því nafni svo ekki þótti borga sig að breyta því .
" Hundurinn vildi heita þetta , " segir Gústav Geir og hlær .
Listin var það , heillin Útgerðarfélagið Kveldúlfur reisti glæsilega síldarverksmiðju á Hjalteyri við Eyjafjörð á fjórða áratug aldarinnar sem leið og hermt er að hún hafi verið stærst allra í Evrópu á þeim tíma .
Þegar síldin hvarf var sjálfhætt og verksmiðjuni lokað árið 1966 .
Húsin hafa vitaskuld sett svip sinn á eyrina allar götur síðan og nýst undir ýmsa starfsemi og sem geymslur .
Nú blómstrar þar list ; verksmiðjan stendur aftur undir nafni sem Verksmiðjan og þar ræður ríkjum drengurinn úr Laufási , handan fjarðar .
Prestssonurinn heillaðist snemma af myndlist .
" Nei , það lá aldrei fyrir mér og enginn hvatti mig sérstaklega til þess , " svarar hann þeirri óhjákvæmilegu spurning hvort honum hafi aldrei dottið í hug að verða prestur .
Þrjú systkini hans fetuðu nefnilega í fótspor föðurins , séra Bolla Gústavssonar .
Listin var það heillin .
Gústav Geir nam fyrst hér heima og var svo eitt ár gestanemi í Magyar kepzomuveszeti egyetem í Búdapest , höfuðborg Ungverjalands , 1989-90 .
" Það var sérstakt ár .
Múrinn hrundi , uppreisnin braust út í Rúmeníu og fyrstu frjálsu kosningarnar í Ungverjalandi .
Maður varð dálítið var við þetta allt þrátt fyrir málleysið .
Ungverjaland var langopnast minnir mig á þessum tíma og að því er mér fannst góð stemning .
" Landsbyggðin heillaði Eftir dvölina í Ungverjalandi flutti hann til Frakklands og lauk diplomanámi frá École nationale supérieure d ' art Paris-Cergy 1995 .
Bjó áfram í París að því loknu og var í áratug alls í útlandinu .
Bolli , eiginkonan Veronique Legros , sem er af belgísku og frönsku foreldri , og nýfæddur sonurinn Axel fluttu heim á Frón 1998 og settust að á Hjalteyri .
" Okkur langaði að prófa að búa á landsbyggðinni frekar en í Reykjavík , ekki síst konuna mína ; ég vissi auðvitað af þorpinu , staðurinn er fallegur og umhverfið hér veitir innblástur .
Verksmiðjuhúsin voru aðdráttarafl og ég sá strax ákveðna möguleika .
Bæði talaði umhverfið til mín , héðan er stutt í staði sem ég þekki vel og hafa alltaf orkað vel á mig og mína list og ég velti líka strax fyrir mér hvað hægt væri að gera við gömlu verksmiðjuhúsin .
Fyrst hugsaði ég um tankana sem voru tómir en í ljós kom að þeim þyrfti að breyta mjög mikið til að gera eitthvað þar .
Svo þegar sjálft verksmiðjuhúsið losnaði kallaði ég saman aktívt og skemmtilegt fólk af svæðinu , sem allt var í myndlist .
" Það voru Aðalheiður Eysteinsdóttir , Arna Valsdóttir , Hlynur Hallsson , Þórarinn Blöndal Haraldsson og Jóna Hlíf Halldórsdóttir .
Fleiri hafa verið viðloðandi starfsemina , 14 manna hópur , heimamenn og útlendingar .
Verksmiðjan var stofnuð fyrst og fremst um sumardagskrá ; hugsuð sem tilraun af hálfu hópsins sem nefndur var .
Starfsemin er að megninu til enn yfir sumarið en Bolli ber þá von í brjósti að það breytist .
" Ég vona að starfsemin vindi upp á sig og hér verði samfelld dagskrá allt árið .
Við höfum verið með ýmsa litla viðburði yfir veturinn og haldið námskeið í samstarfi við skóla en húsið er kalt og hrátt og þar er hvorki vatn né hiti .
Nú er reyndar verið að innrétta rými þar sem verður hiti og þá opnast strax möguleikar fyrir fólk að vinna að list sinni þar .
Það hefur verið draumur okkar að hér geti fólk unnið að sköpun og hann er vonandi að rætast .
" Húsið er 1.500 fermetrar , mjög hátt til lofts og vítt til veggja .
Þar hafa komið fram tónlistarmenn og sirkuslistamenn , bókmenntafólk hefur lesið upp og fleira mætti telja .
En smám saman hefur myndlistin nær alfarið tekið yfir .
" Húsið hefur sannað sig mjög vel sem myndlistarrými og hér getur verið hvort tveggja í senn , vinnustofa ; sú deigla sem nauðsynleg er , og þetta flotta sýningarrými .
" Sterkur vettvangur " Húsakynnin hér eru sterkur vettvangur fyrir myndlist , aðstæður eru þannig að góðar hugmyndir kvikna og staðurinn er því kjörinn fyrir frumsköpun .
Sýningar eru oft hugsaðar í bland út frá einhverri ákveðinni hugmynd og aðstæðum hér .
Fólk finnur fyrir miklum áskorunum á staðnum og það er spennandi .
" Fimm stórar sýningar voru í Verksmiðjunni í sumar , bæði " þátttökusýningar " þar sem allir gátu sent inn verk sem vildu og tvær stýrðar , þar sem listamenn unnu út frá ákveðnum pælingum .
Í fyrra og á þessu ári var vinnustofa ( workshop ) á Hjalteyri með frönskum og íslenskum listaskólum og afraksturinn mjög stór sýning í bæði skiptin .
Í vor tóku þátt Listaháskóli Íslands , frönsku listaháskólarnir l ' esban Nantes , ESADhAr Le Havre-Rouen , ESAAA Annecy og Myndlistaskólinn á Akureyri .
" Já , að hluta vegna tengingar við fólk sem ég kynntist í Frakklandi , " segir Gústav aðspurður , " þótt þetta séu ekki skólar sem ég var í .
Ég kynntist seinna fleirum en voru þar og svo byrjar boltinn að rúlla .
" Gústav Geir var sérlega ánægður með það verkefni : " Það er mjög spennandi að fá skólastofnanir þarna inn , og gaman að fylgjast með efnilegu fólki sem maður sér að á eftir að verða mikið úr .
Í þeim jarðvegi sem hér er verður til mikið af flottum verkum .
" Kemst þó hægt fari Þetta óvenjulega listaverk var á sýningu í Verksmiðjunni í sumar og stendur þar enn .
Er í raun aðeins hálfnað , því það er gjörningur ; maður ferðaðist á þessu gamla mótorhjóli frá bæ í frönsku ölpunum til Hjalteyrar fyrr á þessu ári og verkinu lýkur ekki fyrr en einhver fæst til að fara sömu leið til baka á farartækinu .
Þeir voru tveir saman , sem reyndist vel .
" Við hugsuðum oft um að láta staðar numið , en aldrei báðir samtímis ! Ég er ekki viss um að ég hefði farið alla leið einn á ferð , " segir listamaðurinn , Nicolas Koch .
Þeir fóru 2549 km á 24 dögum .
Eitt af því sem Koch ráðleggur þeim , sem fer hugsanlega á hjólinu til baka , er að vera ekki á ferðinni nema í mesta lagi tvær klukkustundir samfellt .
Enginn þoli að sitja lengur í einu á sætinu ! Hjólið er 45 ára , af tegundinni Peugeot .
Koch segir þann sem lýkur gjörningnum verða að búa yfir töluverðri þolinmæði því hjólið kemst ekki mjög hratt ...
