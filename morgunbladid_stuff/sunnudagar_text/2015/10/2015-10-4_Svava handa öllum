Árlega stendur Reykjavík Bókmenntaborg UNESCO fyrir lestrarhátíð í Reykjavík og var fyrsta hátíðin haldin í október 2012 .
Markmið hátíðarinnar er að hvetja alla til lesturs , börn og fullorðna , og auka umræðu um bókmenntir .
Lestrarhátíðin í ár hefur yfirskriftina Sögur handa öllum og tengist 100 ára afmæli kosningaréttar kvenna , en yfirskriftin er fengin frá samnefndu smásagnasafni Svövu Jakobsdóttur sem kom fyrst út 2001 en er nú gefið út að nýju hjá Forlaginu í ritröðinni Íslensk klassík .
Í Sögum handa öllum eru þrjú smásagnasöfn Svövu , Veizla undir grjótvegg ( 1967 ) , Gefið hvort öðru ...
( 1982 ) og Undir eldfjalli ( 1989 ) , með alls 25 sögum .
Svava Jakobsdóttir fæddist 4. október 1930 og hefði því orðið 85 ára í dag , en hún lést 2004 .
Á afmælisdaginn frumsýnir leikhópurinn Háaloftið leikrit Svövu Lokaæfingu , í Tjarnarbíói og á miðvikudag verður menningarmerking Bókmenntaborgar til heiðurs Svövu afhjúpuð við Alþingishúsið .
Úlfhildur Dagsdóttir bókmenntafræðingur afhjúpar skiltið og leiðir síðan bókmenntagöngu um slóðir skáldkvenna í miðborginni .
Leikrit Svövu Jakobsdóttur , Hvað er í blýhólknum ? er svo kjörgripur mánaðarins í Landsbókasafni í tilefni Lestrarhátíðar .
Það var fyrsta leikrit hennar og frumsýnt í Lindarbæ 1970 .
Handrit verksins og fleiri handrit Svövu eru varðveitt í handritasafni Landsbókasafns Íslands og í Kvennasögusafni Íslands eru varðveittar úrklippur og smáprent sem tengjast lífi hennar og starfi .
