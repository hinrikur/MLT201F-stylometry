Smáhesturinn á það til að vera dálítið barnalegur og hvatvís .
Alveg sama hvað árin bætast við og hrukkurnar ( tölum ekki um þær ) þá hverfur hvatvísin aldrei .
Smáhesturinn sem hér skrifar veit að þetta hefur nokkrum sinnum komið honum í vandræði .
Mismikil og misdýr en oft skapað óþarflega mikið vesen .
Á dögunum var smáhesturinn staddur í útlöndum og þegar hann komst í outlet fór blóðþrýstingurinn upp úr öllu valdi .
Um tíma var smáhesturinn orðinn eins og öskrandi sparigugga þegar verst lét .
Rjóður í kinnum og allt .
Smáhesturinn gjörsamlega ryksugaði upp spjarirnar af slánum og þrykkti þeim inn í mátunarklefa .
Það að finna bundna kjóla á afslætti getur framkallað allskonar jaðarhegðun sem ekki er gott að leika eftir – allavega ekki í fjölmenni og alls ekki fyrir framan börn .
Smáhesturinn getur nefnilega breyst í barnalegan smáborgara þegar hann hefur það á tilfinningunni að hann sé um það bil að ganga frá kaupum lífs síns .
Þetta element sem á sér stað þegar hann finnur á sér að hann sé að græða er eitthvað sem hann ræður hreinlega ekki við .
Í þessari utanlandsferð náði hann þeim áfanga að fara fjórum sinnum á kassann í ónefndu outletti .
Alltaf þegar hann var kominn að kassanum og búinn að borga kom hann auga á eitthvað annað sem hann varð að máta og því urðu ferðirnar á kassann þrjár eða fjórar .
Alltaf tóku skælbrosandi og næs starfsmenn á móti smáhestinum þar sem hann renndi Vísa-kortinu í gegn – svona líka alsæll með lífið og tilveruna .
Það versnaði þó í því þegar smáhesturinn kom heim og hóf sitt daglega líf á ný .
Fór að éta sinn hafragraut og sína grænu sjeika og fara í sínar daglegu ferðir í miðbæ Reykjavíkur að morgni til .
Eitt af daglegum störfum smáhestsins er nefnilega að drekka almennilegt kaffi ( með almennilegum stóðhestum ) og þegar hann sótti bolla af einu slíku og ætlaði að renna sínu glansandi fína og vandaða Vísa-korti í gegn þá kom bara SYNJUN .
Smáhesturinn skildi ekkert í þessu og kortinu var rennt aftur í gegn og aftur gerðist nákvæmlega það sama .
SYNJUN .
Sem betur fer var smáhesturinn með nokkra gullpeninga í veskinu og gat því borgað sig út úr þessum vandræðum .
Þegar smáhesturinn hringdi í sinn uppáhaldsþjónustufulltrúa sem starfar í Íslandsbanka við Kirkjusand vorum þau bæði alveg jafn hissa á þessum ósköpum .
Þegar þjónustufulltrúinn góði renndi í gegnum kortafærslur kom í ljós að heimildin var miklu meira en búin því í verslunarleiðangrinum ógurlega hafði færsla upp á tæplega fjórar milljónir farið í gegn .
Smáhesturinn fékk hland fyrir hjartað enda aldrei verið með slíka heimild á kortinu sínu .
Svo fékk smáhesturinn öran hjartslátt og fór að hugsa hvað hann þyrfti að fá sér margar aukavinnur til að borga þessar milljónir til baka .
Góður þjónustufulltrúi er klárlega betri en enginn og áður en langt um leið var þessi elskulega manneskja búin að hafa samband við Vísa og á nokkrum dögum var færslan afturkölluð .
Um mannleg mistök var að ræða þarna í outlettinu .
Smáhesturinn gat því haldið brokkinu áfram – sigldari en nokkru sinni fyrr og mögulega 57% varkárari .
Fjögurra milljóna kjóllinn verður samt alltaf í sérstöku uppáhaldi .
Annað væri vanvirðing við frú Furstenberg .
martamaria@mbl.is 