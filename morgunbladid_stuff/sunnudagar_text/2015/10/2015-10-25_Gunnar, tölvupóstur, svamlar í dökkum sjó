Íslenskur fréttaheimur er oftast vel aðskilinn frá því sem efst er á baugi í alheimsfréttum .
Umheimurinn hefur sjaldan áhuga á séríslenskum atburðum .
Er þá átt við að fréttir um íslenskt efni fari víða og að eftir þeim sé tekið .
Ástæðan er hagsmunalegt fréttmat .
Það eru helst skringilegheit sem komast aðeins áleiðis .
Fjallmyndarleg frétt Það kemur auðvitað fyrir að alíslenskur atburður nái augum í alþjóðlegum fréttaheimi og þá ekki aðeins vegna þess að við séum sérvitur þjóð og undarleg , étandi svið og hákarl , eins og stundum er gert út á .
Og það gerist að slíkar fréttir lifi lengur en hinar frægu fimmtán mínútur , sem einstaklingar og þjóðir fá stundum , eins og miðlungsvinning í lotteríinu .
Eyjafjallajökull er síðasta stjarnan að þessu leyti .
Og sú stærsta til þessa.Og frægð sína fékk hann vegna þess að tilburðir jökulsins höfðu áhrif um allan heim .
Öskugosið stöðvaði nefnilega flug víða í Evrópu og svo tengiflug þaðan um víða veröld .
Eftir að alþjóðavæðingin sagði til sín skíra margir foreldrar börn sín nöfnum sem annarra þjóða menn eiga auðvelt með að bera fram .
En hitt er staðreynd að það jók mjög frægð Eyjafjallajökuls hvílíkur tungubrjótur nafn hans varð útlendum .
Jafnvel nágranni jökulsins , Hvolsvöllur , varð um hríð frægur af sömu ástæðu .
Í munni þular BBC hét bærinn Utlilur .
Ekkert foreldri ætti að skíra barn sitt Hvolsvöll .
Og frægð Eyjafjallajökuls var einnig mæld í þeim fjármunum sem töpuðust vegna öskuspýtingar hans upp í himinhvolfin .
Það voru miklu hærri fjárhæðir en sagt er að við ætlum að snýta út úr nösum kröfuhafa , sem er þó ekki rétt orðalag .
Þeim er aðeins ætlað að veita Íslendingum sanngjarnan afslátt af þeim hagnaði sem djarftæk spákaupmennska þeirra á uppnámstímum í efnahagsmálum heimsins átti að bera í þeirra buddur .
Án slíks afsláttar yrði afnám haftanna ekki hnökralaust .
Það er vissulega þegar búið að milda þá " fórn " stórlega með gjafagerningi Steingríms og Jóhönnu þeim til handa , eins og alkunna er .
Útlendingakomplexinn Þeir Íslendingar eru til sem búa við varanlega vanlíðan yfir því hve sjaldan Íslendingar séu í fréttum og væla yfir því í umræðum og pistlum .
Það eru þeir sömu og telja að ef " útlendingur " fæst til að vitna um eitthvað , sem hér gerist , þá sé sönnunargildi þess margfalt meira en ef heimamaður , sem þekkir mun betur til , tjáir sig .
Og eins eru þeir til sem trúa því að sé eitthvað haft eftir " viðmælanda , " oftast ónafngreindum , og undirliggjandi að " viðmælandinn " sé að auki " útlendingur " þá sé hægt að slá fram bábiljum í nafni hans , rétt eins og stóri dómur hafi fallið .
Þetta er sérstakt þegar þess er gætt að útlendingar eru ekki slíkt fágæti eins og þessir undirleitu aðdáendur halda .
Eftir fáeinar flugmílur frá Íslandi má sjá útlendinga í hrönnum og ekkert sérstakt um þá .
Sumir minna á Hafnfirðinga og aðrir gætu verið frá Súðavík .
Örfáir menn hér á landi vöruðu við því munnlega og skriflega með alllöngum fyrirvara að teikn væru uppi um að hér stefndi nær örugglega í bankahrun og fengu þeir sömu fremur bágt fyrir .
Til að halda hlutfalli ættu að vera til slíkir vitnisburðir nokkurra tuga þúsunda " útlendinga " sem hefðu gert það sama í sínum ranni .
Eins og lesa má af frásögnum um bók Bernanke , fyrrverandi seðlabankastjóra Bandaríkjanna , verður ekki annað séð en að atburðirnir þar hafi komið yfirvöldum í opna skjöldu .
Taugaveiklunarleg æðisköst í Bretlandi , þar sem forsætisráðherrann beitti hryðjuverkalögum gegn vinaþjóð í Nató , sýna að þar voru menn teknir í rúminu .
Bretar stæra sig þó af því að hafa stundað alþjóðleg bankaviðskipti öldum saman .
Í fyrrgreindum löndum voru hundruð hagfræðinga frá bestu háskólum heims í lykilaðstöðu til að fá upplýsingar og leggja á þær mat og hringja í framhaldinu aðvörunarbjöllum eða grípa til aðgerða .
Það var ekki gert .
Í seðlabönkum Evrópu störfuðu hátt í 100 þúsund manneskjur , þrátt fyrir sameiginlega mynt og þaðan heyrðist hvorki hósti eða stuna .
Ekki geta þeir allir hafa verið úti að borða allan tímann .
Framangreind staðreynd skýrir það að nokkru að hér heima voru menn vantrúaðir á að aðvaranir , sem að sögn sumra þeirra , voru jafnvel " stóryrtar " .
Sækja út , en rækta líka sitt Auðvitað eiga Íslendingar að horfa með athygli til þróunar og framfara annars staðar og taka mið af því .
Fjölmenn ríki , með öflugar vísindastofnanir sem standa á gömlum merg og eftir eðli málsins með fjölbreytt þjóðfélag eru líklegri til að opna fleiri nýjar glufur fyrir þekkingu en gerist í fámennari samfélögum .
En það réttlætir ekki að menn þreifi ekki einnig fyrir sér upp á eigin spýtur .
Íslenskir fræðimenn , sem hverfa til góðra skóla , vísindastofnana eða fyrirtækja og koma sumir aftur heim , bjóðist þeim tækifæri til , eru happafengur fyrir Ísland .
Svo eru þeir , sem fylgjast grannt með þróun á sínu sviði , hvar sem hún er eftirtektarverðust , frá sínu borði .
Þess háttar fólk fækkar þeim annmörkum sem kunna að fylgja fámenni .
En kostir þess eru einnig miklir og þeir nýtast sífellt betur .
Komst í fréttir Ísland fékk vissulega fleiri fréttatíma en vant er þegar að fólk sýndi vonbrigði sín og örvæntingu við mótmæli á Austurvelli eftir að bankarnir féllu .
En því miður tókst hlutfallslega fáum en vel skipulögðum hópum að breyta mótmælunum í óeirðir , með eggja- og grjótkasti ( og er þá ekki allt nefnt ) og beinni tilraun til að leggja undir sig löggjafarsamkunduna og fleiri stofnanir .
Lýðveldið unga hékk á bláþræði .
Fámennt lögregluliðið hélt höfði .
Samfylkingin missti hjartað ofan í buxurnar , hljóp út úr ríkisstjórninni og hefur látið síðan eins og þar hafi hún aldrei verið .
Og auðvitað vill hún að það gleymist líka , hvaða stjórnmálaflokkur á þeirri tíð var mesta undirlægja " útrásarvíkinga " eða klappstýra , eftir því sem við átti .
Ríkisstjórnin sem komst til valda í þessu andrúmslofti þóttist ætla að " moka skítinn " eftir fyrri ríkisstjórn sem Samfylkingin vissi ekki til að hún hefði setið í þegar þarna var komið .
Staðreyndin er sú að allar meginákvarðanir um endurreisn efnahagslífsins höfðu þá verið teknar .
Endurreisnin hefði verið fljótvirkari , markvissari og miklu ódýrari ef stjórn Jóhönnu og Steingríms hefði ekki skolað í valdastóla .
Ekkert samhengi Enda sést að stærstu mál " skítmokstursmanna " voru ekki í neinum tengslum við efnahagslega áfallið .
Þeir ákváðu að keyra þjóðina í losti inn í ESB .
En það voru einmitt gallaðar fjármálaeftirlitsreglur frá ESB sem ýttu undir heimskreppuna , þótt undirmálslán í Bandaríkjunum legðu grunninn .
Fram til kjördags ítrekuðu Vinstri grænir heilaga andstöðu sína við inngöngu í ESB .
Nú er vitað að þá hafði vikum saman legið fyrir handsalað samkomulag um þau svik .
Ákveðið var að draga Geir H. Haarde einan fyrir Landsdóm , fyrir " glæpi " á borð við þann að geta ekki framvísað fundargerð sem sýndi að bankamálin hefðu verið rædd í ríkisstjórn .
Næst kom dilla allrar dillu um að breyta þyrfti sjálfri stjórnarskrá íslenska lýðveldisins .
Ekki var hægt að benda á neitt sem kallaði á það ! Keyrt var af stað í stýrislausu fari með ónýtar bremsur .
Flogið var út af í fyrstu beygju .
Samt var haldið áfram .
Engu var líkara en forsendan fyrir því að klára mætti nýja stjórnarskrá væri sú að stofna sirkus og fela honum verkefnið .
Og auðvitað var ekki hægt að hafa færri trúða í sirkusnum en tíðkast í slíkum stofnunum .
Þetta endaði allt með ósköpum .
Stjórn beið afhroð Skömmu síðar hentu kjósendur ríkisstjórninni út með sveiflu svo sá undir sólana .
En þá bar svo við að ný ríkisstjórn beit í sig að ekki mætti sjást að stjórnarskipti hefðu orðið .
Ríkisstjórnin er meira að segja enn að bjástra við að breyta stjórnarskránni , þótt enginn hafi beðið hana um það nema kannski " aðalsamningamaðurinn " sem var settur yfir Utanríkisráðuneytið .
Allt annað er á sömu bók lært .
Og samt eru þeir til sem skilja ekki hvers vegna ríkisstjórnin nær ekki flugi .
Kjósendur héldu að þeir hefðu hent út ríkisstjórn Jóhönnu og Steingríms og skilja ekki hvers vegna þess sjái ekki stað .
Nú er sagt að of seint sé orðið að búa til einhver skil við fyrri stjórn .
Það má vel vera .
En er þá ekki viðbúið að kjósendur geri aðra tilraun , vorið 2017 , til að binda enda á ömurlegan stjórnarferil , fyrst jafnvel skýrustu skilaboð sem send hafa verið í íslenskum kosningum fram til þessa fóru svo gersamlega fram hjá þeim sem tóku við .
Við með sama og er í fréttum En aftur að því sem fyrr var nefnt , minnimáttarkenndinni yfir því að Íslendingar séu ekki oft í erlendum fréttum .
Minnipokamenn geta nú huggað sig með því , að einmitt nú eru óvænt sömu fréttir á ferð hér og í Bandaríkjunum .
Hillary Clinton situr daginn langan í yfirheyrslum fyrir bandarískri rannsóknarnefnd vegna morðárásar sem gerð var á sendiherra landsins í Líbíu .
Nefndin hnaut fljótlega um það , að Hillary ráðherra hefði ekki aðeins haft sitt persónulega tölvunetfang heldur hefði hún algjörlega sniðgengið ráðuneytið og rekið sjálft tölvukerfið heima hjá þeim hjónum .
Tilhögunin er einstök og gengur þvert á skráðar reglur og fyrirmæli Hvíta hússins undir stjórn Obama .
Þegar upp komst ákvað frú Clinton að senda ráðuneytinu þær þúsundir tölvupósta sem tilheyrðu því að hennar eigin mati , en ekki þá pósta sem hún ákvað að væru einkapóstar .
Þetta hljómar ekki endilega mjög illa .
En málið varð erfiðara þegar á daginn kom að Hillary hafði ekki aðeins haldið eftir sínum einkapóstum .
Hún hafði gefið tölvusérfræðingum fyrirmæli um að eyða þessum tölvupóstum þannig að þeir fyndust ekki .
Enginn annar , t.d. óháður sérfræðingur frá ráðuneytinu eða leyniþjónustu , getur því yfirfarið mat Hillary á því hvað var prívat og hvað ekki .
Hillary hafði sem bráðungur lögfræðingur aðstoðað rannsóknarnefnd þingsins í Watergate-máli Nixons forseta .
Hún og aðrir telja sig vita að hefði Nixon eytt segulbandsspólunum frægu hefði hann getað setið sem fastast .
Segulböndum var auðvelt að eyða .
Tölvupóstar eru flóknari .
Nú er staðan sú að FBI , bandaríska alríkislögreglan , er sögð með 25 manna sveit í því að rannsaka mál Hillary Clinton .
Orðrómur er um að FBI hafi þegar náð til pósta sem sérfræðingar Hillary töldu sig hafa eytt .
Það er mjög óþægilegt fyrir forsetaframbjóðandann .
Fréttaskýrendur , hallir undir repúblikana , trúa því þó margir illa að FBI muni skila óþægilegri skýrslu um Clinton .
Þeir vísa til framgöngu lögreglunnar og Dómsmálaráðuneytisins varðandi meinta misnotkun á Ríkisskatti Bandaríkjanna gagnvart Repúblikanaflokknum í aðdraganda kosninga .
Þar á bæ hefur tölvupóstum embættismanna verið eytt í stórum stíl .
( Þeir eru allir sagðir hafa horfið vegna margvíslegra bilana í tölvukerfum .
) Aðrir segja að Holder dómsmálaráðherra og Obama hafi verið samlokur og eftir mannaskipti í ráðuneytinu sé ekki víst að það verði misnotað pólitískt með sama hætti og áður .
Við líka Og á meðan þetta gerist í hinum stóra heimi eru fréttir um það að Efnahags- og viðskiptaráðuneytið hafi óskað eftir því að tölvupóstar embættismanna , þar með talið ráðneytisstjóra , m.a. frá viðkvæmu árunum 2007-2009 yrði eytt og við því hafi verið orðið .
Afritum póstanna hafi sömuleiðis verið eytt .
Hvers vegna ? Varla vegna plássleysis .
Vissi Rannsóknarnefnd Alþingis þetta ? Eða rannsóknarnefnd Alþingis , sem rannsakaði skýrslu Rannsóknarefndar Alþingis og komst samhljóða að þeirri niðurstöðu að þingannanefndin , þ.e. hún sjálf , hefði unnið mikið og ótrúlega gott starf .
Það hefur enginn annar sagt .
Þegar að störfum seðlabankastjóra hafði verið létt af bréfritara birtist skömmu síðar kurteis ungur maður við útidyr og bað um samþykki fyrir því að Rannsóknarnefnd Alþingis mætti gera tölvu hans í Seðlabankanum upptæka .
Það samþykki var auðfengið .
Og það var ekki bara vegna þess að sá sem í hlut átti hafði aldrei á ævi sinni sent tölvupóst þegar þarna var komið .
Það kom svo í hlut starfsmanna í Hádegismóum að sýna hvernig það væri gert .
En vonandi hefur Rannsóknarnefnd Alþingis getað notað tiltölulega nýja og algjörlega ónotaða tölvu .
Loks tæknivæddur Eftir 6 ára tölvunotkun í Hádegismóum skal upplýst , í þágu gagnsæis í fjölmiðlum , að í undirbúningi er að kenna bréfritara með vorinu hvernig SMS eru send .
Nemandinn tilvonandi hafði sagt helstu trúnaðarmönnum sínum á blaðinu frá þessum áfanga í tölvupósti , en þá tókst ekki betur til en svo , að sagt var , að frá og með vorinu myndi ritstjórinn geta sent og tekið á móti GSM .
Gæti ekki verið æskilegt , til að líta skár út í sögunni , að biðja einhvern um að eyða þessum tölvupósti ? En hvern ? Forðum tíð þótti nauðsynlegt að fá eingöngu strangheiðarlega menn til að kveikja fyrir sig í húsi .
Varla þarf síðri menn til að eyða fyrir sig tölvupósti .
