Egill Heiðar Anton Pálsson flýgur milli landa til að leikstýra samhliða því sem hann sinnir leiklistarkennslu í Berlín .
Fyrir rúmri viku frumsýndi hann Sporvagninn Girnd í Konunglega leikhúsinu í Kaupmannahöfn við góðar viðtökur .
Á næsta ári bíða hans síðan átök við leikrit eftir Albee og Shakespeare .
Silja Björk Huldudóttir silja@mbl.is Kannski má segja að ég búi við þann lúxus að geta gert það sem mig langar til og ég er afskaplega þakklátur fyrir það , " segir Egill Heiðar Anton Pálsson þegar hann er inntur eftir leikstjórnarverkefnum sínum um þessar mundir .
Þegar blaðamaður Morgunblaðsins hitti hann yfir kaffibolla á kaffihúsinu í Skuespilhuset í Kaupmannahöfn sem kennt er við Ófelíu voru aðeins örfáir klukkutímar í frumsýningu á Sporvagninum Girnd eftir Tennessee Williams eða Omstigning til Paradis , eins og verkið nefnist á dönsku , á stóra sviði Konunglega leikhússins , en uppfærslan var frumsýnd 15. október sl. við góðar viðtökur eins og sjá má í rammanum hér til hliðar .
" Ég brann fyrir þessu verki .
Það hentaði leikhúsinu að setja það upp núna og þá fékk ég tækifæri til að vinna svona draumaverkefni , " segir Egill sem er á ferð og flugi sem leikstjóri samhliða störfum sínum sem prófessor í leikstjórn við Ernst-Busch-leiklistarháskólann í Berlín þar sem hann býr .
Fyrr í haust frumsýndi Egill nýtt sviðsverk í Færeyjum og á næsta ári snýr hann aftur til Danmerkur að leikstýra Hamlet eftir William Shakespeare , en í millitíðinni kemur hann til Íslands að setja upp Hver er hræddur við Virginíu Woolf ? eftir Edward Albee í Borgarleikhússinu í ársbyrjun .
Meira um þau verkefni síðar , fyrst skal sjónum beint að Sporvagninum Girnd .
Aðspurður segir Egill að Tennessee Williams sé eitt af uppáhaldsleikskáldum sínum .
" Hann er svo óþekkur .
Texti hans býr yfir ótrúlegu næmi fyrir ofbeldi , hinu harmþrungna og brotakennda í manneskjunni og hinni hrópandi mótsögn sem við erum öll samsett úr .
Það sem er svo spennandi við þetta verk er hvaða persónum Williams stillir saman sem í raun leysir úr læðingi ákveðin pólitísk átök þó átökin á sviðinu birtist sem prívatátök , " segir Egill og bendir á að hann sjái mikil líkindi milli ritunartíma verksins og dagsins í dag , en í uppfærslu sinni valdi hann að færa verkið til í tíma og staðsetja það í Evrópu eftir fjármálakreppu og stríðið í Afganistan , en leikskáldið skrifaði verkið inn í New Orleans í Bandaríkjunum á árunum eftir seinna stríð .
" Stanley , sem er af annarri kynslóð innflytjenda , er hin nýja hetja Ameríku þar sem hann barðist í seinna stríði og vann .
Hann er því sigurvegari , en samtímis algjör lúser .
Á sínum tíma var Williams spurður hvort val hans á persónum verksins væri pólitískt .
Svar hans var á þá leið að værum við ekki á varðbergi myndu aparnir taka yfir .
Í þeim orðum sínum er hann að gagnrýna samfélagið sem ameríski draumurinn byggist á , því kapítalískt samfélag sem byggist á samkeppni býr til fleiri tapara en sigurvegara .
Saman við tálsýnina um ameríska drauminn teflir hann Blanche , sem stendur fyrir horfinn tíma og fallandi heim .
Það er eitthvað við nærveru Blanche sem setur tálsýnina úr skorðum .
Hún virkar sem spegill á umhverfi sitt og aðrar persónur þola illa að horfast í augu við raunveruleikann .
" Ég sé enga rómantík í þessu verki Aðspurður segist Egill meðvitað hafa forðast alla rómantík eða nostalgíu í sviðsuppfærslu sinni .
" Ég sé enga rómantík í þessu verki , " segir Egill sem fékk leyfi rétthafa verksins til að stytta textann umtalsvert .
" Enda gilda önnur lögmál í dag og við þurfum ekki jafnmörg orð til að koma hlutunum til skila .
" Um leið og talið berst að rómantík og nostalgíu líður ekki á löngu þar til kvikmynd Elia Kazan , A Streetcar Named Desire , frá árinu 1951 skýtur upp kollinum í samtalinu .
Þar sló Marlon Brando eftirminnilega í gegn sem Stanley Kowalski meðan Vivien Leigh hlaut Óskarinn fyrir bestan leik í aðalhlutverki fyrir túlkun sína á Blanche DuBois .
" Nálgun Kazan á hlutverk Stanleys og Blanche myndi aldrei ganga í dag .
Tímarnir voru þannig að á frumsýningunni fögnuðu áhorfendur þegar Stanley nauðgaði Blanche .
Fólki fannst hún eiga það skilið af því að hún væri búin að ögra honum svo mikið .
Það væri ekki hægt að setja verkið þannig upp í dag og ég held raunar ekki að Williams hafi hugsað það þannig .
Með túlkun sinni á Stanley bjó Brando til nýju amerísku hetjuna , enda glæsilegur í hvíta stuttermabolnum sínum með raunamæddan svip .
Þetta er hins vegar ekki sá Stanley sem er í leikritinu .
Í verkinu hittum við fyrir brotinn verkamann sem er búið að ljúga einum of mikið að og þegar síðan bætist við kona sem lýgur til þess að lifa af þá þolir hann ekki meir , " segir Egill og tekur fram að sér finnist áhugavert að skoða þær aðstæður sem Williams tefli saman í verkinu og birtast bæði í átökum kynjanna og átökum menntamanneskju og verkamanns .
" Ég hef alltaf séð Blanche fyrir mér sem mjög sterka konu , því þó hún sé brotin inn á við virkar hún sterk út á við .
Blanche er sjóaður stríðsmaður og í raun hetja úr stríði , hún kemur bara úr öðru stríði en Stanley .
" Þegar undirrituð sá aðalæfingu verksins vakti það athygli að Egill hafði valið að breyta endi verksins .
" Í frumtextanum er Blanche sótt af starfsmönnum geðveikrahælis .
Það blasir við að það eigi að lækna hana með hvítuskurði [ e. lobotomy ] , eins og framkvæmdur var á systur Tennessee Williams .
Við völdum að fara þá leið að láta Blanche sjá sjálfa um eigin aftöku .
Þegar Stanley er búinn að svipta Blanche öllum möguleikum gerir hann ein mistök , því hann áttar sig of seint á því að hún hefur engu að tapa meðan hann hefur öllu að tapa .
Þegar hún ögrar honum með kynlífi þá á hann enga leið út úr því .
Ef hann tekur ekki tilboði hennar þá bognar hann og hún þarf ekki að fara , en ef hann tekur tilboðinu tekur hann áhættuna á því að Stella uppgötvi allt og litla fjölskyldueiningin þeirra brotni upp .
Stella er hins vegar orðin það háð og undirgefin Stanley að hún velur hann fram yfir systur sína og þá sér Blanche ekki aðra útgönguleið en binda enda á líf sitt , " segir Egill sem fer fögrum orðum um leikkonuna Charlotte Munck sem leikur Blanche í uppfærslunni , en hún kom inn í sýninguna með aðeins tveggja vikna fyrirvara þegar ljóst var að Danica Curcic hefði ekki tíma til að klára æfinga- og sýningarferlið vegna anna .
Aldrei upplifað svona áður " Við vorum svo heppin að Charlotte gat stokkið inn með svona stuttum fyrirvara , " segir Egill og rifjar upp að hann hafi unnið með Munck áður og því vitað að hlutverkið yrði í góðum höndum .
" Charlotte er svo mikill fagmaður að á þriðja degi , eftir að hún var ráðin til verksins , tókum við rennsli þar sem hún lék hlutverkið án þess að hafa handritið til hliðsjónar því þá þegar kunni hún allan texta sinn .
Ég hef aldrei upplifað svona áður .
Hún er svakaleg , " segir Egill og tekur fram að líkt og allir góðir leikarar hafi Munck gert hlutverkið að sínu .
" Það er í raun búið að vera magnað að vinna verkið upp á nýtt með nýrri aðalleikkonu sem notar sitt innsæi , líkamsminni og hæfileika til að greina hlutverkið , " segir Egill og tekur fram að leikhópurinn í heild hafi verið mjög vel samstilltur og því hafi verið gerlegt að skipta um aðalleikkonu svo stuttu fyrir frumsýningu .
Sem fyrr segir býr Egill og starfar í Berlín þar sem hann kennir við Ernst-Busch-leiklistarháskólann .
" Ég átti fyrst möguleika á að fara til Berlínar árið 1995 þegar ég var á fyrsta ári í Leiklistarskóla Íslands .
Þar fæddist sú hugmynd að ég gæti mögulega orðið leikstjóri , " segir Egill sem í framhaldinu dvaldi öll sumur í Berlín til að drekka í sig menningarlífið .
" Leikhúsið þar er svo magnað og sterkt .
Það hefur þann stað í samtali við sína áhorfendur og við sitt samfélag sem maður óskar sér svo gjarnan , sem ekki er mældur út frá fjölda áhorfenda heldur í listrænum gæðum .
Fyrir 20 árum átti ég mér þann draum að búa í Berlín og nú bý ég þar .
" Að sögn Egils gerir Ernst-Busch-leiklistarháskólinn þá kröfu á prófessora sína að þeir séu sjálfir virkir í listsköpun .
" Sú krafa á sérstaklega við þá okkar sem kennum leikstjórn , " segir Egill og tekur fram að hann geti samhliða kennslunni tekið að sér um þrjú leikstjórnarverkefni á ári .
" Undir lok ágústmánaðar frumsýndi ég í Sjónleikahúsinu í Færeyjum mjög spennandi sviðsverk um áhrif hernáms Danmerkur á sjálfstæði Færeyja .
Þegar nasistar hernámu Danmörku rofnaði sambandið við Færeyjar með þeim afleiðingum að Færeyingar urðu frjálsir í fimm ár .
Þeir sigldu og seldu fisk , en misstu mikið af fólki í nafni frelsisins .
Nokkrum mánuðum eftir stríðslok kusu Færeyingar um sjálfstæði sitt , en Danir ógiltu kosningarnar .
" Næsta leikstjórnarverkefni Egils er hins vegar Hver er hræddur við Virginíu Woolf ? eftir Edward Albee í upphafi næsta árs .
" Þetta er annað uppáhaldsleikrit hjá mér , " segir Egill og tekur fram að hann sé þakklátur Kristínu Eysteinsdóttur borgarleikhússtjóra fyrir það tækifæri að fá að leikstýra í Reykjavík , en fyrir utan uppfærsluna á Gullna hliðinu eftir Davíð Stefánsson í Borgarleikhúsinu sl. haust , sem upphaflega var frumsýnt hjá Leikfélagi Akureyrar , eru níu ár síðan Egill leikstýrði síðast í höfuðborginni þegar hann setti upp Sumardag eftir Jon Fosse í Þjóðleikhúsinu haustið 2006 .
" Ég flutti burt frá Íslandi árið 1999 og hef lítið verið heima síðan .
Mér finnst hins vegar mjög gaman að koma reglulega heim til að leikstýra .
Það er mjög gott leikhúslíf á Íslandi .
Miðað við smæð er ótrúlegt að það skuli vera svona pumpandi aktíft á öllum plönum , allt frá gríðarlega stórum , flottum uppfærslum á hágæða söngleikjum og niður í skrýtnasta " avant-garde " sem ég hef nokkurn tímann séð .
Við eigum ofboðslega flotta leikara og rosalega hæfileikaríka leikstjóra af mörgum kynslóðum .
Það sem einkennir íslenskt listalíf er að það leynist einhver ótrúlegur frumkraftur innra með listafólki heima sem skilar sér í flottum sýningum .
Ég verð því reglulega að koma heim til Íslands til að komast í samband við þessa frumorku og frumþörf til sköpunar .
" Eitthvað er rotið í heimi hér Spurður nánar um Hver er hræddur við Virginíu Woolf ? segir Egill verkið bregða upp mynd af andlegu og siðferðislegu gjaldþroti .
" Við erum að glíma við gríðarlega sjúkdóma líkt og spillingu , valdafíkn , framagirnd , en ofan á það bætist mikill alkóhólismi og neysluhyggja .
Í verki Albee göngum við inn í ákveðna allegoríu .
Hjónin Martha og George eru Dídí og Gógó [ Vladimir og Estragon í Beðið eftir Godot eftir Samuel Beckett ] .
Þau eru föst í " status quo " -ástandi og komast ekki upp úr hjólförunum .
Þau hafa spólað sig föst og það sem eykur á eðjuna er brennivínið og drullan er samlífið .
Inn í þennan heim koma tveir trúðar eða gestir sem gengið er fram af og gengið frá svo möguleiki á endurlausn geti átt sér stað , " segir Egill og bendir á að sorg hjónanna í verkinu felist í því að draumarnir rættust ekki .
" George varð aldrei það skáld sem til stóð heldur beygði sig undir vald pabba Mörthu , sem hún lætur líka kúga sig undir .
Það sem toppar framadrauminn er barnleysið í verkinu sem er hið endanlega gjaldþrot því það er aldrei talað um það heldur er leikinn sá leikur að barnið sé til .
Það er enginn styrkur til að horfast í augu við raunveruleikann .
Þá verður til óraunveruleiki , " segir Egill og tekur fram að hann sjái sterka samsömun milli verksins og þjóðfélagsástandsins heima á Íslandi í dag .
" Við vorum rækilega vakin upp í hruninu en ástandið er orðið eins , nema núna er þetta orðið verra því það þarf að lyfja þetta til .
Það getur vel verið að ég sé svartsýnismaður , en ég upplifi ekki annað en að heimurinn sé á ofboðslegum hraðsnúningi gegn sjálfum sér .
Það eru mjög svartir tímar framundan .
Það ríkja svartar skoðanir , sem hafa ekki fengið að viðra sig síðan seinna stríði lauk .
Allt einu má tala hátt um slíkar skoðanir , hvort heldur það birtist í fyrirlitningu á útlendingum eða samferðafólki , " segir Egill og bendir á að hlutverk lista sé að leita eftir sannleika í gegnum mótsagnir .
" Því það er ekki til neinn einn sannleikur .
Þegar mótsögnum er stillt upp myndast skilningur á einhverjum millivegi .
Ef heimurinn fær ekki að stilla saman mótsögnum , hvort heldur er á sviði , í bókum eða á hvíta tjaldinu , þá getur reynst erfitt að átta sig á því hvaða öfl takast á .
" Á næsta ári bíða Egils átök við eitt frægasta verk leikbókmenntanna því þá setur hann upp Hamlet í Óðinsvéum .
" Ég veit ekki um neinn leikstjóra sem er ekki með Hamlet á óskalistanum , þannig að þegar mér bauðst að setja leikritið upp sló ég til og hlakka mikið til , " segir Egill og tekur fram að Hamlet verði víðar í Danmörku árið 2016 , en þá verða 400 ár liðin frá andláti Shakespeare .
" Það verða þrír Hamletar næsta vetur í Danmörku .
Gamli meistarinn minn , Hans Henriksen , sem lærði í Pétursborg og orðinn er leikhússtjóri í Álaborg , er að fara að setja upp Hamlet auk þess sem Stefan Larsson , leikhússtjóri hjá Betty Nansen-leikhúsinu í Kaupmannahöfn , ætlar líka að setja upp Hamlet , " segir Egill og bendir á að lykilsetning verksins snúist í sínum huga um að eitthvað sé rotið , ekki bara í Danaveldi , heldur í heiminum öllum .
" Jacques Derrida skrifaði í bók sinni Draugur Marx að líkt og í Hamlet muni birtast draugur sem tilkynnir að eitthvað sé rangt í heiminum .
Það er Marx sem hvíslar í eyra okkar að við séum beitt órétti , því okkur er misboðið með valdníðslu og spillingu , " segir Egill og bætir síðan við : " Maður þarf samt að passa biturðina , því ekki vill maður missa lífsviljann .
" Vel heppnuð færsla til nútímans " Þetta er vel heppnuð færsla til nútímans á leikriti Williams , sem er þess virði að sjá .
Vegna leikstjórnarinnar og allra leikaranna , svo góðir eru þeir , " skrifar Ulla Strømberg á menningarvefnum kulturkupeen.dk og gefur uppfærslu Konunglega leikhússins á Omstigning til Paradis sex stjörnur af jafnmörgum mögulegum .
" Nútímaaðlögunin á Omstigning til Paradis er djörf og vel hugsuð , leikur allra er þróttmikill .
Charlotte Munck vekur forvitni okkar með blöndu sinni af óöryggi og reiði – tónlistin veitir góðan slagkraft , " skrifar Gregers Dirckinck-Holmfeld , fyrrverandi leiklistargagnrýnandi hjá Ekstra Bladet , á vefnum gregersdh.dk og gefur fjórar stjörnur .
Jakob Steen Olsen , gagnrýnandi danska dagblaðsins Berlingske , gefur einnig fjórar stjörnur .
Hann bendir á að það sé ekkert sem minni á paradís á þeirri endastöð sem áhorfendur verða vitni að , því á stóra sviði Konunglega leikhússins birtist forgarður helvítis fullur af lágstéttarlífi , öskrum og látum í heimi staðsettum eftir bæði Afganistan og fjármálakreppu .
Hann hrósar Peter Plaugborg og Signe Egholm Olsen fyrir túlkun sína á Stanley og Stellu , en er ekki jafnhrifinn af Munck í hlutverki Blanche .
" Með Charlotte Munck – sem frá náttúrunnar hendi er sterk , gáfuð , meðvituð og íbyggin leikkona – í hlutverki persónunnar er erfitt að trúa því að þessi Blanche sé fórnarlamb aðstæðna .
" Olsen gerir endi verksins að sérstöku umtalsefni , en í stað þess að láta Stanley nauðga Blanche er atburðurinn útfærður eins og kynlíf tveggja jafningja " hans , sem ögrar henni , hennar , sem fylgir náttúru sinni og sökum þess tortímist , " skrifar Olsen og tekur fram að auðvitað megi prófa að beita slíkri femínískri túlkun á verkið .
Christian Skovgaard Hansen finnst færslan til nútímans ekki lukkast sem skyldi og gefur fjóra blóðdropa á leiklistarblogginu ungtteaterblod.dk .
" Uppsetningin gerir lífinu á jaðrinum á samfélaginu skil , þar sem fleiri taparar verða til en sigurvegarar .
Þetta er sýning fyrir þá sem vilja upplifa hráa sýningu sem á sama tíma vekur áhorfendur til umhugsunar [ ...
] Munck er fín sem Blanche , en hún leikur hlutverkið næstum of snoturt .
Ég sakna ofsans , ögrunarinnar og hráleikans sem í hlutverkinu leynist , " segir Hansen , en hrósar Plaugborg og Olsen fyrir framúrskarandi túlkun sína á Stanley og Stellu .
Uppfærslan fær þrjár stjörnur hjá Anne Liisberg á vef sviðlistartímaritsins Teater 1 , sem hrósar velheppnaðri færslu leikritsins til nútímans .
" Margt var mjög vel gert í uppfærslunni , en samt náði hún ekki almennilegu flugi á frumsýningu , " skrifar Liisberg og kvartar m.a. undan skorti á dramatískri uppbyggingu í leiknum og of miklum öskrum .
Monna Dithmer , gagnrýnandi danska dagblaðsins Politiken , er á sama máli um að vel hafi tekist til við að færa leikritið til nútímans , en finnur að samleik Plaugborg og Munck í hlutverkum sínum sem Stanley og Blanche .
Aðallega finnst henni skorta á kynferðislega spennu milli þeirra og gefur sýningunni þrjú hjörtu .
