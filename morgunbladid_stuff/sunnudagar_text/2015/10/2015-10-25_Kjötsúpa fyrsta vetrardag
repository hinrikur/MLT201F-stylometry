Hinn árlegi kjötsúpudagur fer fram um helgina , laugardaginn 24. október , sem jafnframt er fyrsti vetrardagur .
Hefð hefur myndast fyrir því að bjóða upp á íslenska kjötsúpu á Skólavörðustíg þennan dag og er þetta þrettánda árið sem slíkur fögnuður fer fram .
Sauðfjárbændur , Íslenskt grænmeti og verslunar- og fyrirtækjaeigendur við götuna bjóða upp á súpuna en um 1.000 lítrar verða eldaðir ofan í gangandi vegfarendur .
Úlfar Eysteinsson mun að venju skenkja á fyrstu diskana og þeir sem fá fyrst að smakka eru fangar Hegningarhússins á Skólavörðustíg kl. 14.00 en súpan er í boði á fimm stöðum við götuna .
Dagskráin stendur til klukkan 16.00 en jafnframt er brugðið á leik og boðið upp á fjölda skemmtiatriða í götunni .
