Eymundur og hans fólk í Grófinni , geðverndarmiðstöð á Akureyri , hefur upp á síðkastið heimsótt alla grunnskóla bæjarins og frætt kennara og annað starfsfólk um geðraskanir .
Það mun í fyrsta skipti sem starfsfólk skóla hér á landi fær slíka fræðslu .
Eymundur segist hafa fengið mjög góð viðbrögð ; skólafólkið skynji hve gríðarlega mikilvægt er að geta áttað sig á einkennum vanlíðunar barnanna .
Hugarafl í Reykjavík hefur lengi frætt grunnskólanema um geðraskanir og það hafa þau Eymundur einnig gert nyrðra .
Hefja einmitt slíkt ferðalag enn á ný í vikunni og sækja heim alla 9. bekki bæjarins .
Eymundur segir viðbrögð kennara og annars starfsfólks skólanna sérlega gleðileg .
" Fólkið er mjög ánægt að heyra sögur okkar sem höfum glímt við geðraskanir og hve mikil áhrif það hefur haft á okkar líf .
Sumum finnst við kjörkuð en geðraskanir mega ekki vera launungarmál .
Ég er óhræddur við að segja sögu mína ef það getur komið öðrum til góða .
Þessi fræðsla auðveldar vonandi starfsmönnum skólanna að átta sig á því hvaða börn þurfa hjálp .
" Seinna í vetur verður foreldrum grunnskólabarna boðin fræðsla og vonast hann til að sem flestir nýti sér tækifærið .
" Við getum ekki skyldað neinn til að mæta en það er mjög mikilvægt að foreldrar komi .
" Eymundur segir Akureyrarbæ að mörgu leyti standa sig vel við í að aðstoða fólk með geðraskanir .
Nefnir Lautina , sem er athvarf opið yfir daginn , Búsetudeild bæjarins sem vinni mjög þarft verk ; Fjölsmiðjan , þar sem ungt fólk með geðraskanir getur unnið , sé einnig mikilvæg svo og Virk , starfsendurhæfing .
Eymundur bendir líka á mjög ánægjulegt samstarf Grófarinnar og Háskólans á Akureyri .
" Nemar í iðjuþjálfun koma til okkar og eru með hópastarf .
Það er mjög gott fyrir okkur og mikilvæg reynsla fyrir nemendurna sjálfa .
" Dagdeild geðdeildar Sjúrakhússins á Akureyri var hins vegar lögð niður fyrir nokkrum árum vegna niðurskurðar .
" Við reynum að fylla upp í það skarð sem þá myndaðist en félögin fyrir sunnan fá meiri peninga en við .
Okkur finnst við á landsbyggðinni vera svolítið út undan hjá ríkinu , sem er slæmt mál .
Geðraskanir eru nefnilega líka úti á landi , þó stundum mætti halda að fólk átti sig ekki á því .
" Eymundur segist vita að góðir hlutir gerist hægt , en starfsemin í Grófinni sanni hve mikilvægt er að fólk fái aðstoð .
" Til dæmis finnst mér mjög nauðsynlegt að sálfræðingar komi til starfa í skólum .
Það kostar eins og allt annað en ég veit að það getur sparað mikla peninga til framtíðar .
" Eymundi líst frábærlega á það sem yfirvöld heilbrigðismála stefna að , að allir unglingar á landinu verði skimaðir fyrir þunglyndi og kvíða .
" Ef ég væri í 9. bekk í dag og heyrði það sem við höfum verið að segja í skólunum myndi það örugglega skipta sköpum .
Það munar miklu að átta sig á því 15 ára eða 38 ára hvað amar að , eins og í mínu tilfelli ; að tækifæri sé til að eignast framtíð ! " 