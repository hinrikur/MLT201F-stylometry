Vetrarfrí er í grunnskólum Reykjavíkur 23.-27. október .
Margir nota tækifærið og bregða sér af bæ , fara til dæmis í sumarbústað eða styttri ferðir .
Ennfremur er jafnan margt um að vera fyrir fjölskylduna í fríinu í ýmsum menningarstofnunum borgarinnar .
Það er þó engin skylda að fara í burtu og eitt af því sem hægt er að gera heima er að föndra .
Það er gaman að taka hluta úr degi í að gera eitthvað skapandi saman .
Það er allavega ekki seinna vænna að velta fyrir sér hvað eigi að hafa fyrir stafni þessa daga .
Til dæmis er hægt að perla saman og þá er gott ráð að prófa að slá upp " hama templates " á google til að fá hugmyndir .
Til eru mörg ókeypis skapalón og til dæmis er hægt að perla ýmsar teiknimyndafígúrur .
Það þarf heldur ekki að takmarka sig við ákveðnar persónur heldur má auðvitað perla frjáls munstur og liti að eigin vali .
Annað sem er hægt að gera er að leira .
Kaupa má sérstakan föndurleir sem hægt er að búa til margt skemmtilegt úr , til dæmis skartgripi eða skraut .
Ef til vill má búa í haginn og gera jólagjöf handa ömmu og afa ! Nú eða besta vininum eða vinkonunni .
