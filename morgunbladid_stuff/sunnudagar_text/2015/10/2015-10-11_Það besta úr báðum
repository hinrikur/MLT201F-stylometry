Þó ekki fari eins mikið fyrir myndavélum frá Panasonic og hinum " stóru " , Canon , Nikon og Sony , þá er fyrirtækið sjóað í myndavélasmíði , sem sannast meðal annars á því að Panasonic framleiðir ýmsar stafrænar myndavélar fyrir Leica .
Fyrsta stafræna vélin frá Panasonic kom annars á markað fyrir fjórtán árum undir heitinu Panasonic Lumix .
Undir því merki hafa komið margar vélar síðan í mörgum stærðum , allt frá fullvöxnum speglavélum í nettar vasavélar .
Sú Panasonic-vél sem hér er til skoðunar , Lumix DMC-GX8 , er eiginlega mitt á milli hvað þetta varðar , minni en speglavél og stærri en vasavél , og sameinar flest það besta úr báðum , eins og síðar verður rakið .
Á síðustu árum hefur Panasonic lagt mikla áherslu á hreyfimyndatöku í vélum sínum og þannig getur GX8 til að mynda tekið 4K UHD vídeó , 3840 x 2160 díla , 30 eða 24 ramma á sekúndu og er með innbyggðan stereo-hljóðnema með sérstakri vindhljóðasíu og tengi fyrir sérstakan hljóðnema ef vill .
Í vélinni er líka snið sem Panasonic kallar 4K Photo mode , var reyndar í GX7 líka , en þá er hægt að lesa 8 MP myndir úr 4K vídeói og þannig hægt að taka myndskeið og síðan tína úr myndir að vild - semsé framúrskarandi vél til að taka myndskeið líkt og nokkrar síðustu Lumix-vélar .
Lumix-vélar hafa reyndar líka verið prýðilegar ljósmyndavélar , þó vídeóið hafi nánast verið aðalkostur þeirra , en á GX8 hafa menn tekið myndatökur föstum tökum , greinilega lagt vinnu í endurbæta vélina sem ljósmyndavél með nýrri myndflögu , endurbættum myndvinnsluörgjörvum og endurbættum hugbúnaði .
Vélin er speglalaus og minni fyrir vikið , en boddíið heldur stærra en á síðustu G-týpu , örlítið lengri , örlítið þykkari og örlítið hærri , sem gerir að verkum að hún fer betur í hendi , það er auðveldara að halda á henni og þar með að halda henni stöðugri .
Stærra boddí gefur líka kost á stærri hnöppum , sem er óneitanlega kostur .
Hnappur til að smella af hefur líka verið færður fram á gripið sem gefur pláss fyrir fleiri rofa en gerir það líka þægilegra að taka myndir .
Boddíið er úr magnesíum-blöndu og sérdeilis létt fyrir vikið , en á sama tíma mjög traust viðkomu , skvettu- og rykvarið .
Myndflagan í vélinni er glæný eins og getið er , 20,3 Mdíla flaga Live MOS , eins og það er kallað , en samskonar flaga er og verður notuð í stafrænar Leicur .
Hún notar að sögn mun minni orku en CMOS-flögur , en skilar ekki síðri mynd , en Live-forskeytið vísar í að að hægt er að sjá mun betur á skjánum á bakinu og í sjónglugganum hvernig viðkomandi mynd mun líta út þegar smellt er af .
Flagan er af svonefndri 4/3-stærð , sem er áþekkt og í 100 filmunni , sem einhverjir kannast við , nokkru minna en í stærri vélum en talsvert stærra en í minni stafrænum vélum .
4/3 vísar til þess að hlutföllin eru 4:3 , samanborið við 3:2 hlutföllin í 35 mm filmunni .
Nóg biðminni í henni er til að taka allt að 100 myndir í kippu sem JPG en 30 myndir á RAW-sniði .
Rétt að geta þess að engin takmörk eru á því hvað vídeó má vera langt , nema nátttúrlega plássið á minniskortinu .
Ljósnæmi er ISO 200 til 25.600 , sem hægt að stilla niður í ISO 100 .
Vélin skilar áberandi betri myndum en á GX7 .
Sjónglugginn er stafrænn , mjög bjartur og góður og einkar þægilegur en hægt er að velta honum upp um 90 gráður .
Upplausnin á honum er líka mjög góð og hann er hraðvirkur .
Skjárinn á bakinu er 3 " snertiskjár , nema hvað , sem hægt er að fella að bakinu þannig að hann sjáist ekki og síðan að draga hann út og velta til og frá .
Hægt er að sýsla með ýmsar stillingar í gegnum snertiskjáinn , til að mynda stilla ljóshita með því að draga sleða til og frá og sjá um leið hvernig myndir verða með þeirri stillingu .
Panasonic Lumix GX8 boddí kostar 229.900 kr. í vefverslun Fotovals , http://www.fotoval.is / vefverslun / , en 249.900 kr. með 14-42 mm linsu , f 3,5-5,6. .
Myndvinnslu " vélin " í Lumix-vélunum kallast Venus-vélin og er endurbætt í GX8 með nýjum fjögurra kjarna myndvinnsluörgjörva sem gerir vinnsluna hraðari og betri .
Sjálfvirkur fókus er líka endurbættur til muna og orðinn mun hraðari en í fyrri vélum .
Ekkert flass er á vélinni , en skór fyrir slíkt ofan á henni með hlíf eins og sjá má á meðfylgjandi mynd .
Árni Matthíasson 