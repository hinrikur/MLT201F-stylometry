Að þjást af fóbíu eða fælni er ekkert grín en talið er að 7-11% fólks þjáist af fælni einhvern tímann á lífsleiðinni , en einungis 12-30% af þeim leiti sér aðstoðar .
Tökum dæmi af manneskju sem er sjúklega hrædd við köngulær , sem er vel þekkt fóbía .
Hún veit að köngulóin er agnarsmá í samanburði við manneskju .
Hún veit að þessi könguló er sárameinlaus .
Hún veit að köngulóin getur ekki meitt hana á neinn hátt .
Samt sem áður fær manneskjan kvíðakast , öran hjartslátt , það sprettur út á henni kaldur sviti og hún jafnvel öskrar og æpir .
Fyrir fólk sem er bara almennt illa við köngulær eða finnst þær ekki til trafala er erfitt að skilja þessi ofsafengnu viðbrögð .
En það er einmitt þess vegna sem fóbíu er lýst sem órökréttri hræðslu .
Fóbíur geta haft mikil og slæm áhrif á líf fólks og er það orðið vandamál ef það truflar lífið .
Sumir geta ekki ferðast af ótta við flugvélar .
Aðrir geta ekki verið innan um fólk af ótta við að verða dæmt .
Sumir geta ekki gert einföldustu hluti eins og að fara yfir brú eða að borða fyrir framan aðra .
Ef fóbían er farin að stjórna lífi þínu væri ráð að leita sér hjálpar .
Oftast er hægt að " lækna " þær .
Víðáttur og fjölfarnir staðir Fóbíur eru flokkaðar í þrjá undirflokka , víðáttufælni , félagsfælni og afmarkaða fælni .
Undir víðáttufælni flokkast hræðsla við víðáttur en einnig við fjölfarna staði og lokaða staði eins og lyftur og strætisvagna svo eitthvað sé nefnt .
Þessir staðir eiga það sameiginlegt að það er erfitt að komast í burtu eða fá hjálp ef viðkomandi fær hræðslukast , eða það sem kallast felmturskast .
Í því felst að fá óstjórnlegan kvíða , svitna , fá öran hjartslátt og jafnvel telja sig vera að deyja .
Þessi köst eru ekki hættuleg en þeir sem verða fyrir því telja þau vera það .
Þeir sem þjást af félagsfælni veigra sér við að vera innan um annað fólk af ótta við að verða dæmdir af öðrum , að þeir verði sér til skammar eða jafnvel þora ekki að tala við annað fólk .
Sumir geta ekki notað almenningssalerni eða borðað og drukkið fyrir framan aðra .
Þessi tegund fælni háir fólki að sjálfsögðu mikið þar sem enginn kemst hjá því að umgangast aðra .
Snákar , blóð og flugvélar Afmörkuð fælni beinist að einu afmörkuðu fyrirbæri eins og í ofangreindu dæmi með köngulær .
En afmarkaða fælnin skiptist í fernt , dýrafælni , náttúrufælni , aðstæðubundna fælni og blóðfælni .
Köngulóin fellur þá undir dýrafælni en einnig eru margir haldnir fóbíu gagnvart snákum og hundum og er talið að snákafælni sé algengasta fóbían í Bandaríkjunum .
Undir náttúrufælni flokkast óveður ýmiss konar , vatn og lofthræðsla .
Við aðstæðubundna fælni hræðist fólk til dæmis að vera í flugvél , fara yfir brú eða í gegnum göng og tengist þá innilokunarkennd .
Blóðfælni er óttinn við að sjá blóð , sár og sprautur en í þessari fælni eru líkamlegu einkennin ólík því sem lýst var hér að ofan .
Fólk með blóðfælni fær lækkandi blóðþrýsting og hjartslátt og það líður gjarnan yfir það .
Fóbíur oftast frá barnæsku Margar ástæður eru taldar geta legið að baki fóbíum hjá fólki .
Talið er að flestar fóbíur myndist strax í barnæsku .
Sumar fóbíur eru tengdar skilyrðingu , þ.e.a.s. að þú tengir saman eitthvað eins og sprautur og sársauka .
Ef þú upplifir sársauka við að fá sprautu getur þú myndað fóbíu fyrir sprautum síðar í lífinu .
Sumir fá fóbíur við að hræðast það sem aðrir hræðast .
Enn aðrir fá fóbíu við það að fá upplýsingar um eitthvað eða eru hræddir , eins til dæmis þegar börn eru hrædd með Grýlu .
Ef fóbían þín hefur ekki alvarleg áhrif á líf þitt er nóg að reyna að forðast það sem henni veldur .
En sumt er erfitt að forðast og þá er gott að leita sér hjálpar .
Oftast hægt að lækna fóbíu Hægt er að nota ýmsar aðferðir við að lækna fólk sem þjáist af fóbíum .
Algengast er að notuð sé atferlisaðferð og þykir til dæmis áhrifaríkt að láta fólk horfast í augu við sína fóbíu .
Þannig gæti manneskja haldin lofthræðslu vera látin standa á svölum á hárri byggingu .
Oft er erfitt að fá fólk til að taka þátt í slíkri meðferð og er nú oftar notast við sýndarveruleika .
Góðu fréttirnar eru að oftast er hægt að hjálpa fólki að vinna bug á fóbíum sínum .
Stundum er gott að sameina atferlismeðferð við lyfjagjafir .
Engin ein aðferð hentar öllum og þarf læknir að skoða hvert og eitt tilvik .
Hver veit nema manneskja sem eitt sinn þjáðist af innilokunarkennd , félagsfælni og köngulóarhræðslu geti einhvern tímann andað rólega í troðfullri lyftu með könguló á öxlinni .
" Bað til guðs að ég myndi ekki gubba " Eva man ekki eftir sér öðruvísi en með fóbíu fyrir ælu og telur jafnvel að það megi rekja til æskunnar .
Hún er tilbúin að segja sína sögu en vill ekki koma fram undir fullu nafni .
" Ég er búin að vera svona síðan ég man eftir mér .
Ég var í París fyrir nokkrum árum og sá mann æla í lestinni og fékk kast , þannig að ég fór síðan og gúglaði þetta og sá að þetta er fóbía .
Ég las mér til um þetta og öll einkennin sem ég las um voru þau sömu og ég var að upplifa , " segir hún .
Hraður hjartsláttur og sviti Eva segist bæði vera með fóbíu gagnvart því að kasta upp sjálf og að sjá aðra kasta upp .
" Ef ég sé einhvern gubba þá fríka ég eiginlega bara út .
Hjartað fer á fullt , ég svitna og forðast viðkomandi og vil helst forða mér .
Þegar ég var yngri tók ég rosalega nærri mér ef ég bara heyrði að einhver var með ælupest .
Ef ég fékk sjálf illt í magann bað ég til guðs að ég myndi ekki gubba .
Ég man líka eftir öllum gubbuatvikum í æsku .
Ég man eftir strák á leikskólanum sem gubbaði og þá var ég kannski 3-4 ára , " segir Eva sem einnig man vel eftir gubbupest sem hún fékk á ferðalagi þegar hún var fjögurra ára .
Faldi sig inni í skáp Strax sem lítil stúlka fékk hún hræðsluköst þegar hún varð vitni að einhverjum að kasta upp .
" Einu sinni gubbaði vinkona mín yfir borðið og ég fékk hræðslukast og hljóp upp og faldi mig inni í skáp .
Stelpan kom að leita að mér og ég man að ég var svo hrædd við hana af því hún hafði gubbað .
Þetta situr rosalega í mér , " segir Eva en hún segist enn fá kast við slíkar aðstæður en segist þó vera að skána með aldrinum .
" Ég er samt ennþá með þetta , fæ ennþá hjartslátt og svitakast og finnst ofboðslega óþægilegt að vera ein ábyrg fyrir einstaklingum , eins og að passa börn eða aldraða .
Einhvern sem getur ekki séð um sig sjálfur ef hann skyldi æla , " segir hún .
Forðast sumar aðstæður Eva segir að ælufóbían hafi haft þau áhrif að hún forðast helst að vera í strætó , lest eða flugvélum af því að hún þekkir ekki einstaklingana í kringum sig og fær þá áhyggjur af því að einhver verði bílveikur eða flugveikur .
" Ég skanna alla rosalega vel til að athuga hvort viðkomandi er eitthvað veiklulegur eða órólegur eða einhver situr með ælupoka í hendi , þá byrja ég að fá kast .
" Eva útskýrir að þetta sé miklu meira en bara að finnast æla ógeðsleg .
Henni þykir eins og fleirum til að mynda saur ekki geðslegur en hún fríkar ekki út við að sjá hann .
" Þegar ég sé ælu , þá fæ ég bara kast , " segir hún .
Eva er á þrítugsaldri og hefur verið með fóbíu fyrir ælu frá unga aldri .
Hún segist forðast aðstæður þar sem hún þekkir ekki fólk og vill helst ekki bera ábyrgð á börnum og öldruðum sem gætu kastað upp .
Paraskavedekatriaphobia 10 algengar fóbíur * Hræðsla við fjölfarna staði ( Social phobia ) fólk hræðist að vera fast innan um fjölda fólks * Hræðsla við að vera einhvers staðar án stuðnings , langt að heiman eða á opnu svæði ( Agoraphobia ) * Innilokunarkennd , að vera fastur á litlum og þröngum stað ( Claustrophobia ) * Að hræðast að fljúga ( Aerophobia ) * Köngulóarhræðsla ( Arachnophobia ) * Hræðsla við sýkla ( Mysophobia ) * Hræðsla við að kasta upp ( Emetophobia ) * Hræðsla við að roðna ( Erythrophobia ) * Hræðsla við að veikjast ( Hypochondria ) * Hræðsla við dýr ( Zoophobia ) Furðulegar fóbíur * Hræðsla við matarboð ( Deipnophobia ) * Hræðsla við tölur ( Arithmophobia ) * Hræðsla við tunglið ( Selenophobia ) * Hræðsla við hné ( Genuphobia ) * Hræðsla við töluna átta ( Octophobia ) * Hræðsla við hvítlauk ( Alliumphobia ) * Hræðsla við trúða ( Coulrophobia ) * Hræðsla við fallegar konur ( Venustraphobia ) * Hræðsla við það sem er á vinstri hönd ( Sinistrophobia ) * Hræðsla við það sem er á hægri hönd ( Dextrophobia ) * Hræðsla við flautur ( Aulophobia ) * Hræðsla við bækur ( Bibliophobia ) * Hræðsla við allt fjólublátt ( Porphyrophobia ) * Hræðsla við nafla ( Omphalophobia ) * Hræðsla við föstudaginn þrettánda ( Paraskavedekatriaphobia ) 