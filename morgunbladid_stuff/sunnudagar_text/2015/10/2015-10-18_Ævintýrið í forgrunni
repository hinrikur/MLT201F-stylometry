Íslenska óperan frumsýnir í kvöld Rakarann frá Sevilla í Eldborg í Hörpu .
Leikstjórinn Ágústa Skúladóttir leyfði ævintýraminninu í verkinu að njóta sín en bætti þó við tveimur óperuþernum sem túlka með leikrænum tilburðum .
Ljósmyndari Morgunblaðsins fór á æfingu í vikunni og fangaði lifandi og áhugaverð augnablik .
Þórunn Kristjánsdóttir thorunn@mbl.is Ég fylgi vel ævintýraminninu í verkinu , " segir Ágústa Skúladóttir , leikstjóri Rakarans frá Sevilla , hinnar þekktu gamanóperu eftir Rossini , þegar hún er spurð um það á hvað hún leggi áherslu í upsetningunni .
Óperan verður frumsýnd í Eldborgarsal Hörpu í kvöld , laugardag .
Ævintýraminnið sem hún vísar til í verkinu er hið klassíska ; prinsessan er lokuð inni í turni af umsjónarmanni sínum sem ætlar að giftast henni og hirða af henni peningana .
Til að frelsa hana og vinna ástir hennar þá þarf greifinn að fara í tvöfalt dulargervi því hann vill gera það án þess að hún viti að hann er greifi .
Ágústa valdi því þá leið við uppsetninguna á verkinu að feta hefðbundinn veg en ekki setja verkið í skrýtinn búning .
Ágústa bætti þó tveimur karakterum við verkið sem hún kallar óperuþernur sem túlka með leikrænum tilburðum .
" Þær eru töfrakvendi sem eru til stuðnings Rosinu og koma þessu öllu í höfn , " segir hún sposk .
Kvenhetjan með minni Íslendingasagnanna Ágústa bendir á að flestir þekkja eitthvað í fari allra persóna í verkinu og geta því tengt við þær en þær eru skemmtilegar og fjölbreyttar .
" Kvenhetjan er mikill kvenskörungur og býr yfir minni Íslendingasagnanna .
Hún heldur að það sé verið að svíkja hana í ástum og þá ætlar hún að velja þann versta í staðinn fyrir þann besta , " segir Ágústa .
Rakarinn er límið sem límir söguna saman eins og titill óperunnar vísar til .
Hann er bragðarefur , lífskúnstner og hreinlega léttir líf fólks með tilveru sinni , að sögn Ágústu .
Gleði frá upphafi til enda " Þetta hefur verið gleði frá upphafi til enda .
Við höfum unnið saman að því að skapa þennan leikheim , " segir Ágústa , spurð út í samvinnuna með söngvurum og hljómsveit sem Guðmundur Óli Gunnarsson stýrir .
Þrjú hlutverk í verkinu eru tvöföld .
Sigríður Ósk Kristjánsdóttir og Guðrún Jóhanna Ólafsdóttir skiptast á að fara með hlutverk Rosinu .
Bjarni Thor Kristinsson og Jóhann Smári Sævarsson eru í hlutverki Doktor Bartolo , Kristinn Sigmundsson og Viðar Gunnarsson í hlutverki Don Basilio .
" Ég er svo heppinn að vera með mjög leikhæfa söngvara sem eru á heimsmælikvarða .
Það er algjör lúxus þegar það tvennt fer saman , " segir Ágústa .
Hún segist hafa leyft öllum að koma með innlegg sem þeir töldu að væri skemmtilegt fyrir hlutverk sitt , í þeim heimi sem passaði við þann sem búið var að skapa .
" Ég er svo heppin að vinna með svona tilboðsgóðu fólki , " segir Ágústa ennfremur um samstarfið .
Með titilhlutverkið , hlutverk rakarans Fígaró , fer baritónsöngvarinn Oddur Arnþór Jónsson .
Rakarinn frá Sevilla er mikil gleðiópera með dramatískum tóni .
Þessi sýning er mjög sjónræn , litrík og falleg sem einstakir galdramenn hafa náð að töfra fram að sögn Ágústu .
Í þessu samhengi vísar hún til búninganna sem eru " töfraðir " fram af stakri snilld af búningahönnuðinum Maríu Ólafsdóttur .
Leikmyndina hannaði Daninn Steffen Aarfing sem hefur starfað í óperuhúsum víða um heim .
Ljósahönnuður er Jóhann Pálmi Bjarnason .
Aldrei vandamál , bara lausnir Rakarinn frá Sevilla er sett upp í Eldborg í Hörpu en sviðið þar er ekki hannað sem leiksvið , eins og hefur áður komið fram .
" Þetta er eins og með hvert rými sem maður fer inn í , maður tekur því fagnandi sem er fyrir og er frábært og vinnur svo með hitt .
Aðrar hugmyndir kvikna sem annars hefðu eflaust ekki komið í öðru rými og því þarf maður að finna fleti og hugsa út fyrir kassann .
Það er aldrei neitt vandamál , bara lausnir , " svarar Ágústa að bragði , aðspurð hvernig það hafi verið að setja þetta óperuverk upp í Hörpu .
