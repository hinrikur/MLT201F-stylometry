" Hvers vegna er þessi mynd af Janis Pege kvikmyndaleikkonu birt í blaðinu í dag ? " spurði Morgunblaðið miðvikudaginn 17. október 1945 .
" Ja , það er nú það , " svaraði blaðið sjálft .
" Nú þegar stríðsfrjettamyndirnar hætta að berast þykir mönnum kannske gaman að sjá eitthvað nýtt , svona til tilbreytingar og Janis er ekki verra en hvað annað .
" Aldeilis ekki .
Og gaman að heyra hversu létt hefur verið yfir mönnum á ritstjórn þessa blaðs svona skömmu eftir hildarleikinn mikla , heimsstyrjöldina síðari .
Mynd af þokkafullri kvikmyndastjörnu hefur án efa verið góð tilbreyting frá ítrekuðum myndum af stríðsbröltinu .
Glöggir lesendur hafa ugglaust áttað sig á því þegar en Morgunblaðið fer þarna rangt með ættarnafn stjörnunnar , sem heitir auðvitað Janis Paige , en hún var að stíga sín fyrstu skref í skemmtanabransanum á þessum tíma .
Paige lék í sínum fyrstu myndum árið 1944 , Bathing Beauty og Hollywood Canteen .
Paige lék mest í söngleikjum , bæði á hvíta tjaldinu og sviði og var að fram yfir aldamót .
Hún kom einnig við í sjónvarpi , m.a. í eigin gamanþætti , It ' s Always Jan , á sjötta áratugnum .
Paige fagnaði 93 ára afmæli í síðasta mánuði .
