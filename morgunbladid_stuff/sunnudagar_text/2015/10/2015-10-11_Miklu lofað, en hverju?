Þegar heilbrigðismál eru rædd opinberlega eru oftar en ekki til umræðu einungis afmarkaðir þættir eins og skortur á tiltekinni þjónustu , fjárhagsvandi heilbrigðisstofnana eða hátt lyfjaverð svo dæmi séu nefnd .
Þess vegna var hressandi að sækja í vikunni fund Frumtaka , samtaka lyfjaframleiðenda , sem bar yfirskriftina " Hver er réttur minn til heilbrigðisþjónustu ? " Þar var þessi grundvallarspurning rædd út frá lögfræðilegri hlið , siðferðislegri og praktískri .
Spurningunni sjálfri svara menn gjarnan með vísan til löggjafarinnar , til dæmis núgildandi laga um réttindi sjúklinga sem kveða skýrt á um það að sjúklingur eigi rétt á " fullkomnustu heilbrigðisþjónustu sem á hverjum tíma er völ á að veita " og " bestu þekkingu sem völ er á " .
Það er ekki litlu lofað .
Ætli þeir sem samþykktu þessa skilyrðislausu skilmála hefðu gert það hefðu þeir sjálfir persónulega verið í ábyrgðum fyrir efndunum ? Ég er ekki viss um að læknar , ekki einu sinni þeir allra kokhraustustu , myndu gefa skuldbindandi loforð á þessa vegu hefðu þeir fjárhagslega hagsmuna að gæta .
Þegar stjórnmálamenn ákveða að einhverjum skuli veitt þjónusta þá kostar það peninga .
Þessa peninga á ríkið ekki sjálft heldur eru þeir eign skattgreiðenda .
Þetta fé er takmarkað og þegar af þeirri ástæðu getur ríkið ekki skuldbundið sig til þess að bjóða upp á hvers kyns heilbrigðisþjónustu .
Þetta vilja sumir ekki horfast í augu við og gera stöðugt kröfu á ríkið , ekki bara um að það beri kostnað af þjónustunni heldur veiti hana einnig .
Á nefndri ráðstefnu kom fram að nokkru leyti réttmæt gagnrýni á sjúkratryggingakerfið sem slíkt .
Það er ómögulegt að svara því með afgerandi hætti í hverju tryggingin sem almenningur hefur í hinu opinbera kerfi felst .
Litlar takmarkanir virðast vera fyrir hendi og ljóst að allir njóta sömu tryggingarverndar án tillits til áhættu .
Pabbi minn er þannig tryggður fyrir tannlækningum barna og ég er tryggð fyrir stækkun í blöðruhálskirtli .
Það segir sig sjálft að hvorugt okkar myndi verja fé í þessar tryggingar ef við hefðum eitthvað um það að segja .
Þá eru kröfur manna til heilbrigðis afar mismunandi .
Það sem einum þykir lífsins nauðsyn eða í það minnsta aukin lífsgæði þykir öðrum húmbúkk og myndi frekar kjósa að eiga milljón krónur í vasanum en að borga fyrir aðgerð til draga úr heilsubrestinum .
Þetta á að minnsta kosti við um minniháttar kvilla .
Í kerfi þar sem ekki er tekið tillit til þessara ólíku þarfa einstaklinganna verður alltaf um sóun að ræða á fjármunum .
Möguleikar manna á bestu heilbrigðisþjónustu sem völ er á aukast ekki við það .
Sigríður Ásthildur Andersen sigga@sigridur.is 