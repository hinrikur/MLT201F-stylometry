Kristín Katla biður vinkonur sínar um að gefa sér peninga í afmælisgjöf á tíu ára afmælinu , enda ætlar hún að kaupa sér dúkku í Leikfangabúðinni .
Pétur Uni , tvíburabróðir Kristínar , gerir grín að henni og móðir hennar spyr hana hvort hún sé ekki of gömul fyrir dúkkur , en þetta er ekki dúkka fyrir litlar stelpur og allar vinkonur Kristínar eru vitlausar í einmitt svona dúkkur .
Fljótlega kemur svo í ljós að dúkkan , sem fær nafnið Draumey , er engin venjuleg dúkka .
Sagan af Kristínu Kötlu og dúkkunni hennar er rakin í bókinni Dúkka eftir Gerði Kristnýju , en Dúkka er saga fyrir börn frá átta ára aldri sem fær hárin til að rísa .
Linda Ólafsdóttir myndskreytti bókina , Mál og menning gefur út .
