Ástandið þarna er ömurlegt .
Ég fór oft að grenja í þessari ferð .
Þetta var einhvern veginn of mikið .
Einn daginn dó gamall maður fyrir framan mig á ströndinni .
Hann var kominn á land en hneig bara niður og reis ekki upp aftur .
Mun yngri manni var naumlega bjargað , aldraður danskur læknir náði að hnoða í hann lífi .
Geðshræringin er svo mikil að sumum er þetta einfaldlega um megn .
" Þannig lýsir Páll Stefánsson ljósmyndari aðstæðum á Lesbos en hann er nýkominn heim eftir vikudvöl á grísku eyjunni , þangað sem flóttamenn hafa streymt undanfarnar vikur .
Páll kom til Lesbos í byrjun október og á þeim tíma voru 7.500 flóttamenn að koma til eyjunnar á degi hverjum .
Á ári gerir það 2,7 milljónir , með sama áframhaldi .
Hann segir átakanlegt að fylgjast með þessu fólki .
Fyrst gráti það af gleði yfir að hafa komist heilu og höldnu til Evrópu en tárin litist þó fljótt af örvæntingu .
" Fljótlega eftir komuna rennur upp ljós fyrir fólki ; það er farið frá heimalandinu og á mögulega aldrei eftir að snúa þangað aftur .
Þess utan hefur fólk litla hugmynd um hvað bíður þess .
Það er auðvitað áfangasigur að komast til Lesbos en samt er svo margt eftir .
Fólk á eftir að koma sér til Aþenu og þaðan áfram upp Balkanskagann , gegnum Ungverjaland og Austurríki , vel yfir þúsund kílómetra , oft á tveim jafnfljótum .
Þetta er hrikalegt , " segir Páll .
Sér bara Svíþjóð og Þýskaland Um helmingur allra flóttamanna á Lesbos er Sýrlendingar en Afganar og Írakar eru líka áberandi .
Þarna er líka eitthvað um fólk frá Erítreu og Sómalíu .
Páll átti mörg samtöl við flóttafólkið sem hann segir margt hvert vel menntað og tali prýðilega ensku .
" Margt af þessu fólki er vel upplýst og fylgist grannt með fréttum .
Allir eru með snjallsíma .
Það fólk sér bara Svíþjóð eða Þýskaland .
En þangað geta auðvitað ekki allir farið .
" Sjálfboðaliðar eru áberandi á Lesbos , læknar á eftirlaunum og aðrir , og taka þeir á móti fólkinu strax í flæðarmálinu .
Án þeirra væri , að sögn Páls , útilokað að taka á móti öllu þessu fólki .
Norðurlandabúar eru langmest áberandi í hópi sjálfboðaliðanna en dagana sem Páll var í eynni voru ekki fleiri Íslendingar þar .
Nokkrar íslenskar konur komu daginn sem hann fór , þeirra á meðal Díana Karlsdóttir , en mikla athygli vakti þegar hún tók á móti barni á ströndinni nokkrum dögum seinna .
Flóttafólkið er í misjöfnu ástandi þegar það kemur í land enda aðbúnaður í gúmbátunum á leiðinni yfir hafið frá Tyrklandi oft og tíðum skelfilegur .
Allir eru þeir yfirhlaðnir af fólki .
Algengt er að börn og ungmenni komi beinbrotin , mest á fótum og lærum , frá borði eftir að hafa einfaldlega kramist undir fullorðnum , í þessa klukkutíma sem siglingin tekur , þar sem skemmst er milli Evrópu og Asíu .
Fótgangandi yfir fjallgarð Eftir að flóttamennirnir hafa kastað mæðinni á ströndinni í smáþorpinu Skala Sykamineas bíður þeirra um fimmtíu kílómetra ferðalag til Mytilene , höfuðborgar Lesbos .
Fara þarf yfir fjallgarð og ef fólk getur er því sagt að ganga .
Aðeins börn , gamalmenni og sjúkir eða slasaðir fá að ferðast með rútum , að sögn Páls .
Tvennar flóttamannabúðir eru í Mytilene og segir Páll það taka á bilinu tvo til þrjá daga að skrá nýja flóttamenn .
Þeir geta ekki haldið leiðar sinnar fyrr en skráningu er lokið .
Upp undir tuttugu stiga hiti er á Lesbos á daginn á þessum árstíma en á kvöldin og nóttunni kólnar verulega .
Margir flóttamenn neyðast til þess að sofa undir berum himni og kenndi Páll í brjósti um þá .
" Það er greinilegt að Sýrlendingarnir hafa forgang og komast margir hverjir í skjól á nóttunni .
Afganarnir og Írakarnir sofa meira og minna úti .
Þeir eru annars flokks flóttamenn , líklega vegna þess að neyðin í heimalöndum þeirra er ekki eins mikil og í Sýrlandi , " segir Páll .
Hann rakst á marga unga Afgana , allt karlmenn , jafnvel á unglingsaldri , sem komnir eru til að freista gæfunnar í Evrópu .
Páll segir mikið vonleysi í röðum Sýrlendinganna .
" Er við öðru að búast ? Landið þeirra er ónýtt og ekkert lát á stríðinu sem byrjaði fyrir fjóru og hálfu ári .
Það er mikil uppgjöf í fólki .
Ég hitti ungan verkfræðinema sem sá sæng sína upp reidda þegar síðasti kennarinn yfirgaf háskólann .
" Hvernig eigum við að útskrifast þegar engir kennarar eru eftir ? " spurði hann .
Fólk vill auðvitað ekki flýja heimaland sitt en hefur einfaldlega ekkert val .
Þegar maður heyrir sögur þessa fólks verður maður ennþá hryggari .
Það er ekkert eftir nema vonin .
" Flóttafólkið hefur lítið sem ekkert með sér yfir hafið enda rými af skornum skammti á leiðinni .
Allir eru með einn bakpoka með persónulegum munum , svo sem ljósmyndum af ástvinum .
" Það er allt farið , þetta fólk á ekkert , nema kannski fáeinar ljósmyndir sem í mörgum tilfellum eru orðnar sjóblautar .
Þannig þarf það að byrja nýtt líf , " segir Páll .
Flóttinn á sér í sumum tilfellum skamman aðdraganda en Páll hitti fólk sem ákveðið hafði að flýja tveimur dögum áður .
Fékk bara nóg .
ISIS eða Assad ? Páll hefur fylgst grannt með stríðinu í Sýrlandi og segir harðar árásir Rússa á Aleppo og víðar að undanförnu hafa gert illt verra .
" Eftir árásir Rússa síðastliðinn mánudag fóru sjötíu þúsund manns á hreyfingu .
Rússar eru að ráðast á hófsama uppreisnarmenn sem Bandaríkin og Flóaríkin hafa styrkt með vopnum og peningum .
Þessir menn hafa verið að berjast gegn Assad forseta og markmið Rússa er að ganga milli bols og höfuðs á þeim .
Hvers vegna ? Til að valkostirnir verði bara tveir , ISIS og Assad .
Og hvorn kostinn koma menn þá til með að velja ? Auðvitað Assad .
Hann er skárri kosturinn af tveimur slæmum , " segir Páll .
Honum þykir ánægjulegt að íslensk stjórnvöld séu reiðubúin að taka við flóttamönnum frá Sýrlandi en furðar sig á hægaganginum .
" Margt af þessu fólki sem kemur til Lesbos er menntað og vel upplýst millistéttarfólk .
Einmitt fólkið sem best væri að fá hingað vegna þess að það hefur alla möguleika á að laga sig að íslensku samfélagi .
Þetta fólk þekkir heiminn .
Hvers vegna að bíða ? Hvers vegna tökum við ekki strax á móti tvö hundruð flóttamönnum ? Neyðin er núna ! " Ætlar að fara aftur Að mynda frá sólarupprás til myrkurs á Lesbos tekur ekki svo á , en að sjá neyðina allan daginn tekur á , að sögn Páls .
Kominn í koju kveðst hann hafa verið gjörsamlega uppgefinn – andlega frekar en líkamlega .
" Það er ekki annað hægt en grenja yfir þessu óréttlæti .
Hvers vegna er farið svona með fólk ? Réttindi þess fótum troðin .
Það er skelfilegt að horfa upp á þessa sáru neyð og geta ekkert gert .
Ekki er hægt að ætlast til að venjulegt fólk skilji þetta , án þess að koma hreinlega á staðinn .
Þess vegna ber mér skylda til að leggja mitt litla lóð á vogarskálarnar – segja söguna og mynda , til að sýna hvernig þetta raunverulega er .
Ég dáist að þessum alltof fáu sjálfboðaliðum sem taka á móti flóttamönnunum , allan sólarhringinn , án þeirra væri ástandið fyrir þetta blessaða fólk , enn verra .
" Páll er staðráðinn í að fara aftur og ljósmynda flóttafólk í vetur .
Líklega þá á meginlandi Evrópu .
" Ég fer eins fljótt og ég get aftur .
Það er verið að skrifa mannkynssöguna fyrir framan nefið á okkur .
Mestu fólksflutningar sem um getur .
Og þeim er hvergi nærri lokið , ástandið á bara eftir að versna eftir því sem flóttafólkinu fjölgar og veðrið kólnar .
Við getum búið okkur undir enn meiri hörmungar í vetur .
Já , hörmulegan vetur , fyrir þetta fólk , sem er búið að missa allt og landið sitt líka .
" 