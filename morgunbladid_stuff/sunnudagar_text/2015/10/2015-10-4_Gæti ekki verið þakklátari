Nú voru Þrestir valdir besta kvikmyndin á San Sebastian kvikmyndahátíðinni , hvernig upplifun er að mæta á slíkan viðburð ? Upplifunin var stórkostleg .
Þetta var svolítið eins og að vera í Hollywood , rauður dregill , ljósmyndarar , fréttamannafundir , fylgdarlið , lúxusbílar , eiginhandaráritanir og gargandi aðdáendur .
Ég verð samt að viðurkenna að ég fékk smá kjánahroll því að ég er bara venjuleg stelpa úr Garðabænum en þarna úti vorum við eins og stórstjörnur .
Það er eitthvað sem maður þarf að venjast .
Ég hafði mestar áhyggjur af því að hrynja niður stigann eftir sýninguna fyrir framan 2000 manns því að ég er þekktur klaufabárður .
En sem betur fer gerðist það ekki og ég held að ég hafi nú bara staðið mig nokkuð vel .
Hvernig kom það til að þú varst valin í þetta hlutverk ? Mér var boðið að koma í prufur og ég ákvað að slá til .
Rúnar sagði við mig að ég væri hugsanlega aðeins of gömul þar sem hann var að leita að mjög ungum leikurum .
Því gerði ég mér engar vonir um að fá hlutverkið .
Það var því óvænt ánægja að heyra í Rúnari 6 mánuðum síðar þegar hann hringdi í mig og bauð mér hlutverkið .
Ég áttaði mig ekki á því strax hvaða stórkostlega ævintýri væri í vændum .
Ég gæti ekki verið þakklátari fyrir að hafa fengið þetta tækifæri .
Hvenær kviknaði áhugi þinn á leiklist ? Alveg frá því að ég man eftir mér hef ég verið að troða upp í fjölskylduboðum .
Til eru myndir af mér tveggja ára að syngja , dansa og leika fyrir vini og ættingja svo að það kom engum óvart að ég skyldi feta þessa braut .
Í gegnum æskuárin prófaði ég að æfa alls kyns íþróttir og fannst það svo sem mjög fínt en ég hef mikinn áhuga á hreyfingu og heilbrigðum lífstíl .
Ég fann hins vegar mína köllun þegar ég hóf söng- og leiklistarnám í Sönglist , 9 ára gömul , og þá varð ekki aftur snúið .
Eftir það hef ég verið svo lánsöm að fá ýmis tækifæri til að spreyta mig í leiklist og söng og vonandi er þetta bara byrjunin .
Er eitthvert eftirminnilegt atvik frá tökustað sem þú vilt deila með okkur ? Það eru mörg eftirmennileg atvik frá tökustað enda fjölbreyttur og skemmtilegur hópur sem kemur að myndinni .
Þó fannst mér nú eiginlega fyndnast þegar Áslaug sminka var að sníða til getnaðarlim fyrir einn aukaleikarann og bera undir Rúnar en í tvígang þótti hann of stór .
Þá sá ég að verkefni sminkunnar geta verið margvísleg og að mörgu þarf að hyggja .
Nú hefur þú leikið áður og meðal annars með leikfélagi MR , hver er munurinn á því og að leika í kvikmynd ? Ég myndi segja að þetta sé alveg tvennt ólíkt en hvort tveggja heillar mig .
Í kvikmyndum þurfa allar hreyfingar og svipbrigði að vera fíngerðari og var það mesta áskorunin fyrir mig þar sem ég er vön að vera á sviði .
Hvað þú segir með augunum finnst mér skipta miklu máli í kvikmyndaleik .
Ég lék í kvikmyndinni Falskur fugl árið 2012 en sú reynsla nýttist mér afar vel í tökunum á Þröstum .
Það er líka ótrúlega gott að vinna með Rúnari .
Hann er með skýra listræna sýn og honum tekst að laða fram það besta í fólkinu sem hann vinnur með .
Hvað er svo í vændum hjá þér ? Ég er núna í söngnámi í Complete Vocal Institute í Kaupmannahöfn fram í desember þar sem ég er að læra Complete Vocal Technique .
Námið er alveg frábært og ég mæli algerlega með því .
Ég stefni síðan á að eltast við leikkonudrauminn og fara í prufur fyrir leiklistarskóla eftir áramót .
Vonandi gengur það bara vel .
