Bókmenntaverðlaun Norðurlandaráðs verða afhent í Hörpu næstkomandi þriðjudag á verðlaunahátíð ráðsins og einnig afhent verðlaun fyrir barna- og unglingabókmenntir , tónlist , kvikmyndir og náttúru- og umhverfismál .
Íslensku höfundarnir Jón Kalman Stefánsson , fyrir skáldsöguna Fiskarnir hafa enga fætur , og Þorsteinn frá Hamri , fyrir ljóðabókina Skessukatla , eru tilnefndir til verðlaunanna , en einnig tólf rithöfundar frá hinum norrænu löndunum , sem hér er sagt frá .
Finnski leikarinn , tónlistarmaðurinn og rithöfundurinn Niillas Holmberg er tilnefndur fyrir ljóðabókina amas amas amasmuvvat .
Hún er önnur ljóðabók hans og hlaut bókmenntaverðlaun Samaráðsins árið 2014 .
Ljóðin í bókinni eru með sjálfsævisögulegar skírskotanir , en bókin skiptist í fimm hluta þar sem lesandinn fylgist með Niillas á mismunandi tímabilum .
Transparente Blanche heitir skáldsaga eftir finnlandssænska rithöfundinn Peter Sandström .
Bókin , sem er fjórða bók Sandströms en fyrsta skáldsaga hans , segir frá samskiptum sonar og móður hans sem kölluð er að sjúkrabeði til að reyna að lækna sjúklinginn með lækningarmætti sínum .
Hún kallar á soninn til að aðstoða sig , en hann vinnur í áfengisverslun í Eistlandi .
Samtöl þeirra á býli í smábæ í Austurbotni , en heiti bókarinnar dregur nafn af eplayrki , verða til þess að smám saman rifjast atvik upp úr fortíðinni .
Finnski rithöfundurinn Hannu Raittila er tilnefndur fyrir skáldsöguna Terminaali .
Raittila er einn þekktasti rithöfundur Finna , hefur gefið út sextán bækur og hlaut meðal annars Finlandia-verðlaunin árið 2001 .
Terminaali hlaut Runeberg-verðlaunin 2014 og var tilnefnd til Finlandia-verðlaunanna 2013 .
Sögusvið bókarinnar er heimur hnattvæðingar en sagan fjallar um örlög Lampen-fjölskyldunnar sem tvístrast fyrir ýmsar sakir , en reynir nú að ná saman aftur .
Sögusviðið er heimurinn um og eftir árásirnar á tvíburaturnana í New York 11. september 2001 , og saman við söguna af Lampen-fjölskyldunni fléttar Raittila vangaveltum um stöðu mannkyns í hnattvæddum heimi og hvert stefni .
Skáldsaga færeyska rithöfundarins Sólrúnar Michelsen , Hinumegin er mars , segir frá rúmlega sextugri konu sem horfast verður í augu við það að seinni hluti æviskeiðs hennar sé hafinn og eins um samskipti hennar við aldraða móður sína og glímu við færeyskt félags- og heilbrigðiskerfi , en móðirin er ósjálfbjarga að mestu leyti og þjáist af elliglöpum .
Sólrún er þekktur rithöfundur í heimalandi sínu og afkastamikil .
Hún hlaut Barnabókaverðlaun Þórshafnar 2002 og Færeysku bókmenntaverðlaunin 2008 .
Hún var tilnefnd til Barna- og unglingabókmenntaverðlauna Vestnorræna ráðsins 2004 .
HOMO sapienne er fyrsta skáldsaga grænlenska ritöfundarins Niviaq Korneliussen sem er hálfþrítug .
Heiti bókarinnar vísar að vissu leyti til viðfangs hennar en sögupersónurnar fimm eru tvær lesbíur , einn hommi , ein tvíkynhneigð stúlka og ein transmanneskja .
Umfjöllunarefni bókarinnar er það hvernig þessum einstaklingum tekst að falla inn í hið litla grænlenska samfélag en líka um ást og vináttu og fjölskyldubönd .
Bókinni var almennt vel tekið á Grænlandi þegar hún kom út , en hún vakti einnig deilur fyrir opinskáa umfjöllun um mál sem legið hefur í þagnargildi .
HOMO sapienne kom upphaflega út á grænlensku , en Niviaq Korneliussen endurskrifaði hana á dönsku .
Bókin var tilnefnd til bókmenntaverðlauna Politiken .
Skáldsagan Bare et menneske eftir norsku skáldkonuna Kristine Næss er tilnefnd .
Þetta er fimmta skáldsaga Kristine Næss , en hún hefur einnig gefið út ljóðabækur , smásagnasafn og bók um eðli skáldskapar .
Sagan hefst þar sem ungrar stúlku í vesturhluta Óslóar er saknað .
Hún sást síðast skammt frá húsi þar sem Bea Britt , rithöfundur á sextugsaldri , býr í einsemd en verður nú fyrir ónæði vegna leitarinnar að stúlkunni og síðan þegar grunur beinist að henni .
Fleiri koma við sögu í bókinni , Cessi , amma Beu og Beate , dóttir vinkonu Beu .
Þríleikur Jons Fosse , Andvake , Olavs draumar og Kveldsvævd , er tilnefndur til verðlaunanna .
Fosse , sem er einnig þekktur sem leikskáld , hefur áður sent frá sér skáldsögur og þannig var Morgon og kveld tilnefnd til bókmenntaverðlauna Norðurlandaráðs 2001 .
Hún kom út á íslensku fyrir stuttu í þýðingu Hjalta Rögnvaldssonar .
Þríleikurinn segir frá Asle og Alidu og örlögum þeirra .
Í fyrsta hlutanum gerist voveiflegur atburður sem á eftir að hafa mikil áhrif á líf þeirra eins og kemur í ljós í öðrum hluta sögunnar , en sá þriðji segir frá eftirleiknum með augum afkomenda þeirra .
Í skáldsögunni Den andra kvinnan eftir sænska rithöfundinn Therese Bohman segir frá ástarsambandi ungrar konu og eldri manns .
Hún vinnur í eldhúsi á spítala en hann er yfirlæknir þannig að það er aðstöðu- og valdamunur á milli þeirra .
Therese Bohman hefur starfað sem ritstjóri og bókmennta- og listgagnrýnandi .
Den andra kvinnan er önnur skáldsaga hennar .
Bohman hlaut nýlega menningarstyrk Norrköping-borgar .
Bruno K. Öijer er eitt þekktasta skáld Svíþjóðar , en bók hans , Och natten viskade Annabel Lee , er tilnefnd til verðlaunanna .
Heiti bókarinnar vísar til ljóðs Edgars Allans Poe um stúlkuna Annabel Lee sem vindurinn varð að aldurtila .
Bruno K. Öijer er ekki síst frægur fyrir upplestur sinn , en hann gaf út sína fyrstu ljóðabók 1973 og ellefu ljóðabækur hafa komið síðan og ein skáldsaga .
Hann hefur hlotið fjölda verðlauna , til að mynda verðlaun Carls Emils Englund 1991 , Bellman-verðlaunin 1999 , De Nio-verðlaunin 2002 , Dobloug-verðlaunin 2010 og Ferlin-verðlaunin 2013 .
Minkriket heitir skáldsaga eftir álandseyska rithöfundinn Karin Erlandsson .
Erlandsson starfar sem menningarritstjóri dagblaðsins Nya Åland í Maríuhöfn og er Minkriket fyrsta skáldsaga hennar .
Við fyrstu sýn er bókin saga fjölskyldu sem hellir sér út í minkarækt , en á sama tíma fjallar hún um siðferðileg álitaefni í dýrahaldi .
