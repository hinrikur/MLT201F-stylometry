Fyrirtækið MiMi Creations hefur gefið út sjö bækur sem kenna tákn með tali .
Bækurnar eru hugarfóstur foreldra barns með sértæka málhömlun .
Þær auðvelda foreldrum og fagaðilum að kenna börnum tákn með tali á skemmtilegan og auðveldan máta .
Fyrirhugað er að búa til gagnvirkan tölvuleik í samstarfi við Skema .
Ásdís Ásgeirsdóttir asdis@mbl.is Hanna Kristín og Hjalti Kr. Melsted eiga saman tvo drengi og er yngri sonurinn , Mikael Björn , með sértæka málhömlun .
Um tveggja ára aldur var hann greindur með talsverða sértæka málhömlun og hófst þá talþjálfun .
Foreldrarnir lærðu að nota tákn með tali en fannst lítið til af kennsluefni sem væri bæði auðvelt í notkun og skemmtilegt .
Þau brugðu á það ráð að fara af stað með útgáfu bóka og eftir mikla vinnu varð til sjö bóka sería um fígúruna MiMi , en Hjalti hannaði og teiknaði bækurnar en Hanna Kristín skrifaði textann og eru þær einnig fáanlegar sem rafbækur .
Fór með MiMi til USA Hanna Kristín er nýkomin heim frá Stanford-háskóla í Kaliforníu þar sem hún lagði stund á nám sem tengdist heildrænni samskiptafærni og hagfræði en hún hefur stundað nám í heilsuhagfræði .
Í Bandaríkjunum kynnti hún MiMi fyrir bandarískum fagaðilum og fékk frábærar undirtektir .
Hún fékk til liðs við teymi sitt prófessora við Stanford-háskóla og bandarískan fagfjárfesti sem ætla að vinna með þeim í áframhaldandi þróun og kynningu á verkefninu .
MiMi hefur því og mun áfram koma að gagni fleiri börnum en íslenskum í framtíðinni .
Lærum af börnunum Hanna Kristín segir mikilvægt að læra af börnunum .
" Við sköpum sögur í kringum táknin , en áður en þetta kom til var notast við efni frá Greiningarstöð ríkisins sem miðaði að mestu að því að kenna foreldrum .
Það sem ég lærði síðan úti og fékk staðfestingu á í náminu er að við eigum ekki endilega bara að kenna börnunum samskiptaferlið , heldur eigum við að læra af þeim .
Við þurfum að lesa í hvað þau eru að segja okkur , frekar en að við segjum þeim hvernig þau eiga að tjá sig .
Börnin læra með því að kanna umhverfið og upplifa og skynja þannig að ég kenni foreldrum meira að lesa í börnin , skynja hvernig börnin eru að tjá sig án orða , " segir Hanna Kristín .
Mikilvægt að byrja snemma Málhömlun spannar stóran hóp barna og hvert barn er auðvitað sérstakt og oftar en ekki er málhömlun hluti af eða fylgifiskur annarra vandamála útskýrir Hanna Kristín .
" Við sjáum málhömlun hjá börnum sem eru á einhverfurófinu , börnum með Downs-heilkenni , fjölfötluðum börnum , tvítyngdum börnum og ívið fleiri hópar barna þurfa virkilega á sértækri málörvun að halda .
En mikilvægt er þó að muna að tæknin nýtist öllum börnum sem gagnlegt og skemmtilegt tól til málörvunar .
Tilgangurinn með að kenna tákn með tali er að talið muni með tímanum taka við og þá verði hægt að sleppa táknunum , " segir hún .
Hanna Kristín segir mikilvægt að byrja sem fyrst að kenna tákn með tali .
" Snemmtæk íhlutun er mikilvæg , því fyrr sem gripið er inn í til að aðstoða börn , því betra , " segir hún .
Í tilfelli sonar þeirra var lítil sem engin hljóðmyndun við þriggja ára aldur .
Foreldrarnir hafa unnið markvisst með honum og kenndu honum tákn með tali .
Hann er nú fimm ára og altalandi og kominn með mikinn orðaforða þó svo að hann rugli saman sumum hljóðum .
Hanna Kristín er ekki í nokkrum vafa um að þessi aðferðafræði hafi hjálpað syni hennar .
Námskeið úti um allt land Hanna Kristín fer nú um allt land og heldur námskeið fyrir leikskólakennara , leiðbeinendur og foreldra þar sem hún kennir þessa nýju leið til að kenna tákn með tali sem byggð er á aðferðafræðinni sem hún hefur þróað .
Á námskeiðunum eru samskipti æfð með því að notast við náttúruleg tákn , bendingar , látbragð og svipbrigði til að bæta máltjáningu og samskipti við börn .
MiMi vaknar til lífsins Næsta skref hjá MiMi Creations er samstarf við Skema þar sem unnið er að gagnvirkum tölvuleikjum fyrir börn .
Hjá Skema eru börn á aldrinum 6-16 að læra að forrita og Hanna Kristín og Rakel Sölvadóttir hjá Skema telja að börn viti betur hvernig sé best að byggja upp tölvuleiki fyrir 2 til 5 ára , en við sem eldri erum .
Því verði samstarf milli Skema og MiMi Creations í raun börn að kenna fullorðnum hvernig eigi að kenna börnum .
" Næsta skref er að vekja MiMi til lífsins og jafnvel að persónugera hann þannig að hvert barn hefur sinn MiMi , " segir Hanna Kristín .
