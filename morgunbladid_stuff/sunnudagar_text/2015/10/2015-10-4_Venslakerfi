Sýning Eyglóar Harðardóttur , " Venslakerfi " , verður opnuð í sýningarrýminu Harbinger , Freyjugötu 1 , í dag , laugardag , klukkan 16 .
Eygló hefur unnið verkin með sýningarrýmið í huga og fjalla þau í grunninn um þrívítt málverk .
Eygló gerir tilraunir með efni og aðferðir í pappír og tré og verkin hafa þróast í að verða lagskipt málverk og samlímdir skúlptúrar .
Augljósar og efnislegar upplýsingar í verkunum fléttast saman í vensl og kerfi sem bendla má við líkamlegar , huglægar og duldar víddir mannlegrar tilveru .
Eygló nam við Myndlista- og handíðaskóla Íslands , AKI í Hollandi og hefur gráðu í listkennslu frá LHÍ .
Hún hefur starfað og sýnt verk sín hér heima og erlendis og verk hennar eru í eigu opinberra safna .
