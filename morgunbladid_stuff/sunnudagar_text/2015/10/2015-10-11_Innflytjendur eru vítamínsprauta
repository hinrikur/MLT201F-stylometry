Um þessar mundir eru málefni flóttamanna og innflytjenda mjög í deiglunni .
Í Evrópu hafa margir áhyggjur af innstreymi fólks sem flýr ýmist stríðshörmungar eða sára fátækt og í Bandaríkjunum hefur forsetaframbjóðandinn Donald Trump gert það að einu af sínum helstu stefnumálum að reisa mikinn vegg eftir endilöngum landamærum Bandaríkjanna og Mexíkó til að halda ólöglegum innflytjendum úti .
Viðhorf manna eins og Trump byggist í grunninn á ótta við að innflytjendur muni hafa óæskileg áhrif á vinnumarkaðinn og verða byrði á félagslega kerfinu .
Innflytjendurnir steli störfum frá heimamönnum og taki í ofanálag rausnarlega til sín úr sameiginlegum sjóðum .
Rannsóknir hagfræðinga gefa annað til kynna .
Nánari skoðun leiðir í ljós að alla jafna má reikna með að innflytjendur bæði efli hagkerfið og bæti hag þeirra sem þar eru fyrir .
Taka störf og búa til störf Fyrst skulum við skoða áhrifin á vinnumarkaðinn : Menn á borð við hagfræðinginn Alex Nowrasteh hafa bent á að þegar nýir einstaklingar bætast við vinnumarkaði , þá bæði taka þeir til sín störf og búa til ný störf .
Innflytjandinn er í senn framleiðandi og neytandi ; hann fyllir kannski lausa stöðu í einni grein , en býr til með sinni eigin eftirspurn aukna möguleika í öðrum greinum .
Má bera þetta saman við það sem gerðist þegar konur færðust af heimilunum og út á vinnumarkaðinn á Vesturlöndum : Útkoman varð ekki stórfellt atvinnuleysi meðal karlmanna , heldur stækkaði vinnumarkaðurinn einfaldlega og bjó til ný störf .
Það sem meira er er að innflytjendurnir kunna að gera vinnumarkaðinn " dínamískari " svo að geta fólks nýtist betur .
Við getum t.d. ímyndað okkur háskólamenntuðu húsmóðurina sem getur ráðið til sín mexíkóska barnfóstru og þar með farið sjálf út á vinnumarkaðinn þar sem hún skapar enn meiri tekjur en ef hún væri föst heima .
Á hinum enda skalans er svo innflytjandinn sem er hámenntaður snillingur og frumkvöðull og býr til næsta Google eða Facebook ; hann skapar verðmæti og störf sem annars hefðu ekki orðið til .
Á botninum og toppnum Þegar hér er komið sögu er rétt að benda á að innflytjendur koma hlutfallslega mest inn í neðstu og efstu lög vinnumarkaðarins .
Innflytjendur flytja milli landa til að bæta hag sinn , og er ávinningurinn hlutfallslega mestur fyrir þá sem eru á botninum , og þá sem eru á toppinum .
Svo við tökum Mexíkó aftur sem dæmi , þá hefur millistéttarfjölskylda í Mexíkóborg það alveg ágætt .
Millistéttarfólkið hefur ekki sömu ástæðu til að flytja norður yfir landmærin og fátæki verkamaðurinn sem gæti þar margfaldað tekjur sínar , eða snjalli tannlæknirinn , verðbréfamiðlarinn og frumkvöðullinn sem gætu norðan landamæranna leyft þekkingu sinni og getu að blómstra sem aldrei fyrr .
Eftirspurnin eftir vinnuafli er líka yfirleitt hlutfallslega meiri neðst og efst í tekjustiganum .
Það er alltaf einhver sem vill ráða til sín mann til að snyrta garðinn , hræra steypu eða þrífa baðherbergið , rétt eins og það er alltaf einhver sem vantar að ráða til sín efnafræðing eða forritara .
Það er alltaf betra fyrir fyrirtækin að hafa nóg af fólki til að ráða í störfin .
Örlítið tap fyrir þá minnst menntuðu Aðeins einn hópur virðist gjalda fyrir innstreymi innflytjenda , og þá aðeins í litlum mæli .
Hagfræðingarnir Gianmarco Ottaviano og Giovanni Peri hafa rannsakað málaflokkinn í þaula og komist að því að það eru helst þeir sem eru með langminnsta menntun – ekki einu sinni með stúdentspróf – sem gætu vænst þess að innstreymi innflytjenda minnki laun þeirra agnarögn .
Aftur á móti fundu Ottaviano og Peri það út að innflytjendur hafa almennt þau áhrif , sérstaklega til lengri tíma litið , að ýta upp launum allra annarra í samfélaginu .
Greiða meira en þau taka En hvað um velferðarkerfið ? Aftur benda rannsóknir til þess að innflytjendur greiði meira inn en þeir taka út .
Þannig var árið 2010 birt rannsókn eftir Christian Dustmann , Tommaso Frattini og Caroline Halls þar sem þau skoðuðu heildaráhrif innflytjenda frá A8-löndunum svokölluðu ; löndum Austur-Evrópu sem urðu hluti af Evrópusambandinu árið 2004 .
Reyndust innflytjendur frá þessum löndum , þegar þeir voru komnir til Bretlands , ólíklegri en heimamenn til að þiggja félagslegar bætur eða búa í félagslegu húsnæði .
Þá var atvinnuþátttaka innflytjendanna mun betri .
Heilt á litið borgaði hópurinn meira í ríkiskassann en hann tók út .
Þarf þetta í sjálfu sér ekki að koma mjög á óvart þegar við höfum í huga að innflytjendur birtast fullskapaðir á vinnumarkaðinum , búnir að fá sína menntun annars staðar , yfirleitt frekar ungir , sprækir og hraustir .
Þetta er fólk sem er komið til að vinna og skapa sér tækifæri en ekki til að leggjast á kerfið .
Vöntun á fólki Hér að framan hefur verið lýst áhrifum almennra innflytjenda , sem flytja sig um set í von um betra líf .
Hvað um flóttamenn , sem flytja tilneyddir og allslausir ? Gilda sömu lögmál um þá , jafnvel í þeim löndum þar sem velferðarkerfið er mjög rausnarlegt ? Svarið virðist velta á því hversu vel gengur að hleypa flóttamönnunum inn á vinnumarkaðinn og nýta þar þekkingu þeirra og reynslu sem skyldi .
Rannsókn sem Giovanni Peri og Mette Foged gerðu á áhrifum innflytjenda á danska vinnumarkaðinn leiddi í ljós að á árunum 1991 til 2008 höfðu flóttamenn þau áhrif að hvetja þá heimamenn sem eru með minnsta starfshæfni til að mennta sig og færast upp í betur launuð störf .
Í Evrópu veitir líka ekki af ungu og starfshæfu fólki sem greiðir skattana sem bera uppi velferðarkerfið .
Ferdinando Guigliano , blaðamaður Financial Times , bendir á að samkvæmt útreikningum framkvæmdastjórnar ESB verði þar aðeins tveir einstaklingar á vinnualdri fyrir hvern einstakling 65 ára og eldri .
Í dag er hlutfallið fjórir á vinnualdri fyrir hvern ellilífeyrisþega .
Að fá nýtt fólk inn í landið er , hvort sem fólki líkar það betur eða verr , orðið lífsspursmál fyrir viðkomandi hagkerfi .
