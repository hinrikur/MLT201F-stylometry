Sankti Pétursborg er ein af helstu menningarborgum heims .
Í miðju menningarsenunnar er óperuhúsið sem þykir með þeim allra fremstu í heiminum .
Í þessari rösklega 150 ára gömlu byggingu hafa risar á borð við Tchaikovsky , Mussorgsky og Rimsky-Korsakov frumsýnt verk sín , og margir frægustu dansarar og söngvarar heims stigið sín fyrstu skref upp á stjörnuhimininn .
Óperuhúsið er þekkt undir ýmsum nöfnum .
Formlega nafnið er Mariinskiy Teatr , en heimamenn láta yfirleitt duga að tala um Marínku .
Þegar Sovétmenn voru við völd hét byggingin Kirov-leikhúsið .
Þökk sé veiklun rúblunnar að undanförnu eru miðarnir ekki dýrir í krónum talið og auðvelt að kaupa á heimasíðu leikhússins , Mariinsky.ru .
Ferðalangar ættu að hafa gætur á að kaupa miðana bara beint af leikhúsinu , og líka að sneiða hjá þeim hópum sem bjóða upp á túrista-sýningar á ballett- og óperuverkum á öðrum stöðum .
Þetta eru hópar sem kalla sig nöfnum sem láta þá sem ekki vita betur halda að þeir séu að sjá " alvöru " uppfærslu .
Þessar sýningar komast ekki með tærnar þar sem Marínka hefur hælana .
Þá er upplagt að hefja kvöldið á léttum snæðingi á veitingastað í göngufæri við óperuhúsið , því oft getur það gerst að umferðin í borginni þyngist á kvöldin .
Væri leiðinlegt að missa af fyrsta þætti vegna óvæntrar umferðarteppu .
