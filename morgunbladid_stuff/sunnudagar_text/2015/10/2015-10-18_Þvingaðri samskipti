Lesendur The Guardian deila því á vefútgáfu blaðsins hvernig líf þeirra var fyrir tíma snjallsímanna og er ljóst að þeim þykir margt hafa verið heldur betra fyrir tilkomu tækisins .
Ofarlega á blaði er frelsi sem fór fyrir bí þegar snjallsíminn kom til sögunnar og ekki síst frelsi sem þeir höfðu sem börn en hafa áhyggjur af því að ungviði nútímans muni aldrei upplifa aftur .
Þannig hafi foreldrar ekki verið stöðugt á vaktinni um hvort þau væru að klifra í trjám eða hvað þau væru að gera , með eilífum símtölum við börnin eins og tíðkast í dag .
En ekki síður er heimur ungmenna háður því að fá samþykki á ótal samskiptamiðlum ; fá " like " á Facebook , retweet á Twitter og hjörtu á Instagram-myndirnar .
Og það sama eigi við um fullorðna fólkið , þannig getur daglegt fas verið algjörlega háð því hvernig dagurinn gekk á samfélagsmiðlunum og að kvöldi er dagurinn veginn og metinn eftir því .
Þá séu samskiptin orðin þvingaðri .
Það er að segja ; þegar fólk kjaftaði í símann eða átti skemmtileg samtöl með því að hittast í eigin persónu var enginn að ritskoða sig .
Þar sem fólk talar saman í skilaboðum í símanum þar sem þau eru skrifuð niður passar fólk sig frekar á því hvað það segir og ritskoðar til að lenda ekki í vandræðum með eitthvað sem það hefði annars látið bara flakka þar sem enginn var til að setja það á prent .
