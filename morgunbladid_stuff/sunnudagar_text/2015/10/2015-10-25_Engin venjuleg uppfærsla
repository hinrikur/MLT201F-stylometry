Þó það sé traustvekjandi og gott í sjálfu sér , þá er það að vissu leyti leiðinlegt hvað iPhone-uppfærslur eru orðnar fyrirsjáanlegar .
Útlits- og meiriháttar kerfisuppfærslur koma á sléttum tölum ( 2010 , 2012 , 2014 ) og svo er innvolsið dagrétt á oddatölum ( 2011 , 2013 , 2015 ) .
Nú er einmitt oddatala , 2015 , og þá er komið að S-útgáfu .
iPhone 6 var náttúrlega framúrskarandi sími á sínum tíma , mikil bylting með stærri skjá , betri myndavél og miklu glæsilegri hönnun .
Við fyrstu sýn virðist iPhone 6s einmitt vera meira af því sama , útlitið er ekki breytt , nema náttúrlega pastellitapallíettan – bendi sérstaklega á nærbuxnableika símann .
Um leið og kveikt er á símanum kemur þó í ljós að það eru fleiri breytingar en litatónar og sumar þeirra bæði merkilegar og magnaðar .
Það sem einna mestur fengur er í snýr að snertiskjánum og virðist kannski ekki svo merkilegt , en er vísbending um tækni sem verður allsráðandi í iPhone-símum og keppinautar Apple munu eflaust stæla .
Fyrirbærið kalla Apple-bændur 3D Touch og minnir ekki svo lítið á Force Touch-tæknina sem kynnt var í MacBook-fartölvum í vor .
Á þeim var músarflöturinn , snertiflöturinn , allur einn hnappur og þegar maður styður á flötinn er sem hann sé að svara með mismunandi virkni eftir því hve fast og hve lengi er þrýst á flötinn .
Á símunum heitir tæknin nú 3D Touch eins og getið er , enda er hún nokkuð breytt , til að mynda mun nákvæmari og hraðvirkari .
Notagildið er kannski ekki svo ýkja mikið eins og er en það sem virkar virkar fáránlega vel .
Dæmi um virkni er að þegar smellt er á forrit á skjánum opnast viðbótarvalmynd fyrir það forrit , ef forritið styður þá virkni á annað borð .
Þetta er dæmigerð viðbót sem fer lítið fyrir til að byrja með en eftir því sem forritum fjölgar sem styðja hana verður hún ómissandi .
Útlitið á símanum er óbreytt , en þó breytt því glerið í honum er sérstyrkt og sterkara en í sexunni .
Einnig er hönnun á boddíinu endurbætt og síminn allur sterkbyggðari .
Eins og ég nefndi er 3D Touch-tæknin ein helstu tíðindin við 6s-símann , en þó með það í huga að kostir hennar eigi eftir að koma betur í ljós á næstu árum .
Endurbætur sem skila sér strax eru þó fjölmargar og þar helst hvað myndavélina varðar , enda hefur hún fengið rækilega yfirhalningu .
Myndflagan er ný og stærri , komin upp í 12 milljón díla , 12 megapixel , sem er umtalsvert meira en á sexunni – myndflagan á henni var 8 milljón díla .
Myndvinnslan í símanum er líka betri og litir eðlilegri , en örgjörvinn er líka nýr og mun hraðvirkari .
Vert er að geta þess að ekki er bara myndflagan stærri heldur eru fókuspunktar tvöfalt fleiri en í eldri gerðinni .
Stærri myndflaga og betri örgjörvi gefur færi á að taka betri vídeó og síminn ræður nú við 4K myndskeið , 3840 x 2160 dílar , á 30 römmum á sekúndu .
Alla jafna vista símar ekki hvern ramma fyrir sig heldur bara breytingar á römmum , en í nýju myndavélinni geymir síminn alla ramma í fullri upplausn sem gerir myndböndin betri , en spænir líka upp plássið á símanum .
Það er því rétt að hafa það í huga þegar valin er minni stærð , 16 , 64 eða 128 GB - 16 GB er of lítið ef ætlunin er að taka eitthvað af myndskeiðum ( og eins ef eigandinn er ekki duglegur að taka til í myndamöppunni og / eða hefur unun af því að horfa á bíómyndir á símanum ) .
Myndavélin á framhliðinni , sjálfsmyndavélin , er líka mikið endurbætt , og tími til kominn .
Nú er hún 5 milljón dílar , en myndavélar á eldri gerðum iPhone hafa verið merkilega lélegar .
Það er ekkert flass við myndavélina á framhliðinni , en Apple á svar við því , skjárinn nýtist sem einskonar leifturljós , Retina flash , en hann lýsir þegar smellt er af til að gefa meiri birtu fyrir sjálfsmyndina .
Víst er það " redding " , en sniðug sem slík .
Önnur viðbót við myndavélina , sem ég er á báðum áttum með , er það sem Apple kallar Live Photos , en þá tekur vélin upp aðeins lengur eftir að smellt er af og hægt að skeyta hljóði eða myndskeiðsbroti við ljósmyndina , ef vill .
Víst er þetta magnað apparat , gríðarflottur sími , en stóra spurningin er náttúrlega hvort ástæða sé til að skipta .
Ef þú ert með 5s eða eldra módel af iPhone , þá er svarið já , undireins ! Ef þú átt aftur á móti iPhone 6 er erfiðara að segja af eða á , nema þú viljir miklu , miklu betri myndavél , umtalsverða hraðaaukningu og sterkbyggðari síma .
Já , eða bleikan síma .
Í epli.is kostar 16 GB iPhone 6s 124.990 kr. 64 GB kostar 134.990 kr. og 128 GB 154.990 kr. Hjá Nova kostar síminn það sama en Nova býður líka upp á að taka iPhone 5 eða 5S upp í iPhone 6s .
Svo er líka hægt að fá 6s Plus , sem er stærri týpan af sexunni , skjárinn á honum er 5,5 " samanborið við 4,7 " .
Árni Matthíasson 