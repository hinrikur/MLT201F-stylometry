Sigurlína Valgerður Ingvarsdóttir er yfirframleiðandi tölvuleiksins Star Wars Battlefront , sem kemur út í næsta mánuði á vegum eins stærsta útgefanda tölvuleikja í heimi , EA .
En hvernig verður 36 ára vélaverkfræðingur frá Íslandi framleiðandi að því sem stefnir í að verði einhver stærsti tölvuleikur ársins ? Sigurlína Valgerður bjó fyrstu fjögur árin í Hafnarfirði en flutti í Álfheimana í Reykjavík með móður og systkinum þegar foreldrar hennar skildu .
Hún fór í Menntaskólann í Reykjavík og tók sér ársfrí eftir útskrift , sem hjálpaði henni að ákveða hvað hún ætti að verða þegar hún yrði stór .
" Ég tók mér frí eftir menntaskóla til að finna sjálfa mig og ákveða hvað mig langaði til að gera .
Ég var að vinna í Iðnó hjá Leikfélagi Íslands í um hálft ár og fór svo með vinkonum mínum til Taílands og Kína í þrjá mánuði .
Þetta var árið 1999 og við vorum allar rúmlega tvítugar og langaði til að ferðast , " segir Lína , eins og hún er alltaf kölluð en hún var á ferðalagi í um þrjá mánuði .
" Ég kom síðan heim og skráði mig í vélaverkfræði , " segir hún en það var eftir ráð frá móður sinni , sem hún þáði og beindi henni á þá braut sem hún er á í dag .
" Ég var ekki alveg ákveðin í hvað ég ætti að gera áður en ég fór út og hafði verið að stríða fjölskyldunni minni á því að ég ætlaði að fara í heimspeki .
Mamma sagði þá við mig að mér væri velkomið að læra alla mína heimspeki og bókmenntafræði eftir að ég væri búin með eitthvað praktískt og þetta er besta ráð sem mér hefur verið gefið , án þess þó að ég hafi nokkuð á móti bókmenntafræðingum og heimspekingum .
Mér finnst að fólk eigi að læra það sem það langar .
Ég tók áhugasviðspróf áður en ég fór út en var ekki búin að fá niðurstöðuna úr því áður en ég skráði mig í verkfræðina .
Svo fékk ég niðurstöðuna úr prófinu og hún var sú að ég ætti að læra vélaverkfræði , " segir Lína sem fannst það góð ákvörðun að taka hlé eftir menntaskóla .
" Ég var spennt fyrir náminu og hefur alltaf fundist stærðfræði , eðlisfræði og efnafræði skemmtileg , " segir Lína sem var á eðlisfræðibraut í MR en félagslífið þar hefur líka haft áhrif á starfsferilinn .
" Þegar ég byrjaði í menntaskóla var ég mjög samviskusamur námsmaður en þegar leið á menntaskólann minnkaði samviskusemin svolítið og ég fór að taka virkari þátt í félagslífinu .
Ég var í leikfélaginu Herranótt í tvö ár og ritstýrði skólablaðinu .
Þegar ég horfi til baka þá sé ég að þarna byrjaði verkefnastjórinn í mér .
Margt af því sem ég er að gera í dag kviknaði á þessum tíma .
" Verkfræðin var strembin en skemmtileg og fór hún líka eina önn í skiptinám við DTU í Kaupmannahöfn .
" Ég kláraði BS-námið og fór að vinna hjá Actavis sem þá hét Delta sem verkefnastjóri í lyfjaþróunardeild , " segir hún en samhliða vinnu tók hún námskeið í meistaranámi .
" Ég er búin með alla kúrsana , og er lengi búin að ætla að byrja að skrifa ritgerð en veit ekki hvort það verður af þessum ritgerðarskrifum .
" Flestir bekkjarfélaganna fóru í bankana Var kynjahallinn í Háskólanum mikill ? " Ég man ekki alveg hvernig kynjahlutföllin voru í bekknum okkar .
Við vorum hópur af krökkum sem hélt mikið saman innan bekkjarins míns , sex stelpur og fimm strákar .
Kannski voru stelpurnar 25-30% en mér fannst þetta ekki átakanlegur kynjahalli .
Við vorum svo sterkur stelpuhópur úr MR og Versló sem mynduðum snemma tengsl og erum í sambandi enn í dag .
Ég upplifði ekki að ég væri ein stelpa í strákahóp .
Ég var í eðlisfræðibekk í MR með 22 strákum og þremur stelpum þannig að það voru jafnari hlutföll í verkfræðinni .
" Á þessum tíma soguðu bankarnir til sín mikið af nýútskrifuðu fólki úr verkfræðinni .
" Það fóru allir að vinna í banka , þetta var árið 2002 og rosa uppsveifla í gangi .
Margir bekkjarfélaga minna fóru að vinna í bönkum .
Mér fannst ég pínu týnd , mig langaði ekki að vinna í banka og mér fannst ég vera að missa af lestinni með því að fara ekki að vinna í banka .
" Hún gat leitað til konu sem hún kynntist þegar hún var í námi í Danmörku og var nú mannauðsstjóri hjá Delta .
" Ég bað hana um leiðbeiningar varðandi ferilskrána og sótti í leiðinni um hjá Delta en það var ekkert laust , " segir Lína sem sótti um hjá Álverinu og öðrum fyrirtækjum sem henni fannst spennandi eins og Össur og Marel .
Tók pinnann úr tungunni og fór í dragtina " Ég hringdi í þessa konu og bað um ráð en síðan hafði hún samband nokkrum dögum síðar þegar vantaði verkefnastjóra í lyfjaþróunardeild , " segir Lína og rifjar upp að fyrir viðtalið hafi hún skrúfað pinnann sem hún var með í tungunni úr og farið í dragt .
Hún fékk vinnuna og segir hafa verið mikinn uppgang hjá Delta .
" Það var gott starfsumhverfi á þessum tíma fyrir samheitalyfjafyrirtæki á Íslandi .
Mitt starf fólst í því að leiða þróunarverkefni á samheitalyfjum þannig að ég var að vinna með hópum , fimm , sex manneskjum sem voru öll sérfræðingar á sínu sviði .
Ég var 23 ára og flestir sem ég var að vinna með voru 30+ , fólk sem var með meistara- eða doktorsgráðu í efnafræði , lyfjafræði eða líffræði .
Rosalega vel gefið , klárt og skemmtilegt fólk , miklir sérfræðingar , " segir hún .
" Það sem ég hafði fram að færa var að búa til skipulag í kringum verkefnið , kalla til funda og sjá til þess að verkefnið færi fram samkvæmt áætlun , " segir Lína sem naut sín í botn í vinnu fyrstu þrjú árin eftir háskóla .
" Ég byrjaði að vinna hjá 200 manna fyrirtækinu Delta en þegar ég hætti var þetta 7.000 manna fyrirtækið Actavis .
Það var gaman að upplifa þetta á eigin skinni og þetta var óskastaða fyrir ungan verkfræðing með áhuga á stjórnun .
Þó að það séu nú orðin tíu ár síðan ég hætti hjá Actavis hefur mér alltaf fundist gaman að fylgjast með lyfjabransanum og hugsa með mér að kannski þegar ég er orðin fullorðin og hætti að búa til tölvuleiki , ef það gerist einhvern tímann , að þá geti ég kannski farið aftur í lyfjabransann .
" Úr stóru myndinni í smásölu Hana langaði ekki að festast á sama staðnum of lengi og sá auglýsta stöðu verkefnastjóra í viðskiptaþróun hjá Högum .
" Þetta var árið 2005 og allt í blússi og rosa spennandi , " segir Lína sem fékk stöðuna og var þar með komin inn í heim smásölunnar .
Hún var að skoða allskonar tækni sem þá var tiltölulega ný eins og sjálfsafgreiðslukassar , verðskjáir og fleira .
" Mér fannst þetta hljóma spennandi , þetta var vel borgað , en svo þegar á hólminn var komið átti þetta ekki svo vel við mig .
" Hún segir að einhver hafi sagt við hana að " retail væri detail " , smásalan liggur í smáatriðunum , en hún hafði meiri áhuga á stærri myndinni .
Á þessum tíma hafði hún lengi fylgst með leikjafyrirtækinu CCP .
" Mér fannst þetta mjög spennandi en datt aldrei í hug að ég ætti eitthvert erindi þarna inn .
Ég var bjargfastlega þeirrar skoðunar að maður þyrfti að vera forritari til að vinna hjá tölvufyrirtæki , " segir hún og eru áreiðanlega margir sem deila þeirri hugmynd .
Hún segist jafnframt hafa verið " alvarleg ung kona á framabraut " og svona starf hafi því ekki verið inni í myndinni .
Það gekk hinsvegar sífellt betur hjá CCP og Lína átti vini og kunningja sem unnu þar og fór þeim fjölgandi eftir því sem fyrirtækið stækkaði .
Það varð síðan ekki aftur snúið eftir að hún fór með vinkonu sinni á hádegisfyrirlestur með Hilmari Veigari Péturssyni framkvæmdastjóra CCP .
" Ég heillaðist upp úr skónum og fór til Hilmars eftir fyrirlesturinn og kynnti mig , " segir Lína sem fékk vinnu hjá fyrirtækinu og fór að vinna sem framleiðandi hjá EVE Online .
" Framleiðandi er yfirleitt sá sem ber ábyrgð á vörunni eða hluta vörunnar og rekur verkefnið áfram .
Fyrsta verkefnið mitt var að búa til " coffee table " -bók , The Art of EVE , sem var um það hvernig EVE-heimurinn var búinn til og hvernig listrænt útlit leiksins varð til .
" Framleiðslu- og ferlanörd Hún segir tölvuleikjagerð " gríðarlega flókna " .
" Það eru ótrúlega mörg mismunandi fagsvið sem koma saman .
Það er alltaf verið að búa til nýjar útfærslur af leiknum sem er alltaf verið að prófa .
Notandinn fær síðan reglulega skammta af nýjum útgáfum fyrir leikinn .
Þetta er undarlegt sambland af verkfræðilegu ferli sem er annarsvegar hugbúnaðargerð og hinsvegar sköpun og list , " segir Lína og útskýrir að það sé gaman að sjá fólk úr ólíkum áttum vinna saman .
" Fyrir manneskju sem er framleiðslu- og ferlanörd eins og ég , þá er þetta ótrúlega heillandi .
Mig langaði alltaf að stýra stórum ferlum .
Ég heillaðist til dæmis alveg af því sem Rannveig Rist var að gera , mér fannst ofsalega spennandi að stjórna álveri eða einhverju massívu , stóru framleiðsluferli .
Í tölvuleikjagerð ertu með þetta undirliggjandi verkfræðilega ferli sem er hugbúnaðargerðin og svo ertu með sköpunina ofan á það .
" Þegar Lína var búin að vinna hjá CCP í um ár eignaðist hún sitt fyrsta barn , dótturina Emmu , í desember 2007 .
Hún kom aftur til starfa eftir fæðingarorlof sumarið 2008 , " um það leyti sem Ísland liðaðist í sundur " .
Hún starfaði sem framleiðandi fram á sumarið 2011 þegar hún fékk starfstilboð hjá fyrirtækinu Ubisoft Massive og litla fjölskyldan flutti til Malmö .
" Þetta var búinn að vera góður tími hjá CCP en mér fannst ég ekki að vera að þróast í þá átt sem ég vildi , " segir Lína , sem fannst hún ekki tilbúin í þetta skref á þessum tímapunkti .
Hún íhugaði að bíða eftir næsta tækifæri en vinkona hennar hvatti hana til að taka stökkið .
" Þetta var mikill vendipunktur .
Þú færð bara ákveðið mörg tækifæri .
Þú færð ekkert tækifærin þegar þú ert tilbúin .
Þér líður alltaf þegar þú tekur við nýju starfi og nýrri ögrun eins og þú sért að fara í skó sem eru allt of stórir .
Þú ert að taka eitthvað að þér sem er stórt og spennandi , það er það sem ég hef upplifað ; maður vex upp í ögrunina .
Maður bara tekur stökkið .
" Laumufarþegi með í för til Svíþjóðar Það sem þau vissu ekki þegar þau fóru út var að þau voru með laumufarþega með sér .
Henni og manni hennar , Marteini Friðrikssyni , fæddist önnur dóttir , Matthildur , sumarið 2012 þegar hún var búin að vinna hjá Ubisoft Massive í sjö mánuði .
Verkefnið sem hún tók við þar hafði ekki þróast eins og hún bjóst við og hún fór að líta í kringum sig og fékk tilboð frá DICE í Stokkhólmi sem er stór tölvuleikjaframleiðandi í eigu Electronic Arts ( EA ) .
" Ég fékk tilboð um að taka við verkefni sem heitir Mirror ' s Edge , sem er í þróun en yfirframleiðandinn að því verkefni var að fara í ár í fæðingarorlof , " segir Lína en þá flutti fjölskyldan til Stokkhólms .
Þetta var stór áfangi .
EA er eitt stærsta útgáfufyrirtæki tölvuleikja í heiminum og rekur mörg þróunarstúdíó líkt og DICE um allan heim .
Fyrirtækið gefur til dæmis út Plants vs .
Zombies og FIFA auk Battlefield-leikjanna sem búnir eru til hjá DICE .
EA gerði samning um að gefa út tölvuleiki undir merkjum Star Wars næstu tíu árin .
Þá lá beint við að endurvekja leikjaseríuna Star Wars Battlefront , sem er skotleikur líkt og Battlefield og var þetta " svolítið eins og leikurinn væri að koma heim " .
" Þegar þetta gerðist lá fyrir að mínum tíma í hinu verkefninu væri að ljúka og stjórnendurnir ákváðu að bjóða mér að taka við Battlefront .
Star Wars er svo stórt og svo þekkt vörumerki .
Mér fannst þetta svo óraunverulegt en ótrúlega spennandi .
Ég stökk á tækifærið þegar mér var boðið þetta .
Ég vissi að það vantaði framleiðanda á verkefnið og fannst rökrétt að ég kæmi til greina en þorði varla að vona að þetta myndi gerast , fannst þetta svo stórt og mikið .
Sagði já á nóinu og þurfti ekki að hugsa mig um .
Síðan þá er þetta búið að vera ótrúlega mikið ævintýri , " segir Lína sem er búin að vinna við leikinn í rúmlega tvö ár .
Búast við að selja tíu milljónir Í grein á Fortune.com er leikurinn sagður vera stærsti leikur ársins .
Hann kemur út 17. nóvember fyrir PlayStation 4 , Xbox One og PC og er hans beðið með mikilli eftirvæntingu .
Pressan er mikil en EA hefur lýst því yfir að fyrirtækið búist við að selja 9-10 milljón eintök af Battlefront en greinendur segja fyrirtækið vera hógvært í yfirlýsingum til að skapa ekki of miklar væntingar .
" Þetta verður án efa stór leikur og auðvitað vonast ég til þess að hann verði risastór .
En það er ekkert hægt að spá fyrir um það , " segir hún en þetta er fyrsti Star Wars-leikjatölvuleikurinn í mörg ár .
" Flestir af minni kynslóð eru búnir að vera aðdáendur Star Wars frá því þeir voru börn og þekkja þennan heim rosalega vel .
Fólki þykir vænt um Star Wars og það er ótrúlega mikill heiður í því að vera þátttakandi í að búa til Star Wars-leik .
Við höfum verið að vinna náið með Lucasfilm .
Það hefur verið algjör draumur að vera í svona nánum samskiptum við þetta fólk .
Við höfum verið að vinna með söguhópnum , hópnum hjá þeim sem er að þróa Star Wars áfram inn í framtíðina .
" Leikurinn gæti líka hagnast á því að ný Star Wars-mynd Episode VII – The Force Awakens verður frumsýnd fyrir jólin .
Eftir að upplifa það að horfa á myndina í þrívídd eru ábyggilega margir sem vilja stíga inn í þennan heim sjálfir í gegnum tölvuleikinn .
Eins og að stíga inn í bíómyndina " Þetta er fjölspilunar skotleikur sem þú getur spilað í fyrstu persónu og þriðju persónu .
Þú spilar í umhverfi sem fólk þekkir vel úr upprunalegu trílógíunni .
Þú getur líka stýrt helstu farartækjum , bæði fljúgandi og akandi eða í raun gangandi í þessum sérstöku Star Wars-farartækjum , " segir hún en hægt er að spila bæði sem meðlimur í uppreisnarhernum eða sem stormsveitarmaður , einn eða með öðrum .
" Leikurinn er ákaflega raunverulegur , " segir hún en þetta er í raun í fyrsta skipti sem tækifæri gefst til að spila leik sem er eins og að vera kominn inn í bíómyndina .
Hún er mjög ánægð í starfi .
" Maður er að vinna með fólki sem er gríðarlega fært í sínu starfi .
Þetta eru forritarar , listamenn og leikjahönnuðir á heimsmælikvarða , sem vinna hjá DICE af því að þeir vilja vinna með þeim bestu .
Ég hef ofsalega gaman af vinnunni minni ; gaman af því að umgangast vel gefið metnaðargjarnt fólk sem vill alltaf gera betur .
Það fær mig til að hlaupa hraðar og vera betri að vera umkringd fólki sem er svona kraftmikið , klárt og vel gert og gott í því sem það gerir .
Ég vil bara verðskulda það að fá að vera með þessu fólki að gera þessa hluti .
" Ábyrgð hennar í starfi er mikil og dagarnir eru langir .
Hvernig gengur lífið í Stokkhólmi fyrir sig ? " Þetta er búinn að vera mikill átakatími að mörgu leyti .
Við erum ekki með fjölskylduna okkar nálægt okkur .
Það er mikil pressa og mikið að gera í vinnunni .
Þetta er gaman en þetta er erfitt , " segir hún en til að dæmið gangi upp hefur Marteinn maður hennar sinnt börnunum og fjölskyldunni í fullu starfi .
Henni finnst Stokkhólmur góður staður til að vera með börn en þau búa í Vasastan .
" Þetta er stórborgarhverfi en samt að ákveðnu leyti eins og að búa í litlu þorpi .
Við búum við götu sem er með mörgum veitingastöðum .
Fólk ferðast mikið fótgangandi og í almenningssamgöngum og það er mikið götulíf sem mér finnst yndislegt .
" Veturnir í Stokkhólmi eru hins vegar ekki eins yndislegir .
" Ég upplifi að það sé meira myrkur og kaldara og að veturinn sé lengri heldur en á Íslandi .
Ég finn meira fyrir vetrinum og myrkrinu en ég gerði heima .
" Þurfa ekki að stelast í tölvuna hjá stóra bróður Lína lifir og hrærist í tölvuleikjaheimi en spilar hún sjálf ? " Ég geri það .
Ég hef spilað tölvuleiki frá því að ég var barn .
Ég spilaði við bróður minn sem er níu árum eldri en ég .
Hann átti leikjatölvur og svo PC-tölvur .
Ég spilaði á tölvunum hans og leikina sem hann átti .
Ég eignaðist Game Boy-tölvu þegar ég var tólf ára en eignaðist ekki mína fyrstu PC-tölvu fyrr en ég var tvítug í verkfræðinni .
Ég tók reglulega tímabil sem ég spilaði tölvuleiki .
Í dag spila ég meira til að skoða hvað aðrir eru að gera í sínum leikjum .
Ég er líka að byrja að spila með eldri dóttur minni .
Hún spilar líka til dæmis Minecraft með vinkonu sinni , " segir hún en svo vill til að fjölskyldufaðirinn sem býr á móti þeim í stigaganginum vinnur hjá öðru leikjafyrirtæki í borginni sem er í eigu EA .
Sjö ára dætur þeirra spila gjarnan saman í spjaldtölvum og leikjatölvum .
" Þær eiga sínar spjaldtölvur og leikjatölvur sjálfar .
Ekkert " að stelast í tölvuna hjá stóra bróður " hjá þeim .
" Hún segir úrvalið í tölvuleikjum mikið en henni finnst ekki margir leikir reyna að höfða jafn mikið til stelpna og stráka en það sé að breytast .
" Oft er rætt um að börn séu mikið að hanga í tölvuleikjum en ég hef ekki mikla fordóma gagnvart tölvuleikjum .
Tölvuleikir eru margir af tiltölulega miklum gæðum , þjálfa samhæfni auga og handa , og það að leysa ráðgátur og verkefni .
Íslensk börn sem spila leiki á ensku þjálfa enskukunnáttu .
Dóttir mín er yfirleitt að spila leiki með öðrum þannig að þetta er félagslegt athæfi .
Ég hef skoðanir á mismunandi leikjum og myndi ekki leyfa henni að spila hvað sem er en ég hef ekkert á móti tölvuleikjum sem afþreyingu .
Ég man bara hvað mér fannst þetta skemmtilegt þegar ég var krakki og enn þann dag í dag finnst mér tölvuleikir skemmtilegir .
Ég myndi í raun frekar vilja að hún væri að spila tölvuleiki en að horfa á sjónvarpið þó hún geri það alveg líka .
" Það hefur verið ríkjandi staðalmynd að tölvuleikjaspilarar séu ungir karlmenn og strákar .
" Núna erum við hægt og rólega komin á þann stað að það spila nánast allir tölvuleiki hvort sem það er Candy Crush á símanum eða hvaða leiki sem er .
Við erum samt alltaf ennþá þeirrar skoðunar að það séu aðallega karlmenn sem spila tölvuleiki .
Það er ekki rétt því stærsti spilendahópur tölvuleikja er konur í dag , " segir hún og bætir við að í tölvuleikjaheiminum komi upp sú umræða reglulega hvað sé " alvöru " tölvuleikur .
Á öðrum endanum eru leikir eins og Candy Crush og á hinum EVE Online .
Tölvuleikir spanna mjög vítt svið , eru fjölbreytilegir og spilaðir á mismunandi tækjum .
" Tölvuleikir eru samt að þróast á þann hátt að markhópurinn er ekki bara strákar og karlmenn .
Leikirnir eru að verða fjölbreyttari að mörgu leyti , " segir Lína sem hefur séð að í leikjum eins og Disney Infinity og Minecraft sé markmiðið að höfða til barna af báðum kynjum .
" Mér finnst þetta vera að breytast gagnvart ungu krökkunum .
" Eins og Hollywood-mynd Aftur að leiknum sem á hug og hjarta Línu þessa dagana , Star Wars Battlefront .
Ljóst er að framleiðslu á svona stórum tölvuleik má líkja við að stýra Hollywood-mynd .
" Varðandi lengdina á verkefninu og fjölda fólks sem tekur þátt í því og hvað varðar kostnaðinn þá er þetta eins og stór bíómynd , " segir hún en DICE gefur ekki upp kostnaðinn við gerðina eða fjöldann sem vinnur í verkefninu .
" Núna þegar svona stutt er í útgáfu þá eru hundruð manna að vinna við þetta en þróunarteymið er bara hluti af þessum hópi .
" Hún ítrekar ánægju sína með að hafa fengið að stíga inn í Star Wars-heiminn og segir að eftir að hún byrjaði vinnuna við leikinn hafi hún tekið eftir vísunum í Star Wars hvarvetna í kringum sig í hversdagslífinu .
" Það vita allir hver Svarthöfði er og hvað Star Wars er .
Á hverjum einasta degi sama hvar þú ert sérðu einhvern í Star Wars-bol eða einhverja aðra tilvísun .
Fólk tengir við Star Wars og það skipir það máli .
" 