Efnt verður til alþjóðlegrar hátíðarráðstefnu í Hörpu dagana 22.-23. október í tilefni af 100 ára afmæli kosningaréttar kvenna .
Fyrri daginn verður sjónum beint að baráttunni fyrir almennum kosningarétti og þróun borgaralegra réttinda kvenna á þeim hundrað árum sem liðin eru frá því að konur hlutu kjörgengi og kosningarétt á Norðurlöndum .
Síðari daginn verður leitast við að svara þeirri spurningu hvaða ógnir steðji að borgaralegum réttindum kvenna í dag .
Ráðstefnan verður haldin í Hörpu og er bæði almenns og fræðilegs eðlis .
Sunnudagsblað Morgunblaðsins ræddi við þrjár konur sem tala á þessari umfangsmiklu ráðstefnu , sem skiptist í nokkur þemu .
Gro Hagemann heldur fyrirlestur undir þemanu " Pólitísk þátttaka í 100 ár " .
Þar verður sjónum beint að sögu borgaralegra réttinda kvenna og undirokaðra hópa .
Átti hin lýðræðislega þróun sér stað í stökkum eða í smáum skrefum ? Hvernig hafa þessi réttindi breyst undanfarin 100 ár ? Hvað gerir það að verkum að Norðurlöndin eru í fremstu röð í kynjafnréttismálum á heimsvísu ? Michelle Ryan talar undir þemanu " Efnahagsmál " en þar verður fjallað um áhrif efnahagskreppunnar á konur , þar á meðal með tilliti til kynþáttar , uppruna , fötlunar og stéttar .
Hver eru kynbundin áhrif niðurskurðaraðgerða ? Hver er staða kvenna í hinu nýja hagkerfi ? Hver innir af hendi illa launuð eða ólaunuð störf ? Clare McGlynn flytur sinn fyrirlestur sem hluta af þemanu " Almannarýmið " en í þeim hluta ráðstefnunnar verður fjallað um áhrif efnahagskreppunnar á konur , þar á meðal með tilliti til kynþáttar , uppruna , fötlunar og stéttar .
Hver eru kynbundin áhrif niðurskurðaraðgerða ? Hver er staða kvenna í hinu nýja hagkerfi ? Hver innir af hendi illa launuð eða ólaunuð störf ? Önnur þemu eru " Lýðræðið kallar : Kyn , stétt , uppruni og trúarbrögð " , " Líkaminn " og " Næstu skref : Leiðin að kvenfrelsi " .
Ennfremur verður sérstök hátíðarmálstofa til heiðurs frú Vigdísi Finnbogadóttur , fyrrverandi forseta Íslands .
Norðurlöndin í sögulegu ljósi Gro Hagemann er prófessor í samtímasögu við Óslóarháskóla .
Rannsóknir hennar fjalla um kyn , stétt og stjórnmál á 19. og 20. öld .
Hún hefur gefið út bækur um sögu norskra kennara , kyn á tímum iðnvæðingarinnar og kyn í sögulegum rannsóknum .
Geturðu sagt mér um hvað erindi þitt á ráðstefnunni fjallar ? " Ég ætla að tala um breytilegan skilning kosningaréttar á Norðurlöndum frá fyrsta hluta 19. aldar frá norsku og dönsku stjórnarskránum ( 1814 og 1849 ) allt til loka aldarinnar þegar almennur kosningaréttur karlmanna og kvenna varð að baráttumáli .
Ég mun einnig ræða í erindinu að almennur kosningaréttur á Norðurlöndum á milli áranna 1906 til 1921 hafi ekki verið einstaklingsbundinn réttur .
Á sumum löndum á Norðurlöndum fengu fátækir ekki að kjósa fyrr en eftir síðari heimsstyrjöldina .
Á eftirstríðsárunum gripu svo yfirvöld til aðgerða til að mennta fólk til að verða ábyrgir og sjálfstæðir þegnar í gegnum skólakerfið og menningarstefnu , " segir Hagemann .
Af hverju hafa Norðurlöndin verið leiðandi á mörgum sviðum kynjajafnréttis ? " Norðurlöndin eru leiðandi , þó alls ekki á öllum sviðum , út af margvíslegum ástæðum .
Mesta velgengni þeirra hefur verið á því sviði að sameina fjölskyldulíf við vinnu á ýmsan hátt eins og með veglegu fæðingarorlofi , niðurgreiddu leikskólaplássi , ókeypis menntun , góðu félagslegu kerfi og atvinnumarkaði sem er í megindráttum sammála því að fjölskyldulíf og ábyrgð vegna fjölskyldu sé hluti af eðlilegu lífi manna og kvenna .
" Einsleitnin hjálpaði Er söguleg skýring á því af hverju Norðurlöndin hafi verið skrefi framar en svo mörg lönd í jafnréttisbaráttunni ? " Jafnrétti á Norðurlöndum er ekki hægt að skilja til fulls án þess að líta til sögulegra þátta ; þetta eru lítil lönd með einsleitum íbúum , bæði hvað varðar uppruna og trú , og hafa búið við frekar mikla friðsæld .
Samfélagið og efnahagslífið hafa byggst á frekar mörgum litlum bóndabæjum sem eru í fjölskyldueigu , " segir hún .
Hagemann segir að það hafi ennfremur ýtt undir jafnrétti að hjón hafi oftar en ekki verið á svipuðum aldri sem hafi lagt grunn að meira jafnvægi í samskiptum og stöðu .
Jafnréttisstefna fyrir vinnandi konur Hvaða hópur kvenna er helst skilinn útundan á Norðurlöndunum í dag ? " Norræn kynjajafnréttisstefna hefur fyrst og fremst komið menntuðum konum úr miðstétt vel og stefnan hefur líka án efa beinst að konum með vinnu .
Sá hópur kvenna sem er mest útundan í dag eru innflytjendakonur .
Sem hópur eru þær á botni samfélagsstöðupýramídans en þær eru klemmdar á milli þess sem norrænt samfélag býst við af þeim annars vegar og hins vegar venjum úr þeirra eigin trúar- og menningarhópi .
Á hinn bóginn eru ungar innflytjendakonur að verða meira áberandi og eru að láta til sín taka í samfélaginu .
" Hagemann kemur hingað áður en ráðstefnan hefst og ætlar að taka þátt í lokuðu spjalli fyrir framhaldsnema í sögu og starfsfólk .
Umfjöllunarefnið verður hvernig heimilisstörfin eru skrifuð í söguna og húsmóðurhlutverkið .
Meginstefið í þeirri umræðu er að húsmóðirin sé fyrirbæri í sögunni sem hafi aðeins verið til í stuttan tíma .
" Heimilisstörf með öllu því sem tilheyrir hafa alltaf verið stunduð í öllum þjóðfélögum en tímabilið þar sem litið er á húsverkin sem helstu köllun og atvinnu giftra kvenna er heldur stutt .
Ég ætla í þessu spjalli að ræða hvenær þetta tímabil hófst og endaði og hvað einkenni það .
Í erindi mínu færi ég rök fyrir því að tímabil húsmóðurinnar hafi verið á milli 1875 og 1975 og það einkennist ekki síst af því að talað sé um heimilisstörf á mjög ákveðinn máta , " segir fræðikonan að lokum .
Ítarlegar upplýsingar um ráðstefnuna Borgaraleg réttindi kvenna í 100 ár og dagskrá hennar er að finna á vefnum : kosningarettur100ara.is / conference .
Leiðin til réttlætis Clare McGlynn er prófessor í lögfræði við Durham-háskóla á Bretlandi og er sérfræðingur í lögum er varða kynferðisofbeldi og klám .
Rannsóknir hennar hafa snúist um notkun sáttamiðlunar í kynferðisofbeldismálum og hún vinnur nú með þolendum nauðgana til að setja sig betur inn í þeirra skilning á réttlæti og virkja þá í umbótaferlinu .
Fyrri verk hennar beindust að femínískri aðgerðastefnu og stefnumótun , sérstaklega að notkun vitnisburðar um kynlífshegðun í nauðgunarmálum , að þeirri venju að þeir sem ákærðir eru fyrir nauðgun njóti nafnleyndar og skilgreiningu hugtaksins pynting í mannréttindalögum .
Verk hennar og Eriku Rackley um ofbeldisfullt klám og hefndarklám hefur haft áhrif á lagaumbætur en þar er því haldið fram að menningarlegur skaði sumra tegunda kláms réttlæti slíkt regluverk .
Geturðu sagt mér hvað þú ætlar að tala um á ráðstefnunni ? " Ég ætla að spyrja spurningarinnar hvað réttlæti þýði fyrir þolendur kynferðisofbeldis .
Við erum öll að leita leiða til að ná fram réttlæti fyrir fórnarlömbin og ríkisstjórnir og baráttufólk vilja réttlæti .
En við teljum okkur vita hvað réttlæti sé og að það sé dómur og fangelsisvist .
Er þetta það sem þolendurnir vilja ? " spyr Clare .
Er dómur og fangelsisvist eina svarið ? " Rannsóknir mínar sem ná til þolenda kynferðisofbeldis hafa leitt í ljós að þeir hafa mun víðari hugmynd um réttlæti .
Ég hef kallað þetta kviksjár-réttlæti ( e. kaleidoscopic justice ) .
Hugmyndin um réttlæti er síbreytileg , erfitt að spá fyrir um hana og er ólík fyrir hvern og einn þolanda .
" Hún ætlar að ræða réttlæti á þessum víðari nótum .
" Og tala um hvernig við ættum að íhuga sáttamiðlun ( e. restorative justice ) , ferli þar sem fórnarlambið og ofbeldismaðurinn hittast til að tala um áhrif glæpsins .
Starf mitt hefur leitt í ljós að fyrir sum fórnarlömb er þetta mjög góð leið til að finna eitthvert réttlæti .
" Hversu vel eru ensk lög í stakk búin til að taka á hefndarklámi ? " Á Englandi tóku ný lög um hefndarklám gildi í mars 2015 .
Þetta eru vel þegin lög þar sem nú í fyrsta sinn er hefndarklám flokkað sem glæpur .
Þessi nýju lög hafa haft það í för með sér að fórnarlömbin eru nú meðvitaðari um að þetta sé glæpur og lögreglan veit að hún getur gert eitthvað í þessu .
Það hafa verið þónokkrar sakfellingar frá því að nýju lögin tóku gildi .
" McGlynn segir þó að það séu ákveðin vandamál varðandi lögin .
" Til dæmis vitum við að eitt af hverjum fimm fórnarlömbum hefur ekki viljað fara með málið lengra hjá lögreglunni vegna óttans við að verða nafngreint opinberlega og niðurlægð .
" Samkvæmt nýjustu tölum hafa nærri 200 tilfelli af hefndarklámi verið tilkynnt til lögreglu í Englandi og Wales .
Yngsta fórnarlambið var 12 ára og það elsta 58 ára og flest málin tengjast djörfum myndum af konunum sem fyrrverandi makar þeirra hafa dreift án leyfis .
Tölurnar sýna þó aðeins topp ísjakans en tölur frá stærstu lögregluembættunum vantar inn í þær .
Galli á lögunum um hefndarklám Skapar kaflinn í lögunum um það að myndinni verði að vera dreift í þeim tilgangi að valda fórnarlambinu skaða ákveðið vandamál ? " Þetta er stórt vandamál því það takmarkar virkni þeirra .
Þetta þýðir að myndir sem er dreift í kjölfar tölvuárásar falla ekki undir þau , myndir sem er dreift í gróðaskyni ekki heldur , myndir sem er dreift " í gríni " falla heldur ekki undir lögin .
Þetta þýðir í raun að sá sem er ekki fyrstur til að hlaða inn eða dreifa mynd er ólíklegur til að falla undir lögin þar sem sá hafði ekki þennan ásetning um að valda skaða .
" Hvað finnst þér vera stærsta áskorunin sem konur mæta nú á leið okkar að kynjajafnrétti ? " Við tökum ekki ójafnréttið og ofbeldi gegn konum nógu alvarlega .
Til dæmis hefur rannsókn í Ástralíu nýlega leitt í ljós að ofbeldi gegn konum sé mun meiri ógn en hryðjuverk .
Ef heimurinn eyddi eins mikilli orku í baráttuna gegn ójafnrétti og hann gerir í baráttuna gegn hryðjuverkum byggjum við í mun jafnari og frjálsari heimi .
" Glerbrúnin tekur við af glerþakinu Michelle Ryan er prófessor í skipulags- og félagssálfræði við Háskólann í Exeter á Bretlandi og er einnig í hlutastarfi prófessors í fjölbreytileika við Háskólann í Groningen í Hollandi .
Í Exeter er hún deildarforseti rannsókna á framhaldsstigi og framkvæmdastjóri náms á doktorsstigi .
Nýverið sinnti hún rannsóknum innan British Academy á sviði hug- og félagsvísinda þar sem hún skoðaði áhrif sjálfsmyndar á upplifun af jafnvægi í samspili atvinnu og einkalífs .
Ryan er jafnframt þátttakandi í fleiri rannsóknarverkefnum .
Hún hefur , ásamt Alex Haslam , afhjúpað glerbrúnina sem lýsir sér í því að konur eru líklegri til að fá leiðtogastöður sem fela í sér áhættu eða eru ótryggar .
Rannsóknir á glerbrúninni voru á lista New York Times yfir 100 áhrifamestu hugmyndirnar árið 2008 .
Glerbrúnin er framlenging á myndlíkingunni um glerþakið og lýsir því hvernig einstaklingar sem tilheyra ákveðnum hópum eru líklegri til að gegna leiðtogahlutverkum sem fela í sér meiri hættu á mistökum og gagnrýni .
Í erindinu verður fjallað um rannsóknir sem spanna áratug og hafa afhjúpað glerbrúnina , meðal annars með því að greina gögn um frammistöðu fyrirtækja , með tilraunum á rannsóknarstofum og viðtölum við kvenleiðtoga .
Einnig verður fjallað um undirliggjandi sálfræðilega þætti eins og staðalímyndir , stuðningsnet og skipulag stofnana .
Ótryggari staða á erfiðleikatímum " Ég ætla að tala um hvað gerist eftir að konur brjótast í gegnum glerþakið og taka að sér hlutverk leiðtoga og sérstaklega ætla ég að skoða hvaða stöður þær eru líklegar til að fara í .
Meira en áratugur af rannsóknum hefur afhjúpað glerbrúnina sem sýnir að konur séu líklegri en karlar til að taka að sér leiðtogastöður á erfiðleikatímum .
Rannsóknir sýna að konur eru líklegri til að vera tilnefndar í leiðtogastöður þegar erfiðleikar steðja að og því er staða þeirra ótryggari , " segir Ryan .
Kenningin um glerbrúnina passar vel inn í íslenskt samfélag .
Jóhanna Sigurðardóttir tók við sem forsætisráðherra í kreppunni og sömuleiðs varð Birna Einarsdóttir bankastjóri Íslandsbanka í október 2008 .
Ryan segir að dæmi frá Íslandi séu oft notuð í umræðunni um glerbrúnina en hún hafi þó ekki rannsakað Ísland sérstaklega .
Konurnar virðast taka til hendinni þegar kreppir að en fá þær almennt viðurkenningu fyrir störf sín ? " Rannsóknir okkar á fyrirtækjum skráðum á markaði gefa til kynna að konur standi sig jafn vel og karlmenn eftir kreppuástand eða erfiðleika þegar horft er á tölurnar , sem eru hlutlægar , en það er áhugavert að verð hlutabréfanna , sem er huglægara mat , virðist vera karlmönnunum hliðhollara .
Í viðtölum segja konur að störf þeirra séu ekki endilega metin að verðleikum eða viðurkennd og þegar hlutirnir hafa farið að ganga betur hafa konur greint frá því að þær hafi verið fluttar annað , " segir hún .
Ef þessum konum mistekst , fá þær þá annað tækifæri annars staðar ? " Oft fá þær það ekki .
Og það getur líka gerst að ef einni einustu konu í erfiðri stöðu mistekst getur það styrkt staðalmyndina um að konur hafi ekki leiðtogahæfileika .
" 