Á dögunum var fjöldi gesta saman kominn í boði í New York , fólk frá ýmsum löndum og víðs vegar að úr Bandaríkjunum .
Eins og gengur hugðust allir nota tímann í borginni sem best og eitt áttu allir sameiginlegt : þeir voru ýmist búnir að heimsækja nýja Whitney-safnið sunnan við Chelsea hverfið eða voru á leiðinni þangað .
Whitney , segja menn , er vinsælasti staður borgarinnar um þessar mundir : The hottest ticket in town ! Whitney-safnið er helgað bandarískri myndlist tuttugustu aldar og samtímans .
Það var stofnað af listvininum og skúlptúristanum Gertrude Vanderbilt Whitney og starfrækt fyrst frá árinu 1931 í húsnæði við vestanvert 8. stræti á Manhattan .
Síðar var safnið flutt ofar á austanverða eyjuna og hefur síðustu fjóra áratugi verið í víðkunnu safnhúsi við 75. stræti , umdeildu til að byrja með en dáðu í dag , byggingu sem Marcel Breuer teiknaði fyrir safnið .
Þegar stjórnendur Whitney-safnins tilkynntu fyrir nokkrum árum að þeir hefðu fest kaup á lóð í svokölluðu " Kjötpökkunar-hverfi " , Meatpacking District , við Hudson ána , sunnan við galleríhverfið í Chelsea , fór um marga listunnendur .
Hvað verður um Breuer-bygginguna , spurði fólk , enda Whitney-safnið fyrir löngu orðin gamalgróin og vinsæl menningarstofnun , þó aðsóknin hafi aldrei verið annað en brot af þeim gestafjölda sem sækir heim vinsælustu myndlistarsöfn borgarinnar , Metropolitan og MoMA .
En stjórnendur Whitney héldu sínu striki og fengu stjörnuarkitektinn Renzo Piano til liðs við sig .
Það var snjall leikur því Piano er löngu kunnur fyrir vel lukkuð menningarhús , sem vekja iðulega athygli fyrir sérstakt útlit en þjóna um leið listinni á auðmjúkan og snjallan hátt .
Nægir að nefna Pompidou-safnið í París og nýlegt Astrup Fearney-safnið í Osló sem Gunnar B. Kvaran stýrir .
Svo fór að Metropolitan-safnið leigði Breuer-bygginguna við 75. stræti fyrir samtímadeild sína , að minnsta kosti til sjö ára , og opnar þar eftir rúmt ár , en hið nýja og umtalaða Whitney-safn var hins vegar opnað gestum 1. maí síðastliðinn .
Og er óhætt að segja að það hafi slegið í gegn .
Safnið er við suðurenda hins ofurvinsæla High Line-garðs , sem er á aflögðum upphækkuðum lestarteinum sem ganga gegnum Chelsea-hverfið .
Það opnaði með viðamikilli sýningu á úrvali verka í eigu safnsins en í safneigninni í dag eru meira en 22 þúsund verk eftir um þrjú þúsund listamenn .
Gestir kynnast sögu safnsins á sýningu á fyrstu hæðinni en halda síðan upp á þá áttundu og kynnast bandarískri myndlistarsögu síðustu aldar á áhrifaríku ferðalagi niður fjórar hæðir í safnbyggingunni .
Auk þess að njóta listarinnar eru gestir vitaskuld spenntir að kynnast þessari óvenjulegu og forvitnilegu safnbyggingu Piano .
Hinn kunni gagnrýnandi The New York Times , Michael Kimmelman , segir flutning safnsins inn á svæði í borginni sem áður var í mikilli niðurníðslu , " staðfesta markverða breytingu í menningarlandslagi " New York-borgar .
Og hann , sem aðrir rýnar , hrósar byggingunni , einhverjum bestu sölum fyrir myndlist í borginni , og óvenjulegri en hugvitsamlegri tengingu milli listaverkanna og svalanna sem gestir geta gengið út á til að njóta þess síbreytilega listaverks sem borgin sjálf er .
