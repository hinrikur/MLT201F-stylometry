Hugsanleg finnst einhverjum að meira en nóg sé að gerast á farsímamarkaði og má til sanns vegar færa því sífellt bætist við í símaflóruna , maður er varla kominn með nýja símann í hendurnar þegar hann er orðinn úreltur hvað varðar tækni eða útlit .
Í eina tíð var þó miklu meira um að vera á símamarkaði , í raun er málum svo háttað í dag að tveir stærstu framleiðendur á símamarkaði eru svo miklu stærri en þeir sem næst koma að samkeppnin er oft meiri í orði en á borði .
Forðum daga , áður en snjallsíminn kom til sögunnar , var öllu líflegra á símamarkaði , fleiri sem kepptu og jafnræðið meira , þó að Nokia hafi síðan lagt undir sig markaðinn – tímabundið .
Í símaauglýsingum frá miðjum tíunda áratug síðustu aldar má þannig sjá símtæki frá Alcatel Ascom , AT & T , Beocom , Bosch , Ericsson , Hagenuk , Mobira , Orbitel , Philips , Pioneer og Simonsen , svo dæmi séu tekin .
Mörg þessi fyrirtæki eru ekki til lengur og ekki nema eitt enn að framleiða farsíma svo ég viti : Alcatel .
Alcatel One Touch , sem sjá má hér fyrir neðan , naut mikillar hylli á sínum tíma , en svo hvarf hann af markaði hér þó að fyrirtækið hafi haldið áfram að framleiða síma og sé enn að , sem sannast á nýjum snjallsíma , Alcatel OneTouch Idol , sem birtist hér á landi um daginn .
Þó að það sé nánast strípað Android á símanum hafa Alcatel-bændur gert ýmsar breytingar á stýrikerfinu til að síminn skeri sig aðeins úr og sumt er mjög snjallt , til að mynda það að ekki skiptir máli hvernig síminn snýr , þ.e. hægt er að hafa endaskipti á honum og skjárinn mun samt snúa rétt .
Þetta kemur til að mynda í góðar þarfir þegar maður tekur símann upp úr vasanum til að svara símtali , því hann snýr þá alltaf rétt til að tala í hann , enda er einn hátalari á hvorum enda og sömuleiðis eru hljóðnemarnir tveir .
Þetta hljómar ekki eins og merkileg viðbót , en er eitt af því sem gerir símann eins skemmtilegan og raun ver vitni .
Annað í þá áttina er að til þess að læsa símanum , þ.e. slökkva á skjánum , er nóg að drepa tvívegis snöggt á skjáinn og þá slokknar á skjánum og síðan er hægt að kveikja á skjánum á sama hátt .
Alcatel er líka með eigin hugbúnaðarsafn , OneTouch Play , sem dregur dám af Google Play , ekki ósvipað og forritasafn Samsung , Samsung Apps .
Þar er ýmsan hugbúnað að finna sem er ýmist sniðinn fyrir OneTouch-símana eða ókeypis fyrir þá gerð síma , Reyndar geta allir eigendur Android-síma sett OneTouch Play upp hjá sér , því hægt er að sækja forritið á bak við það á vefsetur símans , http://www.alcatelonetouch.com / , eða með því að leita að OneTouch Play á Google .
Þess má geta að Alcatel framleiðir ekki bara margar gerðir af OneTouch-símum , heldur líka snjallúr , tvær gerðir af spjaldtölvum , nokkrar gerðir af hefðbundnum farsímum og heimasímum og ferðabeina af ýmsum stærðum og gerðum .
Svo má líka nefna að Alcatel hefur framleitt síma fyrir símafyrirtæki eins og Vodafone víða um heim .
Síminn er annars 152,7 x 75,1 x 7,4 mm að stærð og 141 g að þyngd , nettur og léttur .
Hljómur í símanum er óvenjugóður enda eru tveir JBL-hátalarar á framhlið hans , en einnig fylgja JBL-heyrnartól .
Miðað við útfærslu er síminn á mjög góðu verði , svo ekki sé meira sagt .
Hann kostar 62.990 kr. hjá Opnum kerfum , en verður örugglega ódýrari hjá símafyrirtækjunum .
Síminn fer einkar vel í hendi , hann er þunnur og léttur og bakið á honum þægilega stamt viðkomu þó að það sé úr plasti .
Ekki er hægt að losa það af .
Skjárinn er 5,5 " , bjartur og góður , með upplausnina 1080 x 1920 dílar sem gefur 401 ppi .
Á símanum er Android Lollipop 5.0 , reyndar 5.0.2 Örgjörvinn er átta kjarnar samanlagt .
Árni Matthíasson 