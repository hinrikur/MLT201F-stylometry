Maður fær einhvern verk í magann við að lesa þetta leikrit og ef vel tekst til á sú tilfinning að sitja eftir hjá áhorfandanum að sýningu lokinni , " segir Atli Rafn Sigurðarson um Heimkomuna eftir Nóbelsverðlaunaskáldið Harold Pinter , sem hann leikstýrir í Þjóðleikhúsinu og frumsýnd verður á Stóra sviðinu í kvöld , laugardag , kl. 19.30 .
Verkið fjallar um óvænta heimkomu eða heimsókn heimspekikennarans Teddy og eiginkonu hans Ruthar á æskuheimili eiginmannsins .
Þau hafa frá því að þau giftu sig sex árum áður búið í Bandaríkjunum þar sem hann hefur kennt og hún alið manni sínum þrjá syni .
Í heimsókninni uppgötvar Ruth áður óþekktar hliðar á eiginmanni sínum þegar hún kynnist fjölskyldu hans sem samanstendur af föður hans , Max , sem er fyrrverandi slátrari , föðurbróður hans , Sam , sem er bílstjóri , og bræðrum hans tveimur , hórmangaranum Lenny og boxaranum Joey .
Þessir óhefluðu karlmenn taka að bítast um athygli Ruthar og samskiptin á heimilinu verða sífellt ofsafengnari .
Íslensk þýðing leikritsins er í höndum Braga Ólafssonar , leikmynd gerir Börkur Jónsson , búninga hannar Helga I. Stefánsdóttir og um tónlist sér Einar Scheving .
Í hlutverki ættföðurins Max er Ingvar E. Sigurðsson , syni hans þrjá , þá Lenny , Joey og Teddy , leika Björn Hlynur Haraldsson , Snorri Engilbertsson og Ólafur Egill Egilsson , en Ruth , eiginkonu Teddy , leikur Vigdís Hrefna Pálsdóttir .
Eggert Þorleifsson fer með hlutverk Sam .
Valdabarátta kynja og kynslóða Að sögn Atla Rafns er hugmyndin að uppfærslu Heimkomunnar tilkomin frá Ara Matthíassyni leikhússtjóra .
" Þetta er hugmynd sem hann hefur lengi gengið með í maganum .
Ég þekkti verkið fyrir en þegar Ari stakk upp á þessu sem leikstjórnarverkefni fyrir mig las ég verkið aftur og þá varð ekki aftur snúið , " segir Atli Rafn og heldur áfram til útskýringar : " Verkið hefur sterk áhrif á mann , sem erfitt er að setja fingur á .
Áhrifin eru bæði mjög vitsmunaleg og líka tilfinningaleg .
Svo er þetta óvenju vel skrifað leikrit .
Samtölin eru frábær og allar persónur verksins mjög vel mótaðar .
Allt sem gerist og sagt er í leikritinu er á einhvern hátt ónotalegt samtímis því sem þetta er óþægilega fyndið , " segir Atli Rafn og tekur fram að hann nálgist verkið samt alls ekki eins og gamanleik .
" Fyndnin liggur í því að maður kannast við þessar óbærilega óþægilegu aðstæður , " segir Atli Rafn og ber þýðanda vel söguna .
" Við Bragi höfum leitast við að hafa þýðinguna frekar harðari en hitt .
Með því á ég við að við höfum lagt áherslu á að vinna út þessa tilfinningu fyrir hörðum samskiptum og reynt að kanta þýðinguna og orðavalið sjálft í stað þess að mýkja það .
Þetta er grjóthart leikrit og orðanotkun Pinter sjálfs er grjóthörð og gengur fram af manni .
Við drögum þannig fram þá dökku tóna sem í verkinu eru .
" Var eitthvað sem kom þér á óvart við endurlestur verksins ? " Það kom mér á óvart hvað persónur verksins ganga langt í valdabaráttu sinni , því verkið lýsir valdabaráttu kynslóða og kynjanna .
Það kemur á óvart hvað persónur eru vægðarlausar bæði í orðum og gjörðum , " segir Atli Rafn og bætir síðan hugsi við : " En þetta er bara sannleikurinn .
Fólk hagar sér virkilega svona .
Það er sjokkið sem maður fær þegar maður les verkið eða sér það – og þess vegna hlær maður .
" Heimkoman var frumsýnd í London fyrir rétt rúmum fimmtíu árum eða í júníbyrjun 1965 .
Finnst þér leikritið hafa elst vel ? " Já .
Það hefur elst mjög vel , sem kemur kannski á óvart .
Manni skilst að viðtökur við verkinu hafi verið rosalegar á sínum tíma og margir hneykslast óskaplega mikið .
Þarna er auðvitað fjallað um stöðu konunnar á heimilinu , en Ruth er sólin sem allt hverfist um .
Á þessum tíma var hlutverk konunnar skilgreint nánast alfarið inni á heimilinu , en um þetta leyti var að verða til ákveðin kvennabylting .
Allt í okkar menningu gengur í bylgjum og er einhvers konar svar og andsvar og þetta leikrit er ekkert öðruvísi en önnur menningarleg fyrirbæri .
Það er klárt svar við einhverju sem var að gerast í samtímanum þá , en er algjörlega upp á teningnum hjá okkur enn í dag .
Við erum enn að rembast við að skilgreina stöðu kynjanna og gengur erfiðlega að ná einhvers konar jafnvægi .
Verkið talar mjög sterkt inn í samtímann .
Í því liggja líka gæði verksins og kannski líka harmurinn , því fátt hefur breyst .
Kannski mun nútímaáhorfandinn fagna í lokin meðan áhorfandinn 1965 stóð upp snarhneykslaður og yfirgaf leikhúsið .
Við eigum kannski auðveldara með að skilja Ruth í dag en þegar verkið var frumsýnt .
" Margir myndu segja að útfærslan á Ruth sé lykilatriði í því hvernig maður nálgast verkið .
Hver er þín nálgun á Ruth ? " Þetta er auðvitað ekki bara mín nálgun , heldur Vigdísar og alls leikhópsins .
Ég hefði getað farið þá leið með mínu samstarfsfólki að ákveða alla hluti eins og sumir leikstjórar gera , en ég hef ekki áhuga á að vinna í þannig leikhúsi – hvorki sem leikari né leikstjóri .
Okkar leið og leit hefur snúist um það að finna Ruth marga fleti , frekar en einhvern einn .
Menn hafa löngum tekist á um það að skilgreina konur í mæður , meyjar og hórur .
Við hefðum getað farið eina af þessum leiðum með Ruth .
En ég held að það sé áhugaverðara og flóknara að sjá Ruth á sviðinu sem gengst við öllum þessum hlutverkum .
Enda hlýtur sú manneskja sem nær valdi á þessu þrennu að hafa ansi mikil ítök og völd á heimilinu og samfélaginu .
Leiðin að Ruth hefur , án þess að ég vilji gefa of mikið upp , verið sú að gera hana margbrotna frekar en einfalda .
" Nú er þetta mjög karllægur heimur sem birtist í verkinu .
Er Ruth ofurseld feðraveldinu eða sérðu hana sem sterka konu ? " Það er algjörlega klárt að hún er sú sem tekur völdin í lok leikritsins .
Það verður að vera algjörlega skýrt .
Ruth er ekki fórnarlamb .
Hún hefur vissulega verið í aðstæðum þar sem hún hefur verið fórnarlamb ömurlegra aðstæðna og hefur hugsanlega þurft að selja sig á einhverjum tíma áður en hún kynntist Teddy .
Það má segja að hún sé fórnarlamb leiðinlegs hjónabands , því fórnarlömbin geta verið margskonar .
En svo brýtur hún af sér þær viðjar og tekur stjórnina í eigin lífi og á þessu heimili tengdaföður síns .
Aðstæður verksins eru flóknar og það er ekki endilega auðvelt að skilja ákvörðun Ruthar , en hún tekur samt ábyrgð og stjórn á eigin lífi þar sem hún hefur verið stjórnlaus hingað til .
Mér finnst hún undir lok verksins standa uppi sem manneskja sem getur gert það sem hún vill , en lýtur ekki lengur stjórn karlmanna .
" Mistök að gefa of mikið upp Hvað var vandasamast í uppsetningarvinnunni ? " Vandasamast er að finna jafnvægið milli hins sagða og ósagða .
Verk Pinters eru full af undirtexta og stöðugt er verið að gefa ýmislegt í skyn um persónur .
Það eru mistök að gefa of mikið upp við áhorfandann .
Ég held að kúnstin við að nálgast Pinter snúist fremur um að halda í þetta óræða og skilja áhorfendur eftir í þeirri angist að reyna að skilja persónur og gjörðir .
Pinter sagði sjálfur að verk hans væru nákvæm raunsæisstúdía , en ekki absúrd eða óhefðbundin leikrit .
Hann vildi meina að meistarar raunsæisins á borð við Henrik Ibsen hefðu ekki verið að skrifa raunsæisleg leikrit , því fólk hagar sér ekki svona vel formað eins og sjá má í þeirra leikritum .
Það er miklu nær raunveruleikanum að maður hagi sér og segi hluti hluti sem eru óvæntir og jafnvel út úr karakter .
Pinter var mikill prakkari og stríðnispúki .
Við þurfum stöðugt að velta fyrir okkur hversu mikið persónur gefi upp gagnvart öðrum persónum verksins , hversu mikið leikarinn gefi upp gagnvart áhorfendum og hversu mikið sýningin gefi upp .
Leikararnir þurfa þannig stöðugt að leika á þessum tveimur plönum , hins sagða og ósagða .
Þetta þarf að stilla vel til þess að Pinter týnist ekki .
Þetta er geggjuð glíma , en leikararnir eru á góðri leið með að fínstilla þetta samspil .
" Nú var Pinter sjálfur leikari .
Telur þú að það hafi gert hann að betra leikskáldi að þekkja sjálfur heim sviðsins ? " Já , alveg örugglega .
Hvað sem segja má um Pinter sem leikara þá hefur sviðsreynslan örugglega þroskað næmi hans fyrir samtölum og aðstæðum , en þetta tvennt eru mjög sterk einkenni hjá honum .
En Pinter var fyrst og fremst stórkostlegt leikskáld ; hvort það er því að þakka að hann var leikari veit ég ekki .
" Sjálfur ertu fyrst og fremst leikari .
Hvaða þýðingu hefur það fyrir þig að stíga út úr því hlutverki og hafa möguleika á að takast á við leikstjórnarverkefni ? " Ég hef verið að dufla við annað síðustu tíu ár og reynt að útvíkka mitt starf .
Ég leitast við að vinna í góðum félagsskap í leikhúsi .
Ég væri frekar tilbúinn til að sjá um að skúra sviðið í góðum félagsskap í góðri sýningu , en að leika Hamlet með einhverjum sem mig langar ekki til að vinna með .
Síðustu ár hef ég verið í þeirri stöðu að geta haft eitthvað um það að segja hvað ég geri í leikhúsinu .
Það hefur alltaf verið ríkt í mér sem leikara að hafa skoðanir á hlutum og skipta mér af .
Þess vegna hef ég leiðst út í það að leikstýra og skrifa og taka þátt í konseptvinnu .
" Áttu þér draumaverkefni sem leikstjóri ? " Já , ég sé mig fyrir mér leikstýra Shakespeare-leikriti einhvern tímann .
Það eru mörg sem koma til greina , enda skrifaði hann nokkur góð , " segir Atli Rafn og tekur fram að hann myndi frekar vilja leikstýra dramatísku verki eftir Shakespeare heldur en gamanleik .
Í millitíðinni mun Atli Rafn leikstýra Djöflaeyjunni í samstarfi við Baltasar Kormák í Þjóðleikhúsinu með vorinu .
