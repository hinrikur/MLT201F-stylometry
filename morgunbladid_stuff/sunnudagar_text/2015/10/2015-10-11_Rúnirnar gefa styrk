Líkamsræktarfrömuðurinn Svava Sigbertsdóttir var í forsíðuviðtali í Sunnudagsblaðinu í upphafi árs þar sem hún lýsti The Viking Method æfingakerfinu sem hefur slegið í gegn í London , þar sem hún býr og starfar .
Velgengnin heldur áfram og er The Viking Method orðin mjög eftirsótt aðferð , bæði sem fjarþjálfun og einkaþjálfun og Svava komin í samstarf við Hummel fataframleiðandann .
Það voru engir galakjólar og háir hælar í opnunarteiti The Viking Method í London á miðvikudagskvöld .
Þar kynnti Svava Sigbertsdóttir , yfirvíkingur , nýja heimasíðu og sérmerktan Hummel fatnað áður en hún lét blaðamenn , m.a. frá Metro , The Daily Mail og Women ' s Health , og aðra gesti taka vel á því .
Allir virtust þó skemmta sér vel enda sagði Svava það lykilatriði góðrar þjálfunar .
" Þjálfunin á að vera skemmtileg og þú átt að finna fyrir framförunum , ekki reyna að sjá þær í speglinum .
" Í staðinn fyrir að bjóða kúnnum upp á þessa hefðbundnu " fyrir og eftir " myndatöku eða mælingar á hversu mikill sentimetrafjöldi fer eftir því sem líður á þjálfunina , lætur Svava alla skrá hjá sér frammistöðu sína í stuttu " stöðuprófi " í upphafi , sem þeir svo endurtaka að fjórum vikum liðnum og skrá að nýju frammistöðuna .
" Munurinn getur verið ótrúlega mikill og það er það sem gefur fólki svo mikið .
Og þetta er árangur sem þú getur ekki rifið niður .
Gallinn við að fylgjast með framförunum í speglinum er að við erum bara ánægð í fimm mínútur , þá finnum við eitthvað annað til að gagnrýna og getum verið hrikalega grimm við okkur sjálf .
En framfarirnar í æfingunum getur enginn tekið frá þér og þú verður miklu ánægðari með þig því þú veist hvað þú getur og veist hvað þú ert búin að afreka .
" Opnunarteitin var haldin í sal Jumeirah Carlton Tower hótelsins í Knightsbridge hverfinu , þar sem Svava hóf þjálfunarferilinn og neistinn að The Viking Method kviknaði .
Nýja heimasíðan , thevikingmethod.com er hin glæsilegasta , þar er mikið af stuttum myndböndum þar sem Svava sýnir dæmi um skemmtilegar æfingar sem hægt er að gera úti á víðavangi eða t.d. við bekk í almenningsgarði .
Á síðunni er boðið upp á fjarþjálfun og skiptir þá engu hvar í heiminum fólk er statt , allir eiga að geta þjálfað eins og alvöru víkingar .
Svava er í samstarfi við Hummel og hefur tekið þátt í auglýsingum þeirra en nú er einnig hægt að fá sérstaklega merktan Hummel íþróttafatnað hjá The Viking Method .
" Rúnirnar hafa töframátt , ef þú vilt fá einhvern til að elska þig áttu að rista ástarrúnina í viðarbút og lauma undir koddann hjá þeim sem þú elskar .
Og það virkar ! " sagði Svava lymskufull á svip yfir hópinn á miðvikudagskvöld .
" Ég valdi sérstaklega þrjár rúnir til að sækja styrk í , þær standa fyrir Kraft , Hugrekki og Visku .
Og ég trúi því að ef þið klæðist fatnaði með þessum rúnum á , þá gefi það ykkur kraft , hugrekki og visku til að standa ykkur vel , ekki bara í þjálfuninni heldur öllu .
" ingibjorgrosa@gmail.com 