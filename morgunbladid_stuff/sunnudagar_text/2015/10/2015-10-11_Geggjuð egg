Egg má sjóða , steikja , baka , hræra , hleypa , nota í kökur , sósur , í núðlur , brauðrétti , fiskrétti , í salöt , ofan á brauð og á hamborgara svo eitthvað sé nefnt .
Þau eru stútfull af næringu og þykja meinholl .
Þau eru ómissandi í marga rétti en endalausir möguleikar liggja í egginu .
Við skoðuðum nokkra þeirra .
Texti og ljósmyndir : Ásdís Ásgeirsdóttir asdis@mbl.is Ég myndi klárlega velja mér egg ef ég væri á leið á eyðieyju og mætti bara velja mér eina tegund matar .
Ótal möguleikar eru inni í þessari fullkomnu skel sem umlykur hvítuna og rauðuna og ekki vantar vítamínin , steinefnin , hágæða prótein , góða fitu og önnur næringarefni .
Ekki að undra að eggið er sagt vera fullt hús matar .
Egg eru ómissandi í alls kyns matargerð og bakstur en einnig góð ein og sér .
Klassík eins og egg og beikon og amerískar pönnukökur , sem innihalda mörg egg til að gefa þeim léttleikann , er dásamlegur morgunmatur .
En soðið egg eða spælt getur einnig breytt óspennandi rétti í eitthvað allt annað .
Egg má líka borða í hádeginu og á kvöldin .
Egg passar með kjöti , fiski og grænmeti og sumir réttir eru einskis verðir án eggja .
Síld og egg , hakkað buff og egg , egg og beikon , egg og kavíar eru bara nokkur dæmi .
Svo er bara fínt að fá sér í hádeginu linsoðið egg með örlitlu salti og ristað brauð með smjöri .
Og hver hefur ekki bjargað sér með kvöldmatinn með nokkrum spældum eggjum .
Já , eggjum eru fá takmörk sett .
Guð blessi hænurnar .
Croque madame á Gráa kettinum Þessi klassíski réttur er ættaður frá Frakklandi og má finna í heimildum frá byrjun 20. aldar .
Án eggsins heitir hann Croque Monsieur .
Á Gráa kettinum á Hverfisgötu hefur þessi réttur lengi verið vinsæll .
Þar á bæ baka menn sitt eigið heilhveitibrauð en rétturinn er einfaldur og á allra færi .
( fyrir 2 ) 2 sneiðar heilhveitibrauð 2 sneiðar skinka ostur smjör 2 egg Aðferð Steikið brauðið á pönnu upp úr smjöri á báðum hliðum þar til það verður gullinbrúnt .
Setjið góða skinku á brauðið og feitan brauðost .
Setjið í ofn og grillið þar til osturinn fer að brúnast .
Steikið egg á meðan .
Setjið egg ofan á brauðið og saltið og piprið eftir smekk .
Gott með fersku salati og ólífum .
Egg Benedikt Apóteksins Klassískt egg Benedikt er " english muffin " , skinka , hleypt egg og hollandaise-sósa .
Hægt er að skipta skinkunni út og nota annað sem hugurinn girnist .
Á Apótekinu í Austurstræti göldruðu kokkarnir fram egg Benedikt með " short ribs " sem er rifið svínakjöt .
Hægt er að nota humar , reyktan lax eða beikon í staðinn .
Einnig breyttu þeir hefðbundinni hollandaise-sósu í froðu .
Hleypt egg ( fyrir 4 ) 1 lítri vatn 100 ml borðedik 4 egg Aðferð : Hitið vatnið upp í 85°C , brjótið eggin í skál og hrærið í vatninu rétt áður en eggin eru sett ofan í .
Sjóðið eggin í 4 mínútur , takið þau svo upp með gataskeið og setjið í kalt vatn til að stöðva eldun .
English muffin 18 g þurrger 14 g sykur 100 g mjólk 325 g hveiti 5 g salt 1,5 g lyftiduft 155 g volgt vatn Aðferð Mixið allt saman í hrærivél með krók og hrærið í 20 mín .
á meðalhraða .
Rúllið deigið út , cirka 1 cm þykkt , og stingið út með útstungujárni .
Þegar smáskorpa hefur myndast er muffinsið steikt á pönnu á lágum hita í cirka 5 mínútur á hvorri hlið .
Hollandaise-froða 5 eggjarauður 250 g bráðið smjör 2 msk .
vatn sítrónusafi salt hvítur pipar cayenne-pipar Aðferð : Skiljið rauðurnar frá hvítunum og setjið í skál .
Bætið við vatni , smá salti og sítrónusafa .
Þeytið eggjarauðurnar í skálinni yfir heitu vatnsbaði þar til þær eru orðnar " fluffy " og eggin hafa náð cirka 65°C .
Taktu skálina af vatnsbaðinu til að eggin ofeldist ekki .
Því næst er brædda smjörið þeytt út í eggjablönduna í þunnri bunu .
Kryddið til eftir smekk .
Setjið að lokum blönduna í gasrjómasprautu .
Setjið kjötið á brauðið , eggið þar ofan á og sprautið svo Hollandaise-froðu yfir .
Gott að hafa létt soðinn ferskan aspas með .
Grænmetisbaka Kaffitárs Bökubotn 40 g haframjöl 120 g hveiti 100 g smjör 100 g skyr 2,5 g salt Aðferð Hnoðið allt vel saman , fletjið út og setjið í botn á 26 cm formi .
Frystið helst daginn áður , annars í nokkra klukkutíma .
Grænmetið 600 g blómkál 60 g spínat hálfur laukur 300 g sætar kartöflur Fylling 400 g egg 200 g mjólk 200 g rjómi 0,5 g óreganó 150 g ostur 2 g dill 2 g kóríander 5 g salt 1 g karrí 0,2 g cayenne-pipar Aðferð Grófskerið allt grænmeti og setjið í botninn .
Blandið saman hráefnum í fyllinguna og hellið yfir .
Stráið osti yfir og bakið við 140°C í 45 mínútur .
Berið fram með góðu salati .
Spagetti carbonara ( fyrir 3-4 ) 500 g spagettí 2 egg 100 g rifinn parmesanostur lúka steinselja 1 pakki beikon , smátt skorið ferskur pipar smá olía Aðferð Sjóðið spagettí í söltu vatni í ca .
10 mínútur .
Skerið beikon í litla bita og steikið í smá olíu á pönnu þar til stökkt .
Hrærið saman í skál tveimur eggjum við rifinn parmesanost og setjið smátt skorna steinselju út í .
Takið spagettí úr potti , sigtið vatnið frá og setjið beint út í eggjablönduna og hrærið strax svo eggin nái að eldast .
Berið fram strax með hvítlauksbrauði og gott að hafa ferskan pipar og parmesan til að strá yfir .
Hægsoðið egg með kartöflumús , sveppum og smjörsósu frá Vox Á Vox eru meistarakokkar sem elda egg á nýstárlegan máta .
Fyrir þá metnaðarfullu er þetta geggjaður eggjaréttur sem bragð er af .
( Fyrir 2 ) Hægsjóðið tvö egg við 63°C í 40 mín .
Kartöflumúsin 200 g kartöflur ( gullauga ) 70-100 g rjómi 50 g smjör salt eplaedik Afhýðið og sjóðið kartöflurnar í vatni , hellið vatninu af og leyfið að rjúka úr kartöflunum .
Pressið síðan kartöflur í gegnum kartöflupressu og færið í pott ásamt rjómanum .
Vinnið kartöflurnar með sleif yfir miklum hita þar til silkimjúk , færið af hitanum og vinnið smjörið saman við með sleifinni , smakkið til með salti og eplaediki .
Sveppirnir Rífið ostrusveppi í langar ræmur , steikið á pönnu með olíu og 2 smjörkubbum bætt í lokin á pönnuna , kryddið með salti og saxaðri steinselju Smjörsósa 100 g smjör í kubbum .
1 msk .
laxahrogn 1 msk .
steiktur og saxaður villisveppur ( kóngsveppur helst ) graslaukur Hitið 1 msk .
af vatni í litlum potti alveg upp að suðu , smjörinu síðan bætt í meðan hrært ákveðið með písk , passið að smjörið sjóði ekki .
Bætið laxahrognum , söxuðum villisvepp og smá af söxuðum graslauk út í smjörið .
Stökkur jarl Rífið Jarl eða einhvern bragðmikinn ost með fínu rifjárni ofan á smjörpappír sem búið er að skera út svo hann passi á disk , færið rifna ostinn á smjörpappírnum á disk og inn í örbylgjuofn á hæsta styrk í 50 sek , þerrið á pappír .
Annað á diskinum Vorlaukur skorinn frá rót í fernt og steiktur á báðum hliðum í pönnu með olíu .
Gott að hafa reyktan beinmerg .
Raðið saman á diskinn , kartöflumús neðst , þá eggið ofan á .
Til hliðar má raða sveppum , reyktum beinmerg og vorlauk og hellið svo smjörsósunni í kringum eggið .
Skreytið með stökka Jarlinum .
Hakkað buff með eggi ( fyrir 4 ) 500 g ungnautahakk 2 pressaðir hvítlauksgeirar 2 msk .
marin fennikkufræ 1 egg 1 brauðsneið ( rifin niður og leyst upp í ½ dl mjólk ) 2 msk .
tómatkraftur 1 msk .
balsamik edik 2 dl fersk steinselja ( söxuð ) 1 tsk .
salt og slatti af nýmöluðum pipar 6 rauðlaukar olífuolía til steikingar 4 egg smjör til steikingar rasp ( ef þarf ) Aðferð Blandið saman hakki , hvítlauk , fennikkufræi , eggi , brauðinu , steinselju , tómatkrafti og balsamik og saltið og piprið .
Ef blandan er of blaut bætið við raspi .
Hnoðið í fjögur buff .
Skerið laukinn í ræmur og steikið í olíu í miðlungshita í 10 mínútur þar til hann brúnast og verður mjúkur .
Takið hann til hliðar og haldið heitum .
Setjið meiri olíu og steikið buffin við háan hita í eina mínútu á hvorri hlið .
Lokið svo pönnu og steikið áfram á lægri hita í 5-10 mínútur , eftir því hversu vel steikt þið viljið hafa buffin .
Bræðið smjör á annarri pönnu og steikið fjögur egg .
Setjið á diska lauk og buff ofan á hann .
Ofan á buffið kemur svo eggið .
Piprið .
Berið fram með súrum gúrkum og rauðrófum og jafnvel kartöflum .
Reykt gæs með akurhænueggi og sölvaseyði frá Vox 1 gæsabringa akurhænuegg 1 laukur kjötsoð söl pipar lárviðarlauf Aðferð Látið gæsabringu liggja í bjórpækli í 3 klst. Reykið með birki í 30 mínútur , hægeldið síðan á 47°C í 3 klst. og að lokum léttsteikið á pönnu í olíu og smjöri .
Sjóðið eggið í söltu vatni í 1 mínútu og 50 sek. og eldun stöðvuð með köldu vatni .
Seyðið Steikið hægt og rólega lauk í langan tíma þar til fallega karmelíserað .
Hellið út á kraftmiklu kjötsoði og sjóðið niður með fáeinum svörtum piparkornum og einu lárviðarlaufi .
Í lokin er góðum slatta af sölvum bætt út í og svo er sigtað .
Seyðið er svo grugghreinsað með eggjahvítu .
Raðið fyrst perlulauk , sýrðum rauðum og snöggsoðnum hvítum , í botn skálarinnar , þar næst setjið smá grænkál sem er dressað með olíu og eplaediki .
Setjið svo volgt akurhænuegg og fínt skorna gæsina og söl .
Að lokum er rjúkandi heitu seyðinu hellt yfir .
