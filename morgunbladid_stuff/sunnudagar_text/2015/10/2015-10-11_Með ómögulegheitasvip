Haustverk smáhestsins eru af ýmsum toga .
Fyrir utan að láta járna sig fyrir haustið gerir hann eitt og annað sér til skemmtunar og dægrastyttingar .
Eitt af haustverkunum þetta árið var að grandskoða komandi tískustrauma .
Stundum er ágætt að vita hvað næsta " season " býður upp á .
Ýmist til þess að geta undirbúið sig betur fyrir komandi árstíð eða til þess að koma í veg fyrir ægileg tískuslys .
Sagan segir nefnilega að ef haus smáhestsins er ekki alveg nógu vandlega skrúfaður á getur hann stigið feilspor og látið hvatvísina fara með sig í ógöngur .
Svona smáhestar verða að vita hvernig þeir eiga að sperra sig án þess að verða sér til skammar .
Eftir að hafa legið yfir myndum úr myndabanka AFP og skoðað myndskeið af vorlínunni frá GUCCI 2016 var smáhesturinn við það að fá væga áfallastreituröskun .
Ómögulegheitasvipurinn var við það að festast á andlitinu og gott ef hann var ekki kominn með öran hjartslátt af geðshræringu .
Ómögulegheitasvipurinn er þekkt fyrirbæri hjá miðaldra konum .
Þær sem féllu ekki í líffræði vita að líkaminn er eitt af hönnunarundrum veraldar fyrir utan einn smávægilegan hönnunargalla .
Upp úr miðjum aldri fer nánast allt á líkamanum að síga .
Andlitið sígur , brjóstin síga , maginn sígur , rassinn sígur , hnén síga og svo stækkar nefið og eyrun ef viðkomandi er mjög heppinn .
Verst er þó að munnvikin síga niður á við og eiga það til að festast með fyrrnefndum ómögulegheitasvip – það er að segja ef sá sem stjórnar þessu musteri sem líkaminn er gerir ekki eitthvað á hverjum degi sem ýtir vörunum upp .
Hægt er að þjálfa varnir og gera æfingar daglega sem stuðla að minnkun á ómögulegheitasvip en viðkomandi þarf að vera mjög meðvitaður til þess að æfingarnar virki .
Ómögulegheitasvipurinn er eitt , en svo er líka annað sem gerist með aldrinum .
Fólk verður hömlulausara því ellin gerir það að verkum að allir stopparar sem fólk notar grimmt á fyrri hluta ævinnar minnka til muna .
Þetta gerir það að verkum að eldri spariguggur og smjörbobbar missa stundum eitthvað út úr sér sem hefði ekki gerst fyrr á lífsleiðinni ( áður en hrörnunin hófst ) .
Smáhestinum leið pínulítið eins og hann væri kominn á þennan stað þegar fúkyrðaflaumurinn muldraðist út úr honum fyrir framan tölvuna þegar þessar blessuðu GUCCI myndir voru skoðaðar .
Smáhesturinn er nefnilega ennþá mjög mikill aðdáandi GUCCI þótt hátískumerkið minni stundum óþægilega mikið á allan plebbisma síðasta góðæris þar sem allir og amma þeirra voru merktir með GG mónógraminu .
Ef smáhesturinn hefði ekki vitað betur hefði hann haldið að um sérstakan trúarflokk væri að ræða sem spásseraði um samfélagið sérmerktur .
Og að litapalletta GG mónógramsins hefði einhverja stórkostlega merkingu , brúnt fyrir þá heiðarlegu og svart fyrir skussana ...
eða eitthvað ! martamaria@mbl.is 