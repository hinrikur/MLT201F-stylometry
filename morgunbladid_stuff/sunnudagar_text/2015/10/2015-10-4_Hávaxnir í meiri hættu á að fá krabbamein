Sænsk rannsókn á fimm milljón manns virðist styðja þá kenningu að það séu tengsl milli hæðar og hættu á að fá krabbamein .
Rannsókn vísindamannanna frá Karolinska sjúkrahúsinu í Stokkhólmi leiddi í ljós að hávaxnir ættu það frekar á hættu að fá meðal annars brjóstakrabbamein og húðkrabbamein .
Niðurstöðurnar leiddu í ljós að fyrir hverja tíu sentimetra af hæð fullvaxta manneskju jókst áhættan á krabbameini um 18% hjá konum og 11% hjá karlmönnum .
Sérfræðingar segja þó að ekki sé tekið tillit til margra annarra áhættuþátta og því þurfi hávaxið fólk ekki að örvænta .
Fylgst var með stórum hópi fullorðinna Svía í meira en 50 ár .
Þátttakendur voru fæddir á árunum 1938-1991 og var hæð þeirra á milli 98 og 228 cm .
Hávaxnar konur voru 20% líklegri til að þróa með sér brjóstakrabbamein og hávaxnari karlar og konur 30% líklegri til að fá húðkrabbamein .
" Ástæður krabbameins eru margþættar og því er erfitt að segja fyrir um hvaða áhrif niðurstöðurnar hafa á krabbameinslíkur hjá einstaklingum , " sagði Emelie Benyi , sem stjórnaði rannsókninni .
Meiri húð og fleiri frumur Eitt af því sem getur valdið þessu er að hávaxið fólk er hreinlega með fleiri frumur í líkamanum út af stærð sinni og þar af leiðandi auknar líkur á að ein þeirra breyti sér í krabbameinsfrumu .
" Líkur á húðkrabbameini geta líka aukist með stærra svæði , meiri húð , sem tengist hæð , " hefur BBC eftir prófessor Dorothy Bennett frá University of London .
Sarah Williams , hjá krabbameinssamtökum í Bretlandi , benti á að rannsóknin tæki ekki tillit til annarra þátta eins og reykinga eða hvort konur færu í brjóstaskoðun eða ekki .
" Alveg sama hver hæð þín er þá geturðu gert ýmislegt til að minna líkurnar á krabbameini .
Ekki reykja , minnkaðu áfengisdrykkju , borðaðu hollt , hreyfðu þig , vertu í kjörþyngd og njóttu sólar á öruggan hátt , " bætti hún við .
