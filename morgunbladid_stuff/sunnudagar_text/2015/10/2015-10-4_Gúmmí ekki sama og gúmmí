Ekki er hlaupið að því að fjarlægja dekkjakurl af gervigrasi og hagkvæmara getur verið að endurnýja bæði gras og gúmmí .
Á hvern fermetra af gervigrasi þarf um 14 kíló af dekkja- eða gúmmíkurli eða rúm 8 tonn á einn sparkvöll og yfir 100 tonn á knattspyrnuvöll í fullri stærð .
Nýrri tegundir valla eru með betri fjöðrun undir grasinu og þurfa minna gúmmí ofan á .
Miðað er við að 14 kíló af dekkjakurli eða öðru gúmmíkurli þurfi til að þekja hvern fermetra af gervigrasi knattspyrnuvallar .
Gúmmíkurlið er sett á vellina til að þeir verði mýkri og til að halda þráðum grassins beinum .
Gervigrasvöllur í fullri stærð er um 8.000 fermetrar og magnið af kurli sem þarf til að þekja hann því í kringum 112 tonn .
Þrjár gerðir af gúmmíkurli Gúmmíkurlið sem þekur gervigrasvelli landsins er í grófum dráttum þrenns konar .
Í fyrsta lagi svart dekkjakurl , sem er framleitt úr ónýtum dekkjum og var notað á nær alla velli þar til fyrir um fimm árum .
Þetta er kurlið sem Læknafélagið hefur varað við .
Það er sjaldan lagt á nýja velli í dag , en margir vellir um land allt eru þó enn þaktir þessu óheilnæma og óþrifalega kurli , m.a. vellirnir hjá KR , Fylki , ÍR og Fram í Safamýri .
Tonnið af dekkjakurli kostar um 90 þúsund krónur .
Í annan stað er um að ræða húðað dekkjakurl sem er grænt að lit .
Það var aðeins notað til skamms tíma , en með tímanum veðrast litarefnið af og eftir stendur í raun sama svarta dekkjakurlið .
Þriðja gerðin er grátt gúmmíkurl eða iðnaðargúmmí .
Það gúmmí er endurunnið , en ekki úr dekkjum heldur er það unnið úr hráefni sem til fellur við framleiðslu á þéttilistum , þvottavélarfóðringum og fleiru .
Þetta gúmmí á ekki að innihalda sömu eiturefni og dekkjakurlið .
KSÍ hefur haft það í reglugerð hjá sér frá árinu 2012 að á nýja velli skuli sett grátt gúmmí í yfirborð valla en ekki dekkjakurl .
Tonnið af gráa gúmmíkurlinu mun kosta um 150 þúsund krónur tonnið .
Hægt er að fá enn hreinna gúmmíkurl sem er ekki endurunnið en tonnið af því kostar um 400 þúsund krónur .
Allt gúmmíkurl sem notað er á gervigrasvelli hér á landi er innflutt .
Ekki er því um það að ræða að bíldekkin sem spóla um götur hér á landi hafi endað líf sitt á gervigrasvöllum .
Í kjölfar umfjöllunar Sunnudagsblaðs Morgunblaðsins 13. september sl. hefur verið kallað eftir því úr ýmsum áttum að svart dekkjakurl verði fjarlægt af eldri völlum .
Að " ryksuga " upp dekkjakurl kallar á talsverðan kostnað og í mörgum tilvikum borgar sig frekar að skipta alfarið um gras og gúmmí .
Á nýrri völlum sem lagðir hafa verið á síðustu árum hefur verið valin sú leið að bæta fjöðrun í undirlagi gervigrassins og minnka þannig þörfina fyrir gúmmíkurl niður í fimm til átta kíló á hvern fermetra .
Gúmmíkurlið markaði tímamót Fyrsti gervigrasvöllurinn hér á landi var vígður í Laugardal árið 1984 .
Hann var lagður einföldu " teppi " en síðar komu fram vellir lagðir sandi sem þóttu ögn mýkri .
Farið var að nota gúmmíkurl sem ofaníburð fyrir gervigras rétt fyrir síðustu aldamót .
Fram að því höfðu meiðsli verið tíð og það þótti því marka tímamót þegar farið var að nota gúmmí enda varð það að spila á gervigrasi fyrir vikið líkara því að spila á alvöru grasvelli .
Ljóst er þó að það er ekki sama gúmmí og gúmmí .
Svart dekkjakurl eykur vissulega mýkt gervigrassins en í því eru engu að síður óheilnæm efni .
Eigi iðkendur að fá að njóta vafans þarf að skipta kurlinu út , eða leggja nýtt gras með hreinna gúmmíkurli sem ógnar ekki heilsu knattspyrnuiðkenda .
Heildsali sem flytur inn gúmmíkurl sagðist í samtali við blaðamann hafa fengið í kringum fimm símtöl á dag síðastliðnar tvær vikur frá fulltrúum sveitarfélaga eða íþróttafélaga sem vilja skoða möguleika á að skipta yfir í nýrri gervigrasvelli eða fjarlægja dekkjakurlið .
Samkvæmt upplýsingum frá KSÍ hefur mannvirkjanefnd sambandsins fjallað ítarlega um notkun dekkja- og gúmmíkurls á knattspyrnuvöllum undanfarið og stendur til að ræða þessi mál á stjórnarfundi KSÍ sem haldinn verður 8. október .
Í Reykjavík eru 30 sparkvellir , einnig nefndir battavellir eða boltagerði , og um land allt eru þessir vellir á þriðja hundrað .
Helmingur sparkvalla borgarinnar er með dekkjakurl sem efsta lag .
Þetta eru þeir vellir sem lagðir voru á árunum 2004-2009 eða í tengslum við sparkvallaátak KSÍ .
Alls styrkti KSÍ gerð 130 slíkra valla víða um landið á tímabilinu og var notað dekkjakurl á þá alla .
Nýrri sparkvellir borgarinnar , þeir sem hafa verið lagðir eða endurnýjaðir 2010 og síðar , eru ekki með dekkjakurli heldur með fjaðrandi undirlagi og ekkert gúmmíkurl er því notað til að þekja grasið .
Tillögunni frestað á ný Borgarfulltrúinn Kjartan Magnússon hefur lagt fram tillögu um að ÍTR fái fjárveitingu á næsta ári til að hefja endurbætur valla ( bæði sparkvalla og gervigrasvalla hjá íþróttafélögum í borginni ) sem eru með dekkjarkurl á yfirborði , og setja þess í stað viðurkennt gæðagras og gúmmí sem stenst ýtrustu heilbrigðis- og umhverfiskröfur .
Tillögunni , sem fyrst var lögð fram þann 18. september sl. , var frestað enn á ný á fundi Íþrótta- og tómstundaráðs sem haldinn var í gær , föstudag .
Í kjölfarið létu fulltrúar Sjálfstæðisflokksins bóka að þeir samþykktu málsmeðferðina í trausti þess að málið yrði ekki tafið frekar og fé veitt til þess í yfirstandandi fjárhagsáætlunarvinnu svo unnt verði að hefjast handa við umræddar framkvæmdir 2016 .
Kjartan hóf fyrst máls á því að skipta þyrfti út óheilnæmu dekkjakurli á gervigrasvöllum borgarinnar á vettvangi borgarinnar fyrir tveimur árum .
Enn hefur ekki verið neitt gefið út um hvort , hvenær eða hvernig borgin hyggst losa svarta dekkjakurlið af eldri völlum .
Segja dekkjakurlið horfið Þær upplýsingar fengust frá Reykjavíkurborg að lausleg athugun hefði leitt í ljós að á einhverjum af eldri sparkvöllum borgarinnar væri dekkjakurlið hverfandi eða að mestu horfið .
Þó fylgdi með að ekki hefði þó farið fram heildarúttekt á á sparkvöllum og ástandi þeirra eða magni dekkjakurls sem er til staðar á þessum völlum , sem í öllum tilfellum standa við grunnskóla og eru mikið notaðir af börnum .
