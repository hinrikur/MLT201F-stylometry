Róbert Lagerman og Daníel Már Sigurðsson munu heyja einvígi um Íslandsmeistaratitilinn í kotru í Ráðhúsi Reykjavíkur í dag , laugardag , klukkan 14 .
Kotra nýtur nú vaxandi vinsælda hér á landi en um er að ræða eitt elsta borðspil heims , mögulega það elsta , en til eru heimildir fyrir því að menn hafi byrjað að stunda það fyrir 5.000 árum .
Landslið Íslands tók fyrr í haust í annað sinn þátt í Evrópumeistaramótinu í kotru sem fram fór í Búdapest .
Hafnaði liðið í þrettánda sæti eftir að heilladísirnar yfirgáfu það á lokametrunum .
Þess má geta að Róbert Lagerman er landsliðseinvaldur .
" Þetta mót fer í reynslubankann fræga , og allir leikmenn eru betri eftir þessa reynslu í Búdapest .
Við mætum að ári til Kaupmannahafnar með mun meiri reynslu og visku í farteskinu , og þar getur allt gerst enda er Kaupmannahöfn hálfgerður heimavöllur okkar , " segir Róbert .
