Eins og undanfarin ár munu nemendur í Söngskólanum í Reykjavík gleðja kirkjugesti á höfuðborgarsvæðinu með söng sínum .
Þeir verða á ferðinni í dag , sunnudag , og á sunnudaginn eftir viku .
Það er Elísabet F. Eiríksdóttir söngkennari sem hefur umsjón með undirbúningi og allir hafa söngvararnir undirbúið og valið verkefni , í samráði við kennara sína og fengið leiðbeiningar hjá Jóni Stefánssyni , organista í Langholtskirkju .
" Eins og komið hefur fram í fjölmiðlum undanfarið , eiga tónlistarskólar í Reykjavíkurborg undir högg að sækja þar sem yfirvöldum borgar og ríkis kemur ekki saman um hverjum beri að styrkja framhaldsnám í tónlist og þá jafnframt miðnám í söng .
Nú er svo komið að fjölda tónlistarkennara hefur verið sagt upp störfum og stefnir í óefni , m.a. hjá Söngskólanum í Reykjavík .
Ef svo illa fer , sem horfir , gæti farið svo að þetta yrði í síðasta sinn sem nemendur sem stunda nám við Söngskólann í Reykjavík , gleðji kirkjugesti í Reykjavík og nágrannasveitarfélögum , með söng sínum , " segir Garðar Cortes , skólastjóri Söngskólans .
Dagskráin er sem hér segir í dag kl. 11 : Árbæjarkirkja : Salný Vala Óskarsdóttir , Áskirkja : Jara Hilmarsdóttir , Fella- og Hólakirkja : Sigríður Rósa Snorradóttir , Grensáskirkja : María Sól Ingólfsdóttir , Guðríðarkirkja : Steinunn Þorvaldsdóttir , Langholtskirkja : Vera Hjördís Matsdóttir , Lauganeskirkja : Einar Dagur Jónsson , Neskirkja : Elín Auðbjörg Pétursdóttir , Vídalínskirkja : Sigríður Ásta Olgeirsdóttir .
Seljakirkja kl. 14 Pétur Úlfarsson .
