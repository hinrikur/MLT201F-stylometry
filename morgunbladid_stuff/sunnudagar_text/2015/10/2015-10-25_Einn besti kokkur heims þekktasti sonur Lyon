Lyon er þriðja stærsta borg Frakklands .
Íbúar eru um hálf milljón og aðeins París og Marseille fjölmennari .
Í borginni og næsta nágrenni búa liðlega tvær milljónir og svæðið því það næstfjölmennasta , á eftir höfuðborginni og næsta nágrenni hennar .
Borgin er nokkuð miðsvæðis , um það bil 470 km sunnan Parísar , 320 km eru frá Lyon suður til Marseille við Miðjarðarhafið , 420 km eru til Strassborgar , 160 km til Genfar í Sviss og um 280 km til Tórínó suður á Ítalíu .
Lyon er þekkt fyrir gamlar minjar og merkileg kennileiti í sögu byggingarlistar og er þess vegna á heimsminjaskrá Unesco , Mennta- , vísinda- og menningarstofnunar Sameinuðu þjóðanna .
Borgin var löngum fræg fyrir silkiframleiðslu , er nú miðstöð bankastarfsemi í Frakklandi , þar er umsvifamikil starfsemi í efna- , lyfja- og líftækni og hugbúnaðargerð er mikilvæg atvinnugrein .
Þá eru í Lyon höfuðstöðvar alþjóðalögreglunnar Interpol .
Fyrst hér er fjallað um borgina vegna þess að þar er keppt á EM í fótbolta næsta sumar er rétt að geta þess að Lyon er mikil fótboltaborg ; ekki er langt síðan karlalið borgarinnar , Olympique Lyonnais , var það langbesta í Frakklandi og varð meistari nokkur ár í röð og kvennalið Lyon-borgar er eitt það albesta í Evrópu og hefur verið síðustu ár .
Lyon er þó líklega einna þekktust fyrir matargerðarlist og það þykir mikill gæðastimpill á franska borg .
Er reyndar í seinni tíð oft nefnd matarhöfuðborg landsins og þar með Evrópu , jafnvel heimsins .
Í borginni eru sagðir um 1.500 veitingastaðir af öllu mögulegu tagi .
Fremstur í flokki í matarfræðum þar um slóðir er maður að nafni Paul Bocuse , fæddur í febrúar 1926 í Lyon .
Hann hefur til áratuga rekið þar einn albesta veitingastað Frakklands , sá heitir l ' Auberge du Pont de Collonges og er rétt utan borgarmarkanna .
Matseðillinn er sígildur , hefur lítið breyst til fjölda ára og staðurinn er einn fárra veitingastaða í Frakklandi sem skartar þremur hinna eftirsóttu Michelin-stjarna ; þær verða ekki fleiri og þykja mesti mögulegi gæðastimpill .
Við Bocuse er kennd þekktasta matreiðslukeppni í heimi og oft nefnd heimsmeistarakeppnin ; Bocuse d ' Or sem margir Íslendingar kannast við enda hafa hérlendir matreiðslumeistarar keppt þar í mörg ár , oft með prýðilegum árangri .
Bocuse hefur haft gríðarleg áhrif á franska matargerðarlist í gegnum árin , bæði beint og óbeint , ekki síst vegna þess að margir nema hans hafi síðar slegið í gegn og þótt með þeim bestu .
Einn þeirra er Austurríkismaðurinn Eckart Witzigmann , fyrsti þýskumælandi matreiðslumeistarinn sem hlaut þrjár Michelin-stjörnur .
Árið 1975 eldaði Bocuse fyrstur manna trufflusúpu , í Elysée-höll í París , og hefur súpan síðan verið á matseðli veitingastaðar hans í Lyon sem V.G.E .
súpa ; eftir Valéry Giscard d ' Estaing , forseta landsins þegar súpan varð til .
