Þeir sem hata lykilorð og að þurfa að muna þau ættu að hugleiða að fá sér Yahoo-netfang en samskiptamiðillinn hefur nú gert byltingarkenndar breytingar á því hvernig notendur skrá sig inn í pósthólfin sín .
Þessu fylgir þó að notendur þurfa að fá sér sérstakt Yahoo-smáforrit í símana sína og þeir sem kunna ekki að meta þetta nýja fyrirkomulag geta áfram fengið að gera þetta á " gamla og góða " mátann .
En þannig virkar þessi nýjung að í hvert skipti sem notendur fara inn í pósthólfið sitt ; á tölvum eða annars staðar kveikir forritið á sér í snjallsímanum og spyr hvort viðkomandi sé akkúrat á þessari stundu að fara að skoða póstinn sinn .
Einfaldur smellur með fingrinum ; á já eða nei ; opnar svo leiðina áfram inn í póstinn .
Yahoo fullyrðir að þessi nýja aðferð sé talsvert öruggari en að skrá sig inn með lykilorðinu og ef símanum þínum er stolið eða hann týnist er hægt að fá þessar tilkynningar áframsendar í tölvupósti eða í önnur " vara-símanúmer " sem eru skráð strax í byrjun .
Því er spáð að smám saman muni það að skrá sig inn með hefðbundnum lykilorðum hverfa alveg í stafrænu tilverunni og eru fyrirtæki eins og PayPal að þróa eigin aðgangskerfi þannig að þau séu óþörf .
