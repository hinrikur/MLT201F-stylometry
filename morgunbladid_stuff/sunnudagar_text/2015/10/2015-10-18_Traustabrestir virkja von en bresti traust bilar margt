Það eru órólegir tímar .
Það virðist fáu að treysta í augnablikinu .
Olíuverð er lágt , álverð er lágt , verð á makríl hefur lækkað og lengi virtist sem gjaldmiðlastríð væri yfirvofandi því allir þyrftu að fá að vera með sína mynt hlutfallslega lægri í skráningu en hinir .
Það er nú verkurinn , því að gjaldmiðlar stilla sig af innbyrðis .
Ef einn lækkar kemur hækkun fram .
Fái einn að lækka í friði gleypa aðrir lækkunina vandræðalítið .
En þegar lækkun er orðin allra gjaldmiðla mál gengur dæmið ekki upp .
Slagurinn snýst um samkeppnisstöðu útflutningsgreina .
Gjaldmiðlaórói eykst þegar einstaka stórþjóðir áskilja sér rétt til handstýringar , oftast þó án þess að viðurkenna það .
Tveir heimar í einum Kína er enn kommúnistaríki .
Á sama tíma byggist þar upp risavaxinn markaður sem að nokkru lýtur frjálsum lögmálum .
Bankakerfinu er enn stýrt af hinu opinbera og ríkisvaldið er hvergi langt undan .
Þessi tvíbenta tilvera er ekki endilega sá jarðvegur þar sem traustið festir best rætur .
Það vekur óneitanlega athygli að í kommúnistaríkinu Kína eru tæplega 600 einstaklingar sem eiga , hver og einn , eignir sem metnar eru á meira en 1 milljarð dollara .
Það eru rúmlega 125 milljarðar króna .
Og venjulegir milljónamæringar eru auðvitað margfalt fleiri og Kína er komið í hóp þeirra 20 ríkja þar sem milljónamæringar eru flestir .
Það þykir gefast prýðilega að blanda saman félagslegum viðhorfum í hæfilegum skömmtum við frjálshyggju kapítalismans í hæfilegum skömmtum .
Norðurlöndin 5 telja sér a.m.k. trú um að þeim hafi tekist að gera þetta .
En í Kína fer ekki fram þess háttar blöndun .
Þar er reynt að hafa kerfi kommúnismans og kapítalismans eins og tvær samsíða reimar sem snúi sameiginlega kínversku þjóðarvélinni .
Risavaxin tilraun af því tagi hefur ekki verið reynd áður .
Surg og milljónamæringar Þegar að þessi mikla vél tók að hiksta fyrir fáeinum misserum vissu menn ekki hvort önnur reimin væri að gefa sig eða hin að herða svo að , að takturinn þarna á milli væri að rofna .
Það fyrsta sem skaddaðist var þó traustið .
Bréf á hinum hálffrjálsa markaði hrundu .
Þá var gripið inn í af yfirvöldum .
Þau inngrip þóttu ekki trúverðug .
Litlir fjárfestar fóru verst út úr áfallinu , þeir sömu og höfðu stokkið síðastir um borð í fleyið sem stefndi til hins nýja kínverska draums .
Kínverskum milljónamæringum fækkaði líka eitthvað .
Milljónamæringar er reyndar ekki mjög trúverðugt hugtak lengur .
Milljónamæringur í dollurum talið þótti burgeis fyrir fáeinum áratugum .
Sá sem nú á einbýlishús , innbú og bíl telst milljóner .
Þegar talað var um milljónamæringa á Íslandi var viðmiðunin milljónin fyrir myntbreytinguna árið 1980 .
Þá voru tvö núll skorin aftan af og þúsund krónur urðu að tíkalli og það látið heita efnahagsaðgerð .
Afskurðurinn átti að skapa traust .
Hefði eitthvað annað fylgt með hefði kannski verið einhver glóra í aðgerðinni .
En það var ekki og íslensk ársverðbólga var komin í 80% þremur árum síðar og þriggja mánaða verðbólgan orðin rúm 120% .
Þá var ekki auðvelt að vera með verðtryggt lán á íbúðinni sinni .
En samt datt engum stjórnmálamanni í hug að það þyrfti að bæta almenningi vandræðin sem hann var kominn í með vísun til " forsendubrests " eins og gert var vegna 8% verðbólgu rúmu 31 ári síðar .
En sá sem veifar nú einum listaskáldsseðli er með 1 milljón gamla í hendinni .
Nú er öldin önnur Nú verða hagfræðingar heimsins hins vegar skelkaðir falli verðbólga undir 2 prósentin mánuðum saman .
Það er talið merki um efnahagslega stöðnun eða tákn þess að kreppa sé að skella á .
Í heilbrigðu efnahagslífi er því innbyggt , að mynt rýrni um rúm 20 prósent á hverjum áratug .
Yfirborðsgutlarar umræðunnar hér láta oft eins og slíkt sé bundið við íslensku krónuna .
Þeir sömu hrósuðu evrunni fyrir að hafa styrkst jafnt og þétt í 10 ár áður en undirstöður hennar hrundu .
Haldi mynt bærilega bendir það vissulega til þess að grundvöllur hennar , efnahagslífið í hverju landi , sé gott .
Myntin er þó miklu fremur mælikvarði en gerandi .
Það er ekki fyrr en mynt hættir að lúta efnahagslegum lögmálum sem hún verður þjóð hættuleg .
Gjaldmiðill eins og króna , notuð af fámennri þjóð eða fjölmennri getur styrkst óþægilega mikið eða fallið vegna efnahagslegs áfalls með tilheyrandi óþægindum fyrir ýmsa .
En öllu skiptir að hún sé að taka mið af efnahagslegum kringumstæðum sinnar þjóðar .
Verði slíkar breytingar á gildandi mynt í landi vegna ástands annars staðar , er sú þjóð í stórhættulegri stöðu .
Þetta segir sig auðvitað sjálft .
En þeim sem dugar það ekki má benda á Grikkland , Portúgal , Spán og Írland og raunar fleiri lönd í evrusamstarfinu , t.d. Finnland .
Neytandinn treystir ekki stöðunni En segja má að lausir aurar , í hvaða mynt sem er , og geymdir eru undir kodda rýrni hratt , rétt eins og vöðvi mannslíkama sem ekki fær viðnám .
Í " heilbrigðri verðbólgu " rýrnar myntin og því þarf hún aðstoð ef að hún á að duga til sparnaðar .
Þar koma arðbærar fjárfestingar og vextir til og breytir ekki neinu hvort þeir séu formlega verðtryggðir eða ekki .
Um þessar mundir er enn eitt , sem algilt þótti , sem tapað hefur trausti : Græddur er geymdur eyrir .
Stærstu hagkerfi heims bjóða ekki upp á vaxtakjör sem ýta undir sparnað .
Lán hafa verið á útsölu árum saman .
Samt fara hagkerfin ekki í gang .
Árið 1973 rauk olíuverð upp úr öllu valdi .
Það var mikið högg víða , m.a. hér á landi .
Síðustu árin hefur olíuverð fallið mikið .
Þá þróun sá enginn fyrir .
Neytandinn , ekki síst í þeim ríkjum sem háðust eru þeim orkugjafa , ætti að vera í sjöunda himni .
Og er það vísast .
Efnahagssérfræðingar höfðu spáð því að þessi mikla olíuverðslækkun myndi fljótlega ýta undir neyslu og efnahagslífið í framhaldinu því taka jákvæðan kipp .
Eftirhreytur efnahagskreppunnar myndu hverfa eins og dögg fyrir sólu .
Og einnig þess vegna myndu seðlabankar þurfa að hækka sína vexti á ný .
Þá myndi hagur sparenda vænkast .
Banki guggnar , mýta bregst Seðlabanki Bandaríkjanna tilkynnti með töluverðum fyrirvara að vextir hans myndu að öllum líkindum hækka í áföngum frá miðju ári 2015 .
En það gerðist ekki .
Þessum orðum bankans mátti ekki treysta .
Það er ekki gott .
Margir halda enn í þá mýtu að seðlabankar búi yfir þekkingu sem annars staðar sé ekki að finna og geti af dulrænum ástæðum spáð betur fyrir um framtíðina en aðrir .
Þeir sömu urðu því hræddir þegar boðaðar hækkanir skiluðu sér ekki .
Hvers vegna þorði bandaríski seðlabankinn ekki að standa við áætlun sína um að vaxtahækkanir hæfust á miðju þessu ári , spurðu þeir óttaslegnir .
Ekki gat það verið vegna taugaveiklunar á hlutabréfamarkaði og krafna þaðan um að vaxtahækkun yrði að bíða .
Réði slíkt ákvörðum bankans væri lítið í hann spunnið .
Líklegast er talið að bankinn hafi enn áhyggjur af undirstöðum efnahagslífsins á heimsvísu .
Kína , Evrópusambandið , Brasilía og Rússland , svo helftin af mannkyni sé nefnd til dæmis , standa öll illa .
Yfirlýsingar forystumanna þessara landa um að horfurnar séu bærilegar hafa lítið gildi .
" Munnlegir samningar eru ekki virði pappírsins sem þeir eru skrifaðir á , " sagði gamli mógúllinn í Hollywood forðum .
Og það þinglýsir enginn traustsyfirlýsingum þjóðarleiðtoga sem veði .
Stjórnmálaleg staða á heimsvísu styrkir ekki trúna á efnahagsþróunina .
Ísrael , Egyptaland , Sádi-Arabía og fleiri hefðbundnir bandamenn treysta ekki Bandaríkjunum lengur .
Efnahagsþvinganir gagnvart Rússum vegna Úkraínu og Krímskaga hjálpa ekki efnahagslífi þvingunarríkjanna og hafa minni áhrif en ef barn skyti í átt til Pútíns með vatnsbyssu .
Skriðufall trausts Eitthvert mesta traustshrap sem orðið hefur síðustu misserin snýr að Evrópusambandinu .
Yfirlýsingar forráðamanna þess um traustan grundvöll evrunnar höfðu minna gildi en yfirlýsingar hefðbundinna ponzi-svindlara , eins og Charles Ponzi sjálfs árið 1920 eða Bernard Madoffs tæpri öld síðar .
Sá síðarnefndi , sem sagður er hafa svikið 65 milljarða dollara út úr skjólstæðingum sínum , var rúmlega sjötugur dæmdur í 150 ára fangelsi í Bandaríkjunum .
Eru taldar jafnmiklar líkur á því að hann sitji dóminn til enda og að hann greiði skuldir sínar til baka .
Flóttamannabylgjan kom ESB algjörlega í opna skjöldu .
Yfirgangur stórríkjanna í sambandinu gagnvart þeim smærri hefur tekið mikinn toll af trausti .
Fyrst var sagt að allir flóttamenn væru velkomnir .
Því næst var reynt að þvinga smáþjóðir sambandsins til að taka á móti fleiri flóttamönnum en þær vildu .
Nú er reynt að kaupa Tyrki til að girða flóttamennina af inni hjá sér .
Þar eru 600.000 manns í flóttamannabúðum , en 1.900.000 að auki eru dreifðir um Tyrkland .
Valdamenn þar höfðu gefið í skyn að stórum hluta þess mannfjölda yrði beint til Evrópusambandsins , enda væru allir sagðir velkomnir þangað .
Þá supu menn hveljur í Brussel .
Niðurstaðan varð sú , eftir neyðarfund , að bjóða Tyrkjum milljarða evra " styrk " til að halda flóttamönnum uppi í Tyrklandi og bæta aðbúnað þeirra eins og fært væri .
Tyrkir fundu fljótt að þeir voru komnir með tak .
Þeir vildu meira .
Þeir eru fyrir löngu hættir að treysta fagurgala frá Brussel .
Nú heimta þeir frjálsa för fyrir 75 milljónir Tyrkja um ESB lönd , þótt þeir séu ekki í sambandinu .
Og þeir krefjast þess að þegar verði " opnaðir nokkrir kaflar " til að sýna að áratuga aðildarviðræður Tyrkja séu enn í gangi .
Búrókratar í Brussel og Þýskalandi hafa engin spil á höndunum .
Seinustu ákvarðanir þeirra geta valdið stjórnmálalegum vandræðum víða í ESB , ekki síst í Þýskalandi sjálfu .
Dísiláföll Það varð verulegt áfall þar í landi þegar að nýlega komst upp um víðtæk undanbrögð stórfyrirtækisins Volkswagen varðandi útblástur dísilbifreiða .
Þýsk iðnfyrirtæki hafa lengi verið ímynd trausts .
Auðvitað er þetta atvik , þótt stórt sé í sniðum , enginn allsherjar áfellisdómur um þýskt atvinnulíf eða útflutningsiðnað landsins .
Ekki er ástæða til að efast um að landið sé í þeim efnum enn í fremstu röð .
En traustið hefur þó óneitanlega veikst .
Rétttrúnaðurinn tengdur loftslagsmálum hefur einnig misst traust í þessum hremmingum .
Yfirvöld víða um heim höfðu tekið trú á dísilvélina og þvingað almenning , með því að beita skattlagningarvaldinu fyrir sig , til að taka sömu trú .
Nokkuð er síðan grunsemdir vöknuðu um að ekki væri allt sem sýndist varðandi dísilvélina og hversu miklu vistvænni hún ætti að vera en bensínvélin .
Nú er spurningin sú hvort dísilvélin í bílum lifi áfallið af .
Forna málið Þetta er ekki fyrsta hneykslismálið tengt dísilnum .
Fyrsta málið af því tagi er þó annarrar gerðar og meira en hundrað ára .
Enn er dulúð yfir því máli .
Sjálfur hugmyndasmiður dísilvélarinnar , Rudolf Diesel , var miðdepillinn í því hneyksli .
Uppfinningamaðurinn hvarf hinn 29. september árið 1913 .
Hann var farþegi í ferju á leið frá Antwerpen til Harwich , ensks hafnarbæjar við Norðursjóinn .
Eftir kvöldverð hafði hann haldið til klefa síns , en þó ekki háttað .
Lík hans fannst við Noregsstrendur 10 dögum síðar .
Diesel er talinn hafa verið á leið til Englands til að ræða hugsanlega sölu á dísilvélum sínum til breska sjóhersins .
Getgátur hafa verið uppi um að Diesel hafi verið myrtur til að koma í veg fyrir að upplýsingar um hina nýju tækni hans kæmust í hendur Breta .
En aðrir hafa hins vegar bent á að fjárhagsstaða hans hafi á þessu augnabliki verið svo erfið að ekki megi útiloka að Diesel hafi fyrirfarið sér af þeim ástæðum .
Hitt er staðreynd að breskir kafbátar urðu að láta gufuvélina duga til að knýja kafbáta sína í fyrri heimsstyrjöldinni .
En þetta er önnur saga , hvort sem hugvitsmaðurinn var myrtur eða hann treysti sér ekki lengur til að horfast í augu við lífið .
Án trausts er öll tilveran svo miklu erfiðari .
