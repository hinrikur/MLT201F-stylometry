Gífurlegar framfarir hafa orðið í þróun gervilima á undanförnum árum .
Þannig hefur vélbúnaður tekið við af föstu móti , sem gerir einstaklingum kleift að taka utan um hluti , heilsa með handabandi og almennt hreyfa fingur eins og um raunverulega hönd sé að ræða .
DARPA , rannsóknarstofnun bandaríska hersins , hefur nú stigið skrefinu lengra en stofnunin hefur upplýst um jákvæðar niðurstöður rannsóknar á því hvort hægt sé að láta notanda gervilims finna tilfinningu í gegnum gerviliminn .
" Með því að tengja skynjara frá vélarmi / gervilim í heilann er hægt að kalla fram tilfinningu eins og um raunverulega hönd sé að ræða , " segir Justin Sanchez , verkefnastjóri verkefnisins hjá DARPA , í fréttatilkynningu sem stofnunin hefur sent frá sér .
Tæknin er enn á þróunarstigi en gefur vísbendingu um hvað koma skal á næstu árum og áratugum .
