Síðustu tvær vikur hafa netverjar deilt ýmsu er varðar geðheilsu , margir sinni eigin reynslu , á samfélagsmiðlunum undir myllumerkinu égerekkitabú .
Bryndís Ásmundsdóttir leik- og söngkona er ein af þeim sem eru ekki tabú og ein þeirra sem óttast ekki að ræða geðheilsu opinberlega .
Hún segir að það sé jafnvel gott að kollvarpa slíkri umræðu alveg , slá á létta strengi og gera grín að sjálfum sér , eigin sorgum og áföllum .
Sjálf hefur hún nýlokið námskeiði í uppistandi hjá Þorsteini Guðmundssyni þar sem hún segist hafa leikið sér að því að gera grín að málefninu og öðru sem stundum er tabú .
Og hún segist vel geta hugsað sér að gera það áfram .
" Þetta námskeið var ótrúlega skemmtilegt og Þorsteinn Guðmundsson frábær kennari .
Við enduðum svo námskeiðið á því að koma fram í Þjóðleikhúskjallaranum .
Ég hringdi í Þorstein þann sama dag og sagðist vera " svolítið upptekin " ...
hmm , hvort ég gæti ekki bara komið fram á næsta námskeiði , " segir Bryndís hlæjandi og bætir við að hún myndi alvarlega hugsa sig um að hætta í leiklistinni ef hún hætti að fá fiðring í magann þegar hún kemur fram .
" Ég var svolítið í uppistandi fyrir um 15 árum en hef ekki gert þetta í mörg , mörg ár .
Þetta voru skulum við segja ákveðin tímamót í mínu lífi og ég ákvað að skella mér .
Því ef maður er búinn að ganga í gegnum erfiða hluti finnur maður svo vel hvar gleðin og húmorinn liggur , " segir Bryndís .
Vinalegur Hafnarfjörður Við hittumst í Hafnarfirði þar sem Bryndís býr nú ásamt þremur börnum sínum .
Við röltum heillengi um bæinn og ljósmyndari smellir myndum af Bryndísi þegar færi gefst milli skúra .
Hafnfirðingar eru svolítið áhugasamir um þennan gjörning .
Tvær huggulegar konur á besta aldri stöðva blaðamann og spyrja hvort þetta sé ekki Bryndís Ásmunds sem er verið að mynda þarna uppi á hæðinni en þær eru dyggir aðdáendur .
" Hún er svo sérstaklega falleg hún Bryndís " – " Bjó hún ekki síðast í Hveragerði ? " Og jú það passar , þar bjó Bryndís með barnsföður sínum , Fjölni Þorgeirssyni , um tíma en flutti í í Fjörðinn árið 2014 eftir að þau slitu samvistir .
Hún segir bæinn vera stað þar sem hún geti hugsað sér að búa til frambúðar , rólegt og gott umhverfi og fólkið afar vinalegt , eins og sést jú vel á þessum degi .
Keyrði upp stuðið á fúlasta staðnum Bryndís er nýkomin að norðan þar sem hún söng í Tinu Turner-sýningu fyrir fullu húsi .
Það er langt síðan Bryndís fór að sinna því að koma fram sem rokkgyðjan og er afar eftirsótt sem slík .
Hún á ekki erfitt með að túlka þessar kanónur söngkvenna og önnur sem hún hefur tekið listavel er Janis Joplin en Ólafur Haukur Símonarson skrifaði verkið Janis Joplin 27 fyrir tvær leik- og söngkonur ; Ilmi Kristjánsdóttur og Bryndísi , á sínum tíma .
Bryndís er þó ekki bara með þessa sérstaklega kraftmiklu rödd og sviðsframkomu .
Hún hefur líka ákveðið " stuðgen " , sem gerir það að verkum að hún á afar auðvelt með að hrista upp í fólki , þjappa því saman og búa til stemningu .
Það er auðvelt að verða vinsæll veislustjóri hafi maður þetta til að bera .
Undirrituð hefur meðal annars verið viðstödd brúðkaup þar sem Bryndís var aðalmanneskjan í því að allt væri gaman og hún hætti ekki fyrr en hver einasti gestur var farinn að hrista af sér spjarirnar á dansgólfinu .
Gætirðu komið inn á fúlasta stað í heimi og keyrt upp stuðið ? " Ég segi já vegna þess að ég tel mig hafa reynt það .
Ég var einu sinni fengin til að fara á Litla-Hraun að skemmta .
Skiljanlega var stemningin þar kannski ekki upp á það besta .
Flestir voru með hettuna dregna yfir höfuðið og sýndu lítil svipbrigði .
Ég hætti ekki fyrr en þeir voru allir farnir að brosa , flauta og klappa .
Mér finnst það æði og ég yfirgef helst ekki svæðið fyrr en allir eru farnir að finna einhverja smá gleði .
Ég er fremur fljót að lesa fólk og það hjálpar , ég reyni þá að ná til viðkomandi , sem þarf kannski meira á því að halda en aðrir .
" Bryndís hefur komið við á hinum margvíslegustu stöðum í lífinu og tekið sér fjölbreytileg og oft ekki dæmigerð verkefni fyrir hendur .
Þannig hefur hún prófað að spranga um á sundbol í fegurðarsamkeppni og vera valin vinsælasta stúlkan .
Hún flutti að heiman 16 ára og fór í menntaskóla úti á landi , hún túraði kornung á djassfestivölum í Bandaríkjunum og var þar einnig um tíma í föstu starfi í söngleik , ein síns liðs og rétt um tvítugt .
Hún á þrjú börn , þar af eitt í miðju krefjandi námi í Leiklistarskóla Íslands .
Þessa dagana er Bryndís meðal annars að þróa námskeið fyrir þjónustugeirann en hún starfaði sem þjónn í " gamla daga " eins og hún segir ; í einhver 15-16 ár .
" Sem gamall þjónn finnst mér svo áberandi hvað þjónusta hérlendis hefur dalað , þetta var svo mikilvægur þáttur í öllum rekstri hér áður fyrr .
Ég hugsa að þetta sé engan veginn þeim að kenna sem eru í framlínu þjónustunnar heldur eru þetta ekkert nema duglegir krakkar og fólk sem vantar hreinlega leiðsögn og kennslu .
Svo að ég sauð saman þrælskemmtilegt námskeið , bæði fyrir fyrirtæki og veitingastaði , sem snýst bæði um að hrista hópinn aðeins saman og fara í gegnum mannleg samskipti , almenna kurteisi , snyrtimennsku og almennt það sem skiptir máli í samskipum við viðskiptavininn .
Ég gerði tilraun með námskeiðið á Sushi Train fyrir stuttu og það vakti gríðarlega lukku og ég er á leið þangað aftur bráðlega með annað námskeið .
" Bryndís hefur líka verið með einka- og hóptíma í sviðsframkomu fyrir til að mynda tónlistarfólk .
" Það er eitt að vera tæknilega frábær söngvari , með tóneyrað upp á tíu og röddina hundrað prósent en vera svo steindauður á sviði .
Það er þessi túlkun sem ég nota sjálf þegar ég er á sviði sem ég hef verið að miðla .
" Axlirnar kysstust af vanlíðan En það að syngja og leika og fylgja draumum sínum almennt segir Bryndís þó hafa legið í hálfgerðum dvala tæp síðustu þrjú árin .
" Sá kraftur er að koma til baka .
Ég finn að ég er tilbúin á ný til að gera það sem ég elska að gera .
Það er ekki ýkja langur tími frá því að axlirnar á mér næstum kysstust , mér leið svo illa .
En ég er á réttri leið og nú eru spurningar eins og " hvað vil ég prófa næst ? " áleitnar .
" Bryndís segir síðustu árin hafa verið hálfgerða rússíbanareið .
" Síðastliðið haust var svo komið að mér fannst ég ekki geta haldið áfram , það var myrkt tímabil og til að ná mér á strik lagðist ég inn á Heilsustofnun NLFÍ og var þar í fimm vikur .
Það reyndist mér afar vel , starfsfólkið er yndislegt og það er svo magnað að þótt maður sé útskrifaður getur maður alltaf hringt þangað og fengið aðstoð ef eitthvað bjátar á .
Það er mikið öryggi að finna fyrir því .
Og þegar komið er út heldur maður áfram að sinna sjálfum sér af þeirri umhyggju og í þeirri rútínu sem þeir kenna manni .
En auðvitað er þetta alltaf vinna .
Stundum fer maður tvö skref aftur á bak og svo aftur eitt áfram .
" Ekki þykir Bryndísi síður gott að heyra frá sínum nánustu hve augljós styrkur hennar er orðinn .
" Mér þykir ofboðslega vænt um að heyra fólkið sem stendur mér næst segja mér hvað það er mikill munur á mér .
Að það sjái hvernig ég er að snúa aftur til míns fyrra horfs , það sé himinn og haf þar á milli .
" Áhuginn á geðheilbrigðismálum eykst bara Þú hefur alltaf verið óhrædd við að miðla af eigin reynslu , þú hefur til dæmis sagt frá því í viðtölum hvernig það að var að upplifa erfitt fæðingarþunglyndi .
Er aldrei erfitt að vera opinskár með slíka reynslu ? " Mér hefur alltaf þótt gott að gefa og það á marga vegu .
Þegar ég var lítil fannst mér ótrúlega gaman að koma fólki til að hlæja og þykir auðvitað enn .
Það er svo góð tilfinning , svo gott að sjá ef maður nær að gleðja náungann og ætlast ekki til þess að fá eitthvað í staðinn .
Ég hef fundið hvað það skiptir miklu máli að tala líka um það sem er ekki auðvelt og fyndið .
Því það er ekkert mál að tala yfirborðskennt um hvað þú og allt í kringum þig er frábært og æðislegt .
Það að tala um hinar hliðar lífsins sýnir þér líka um leið að þú ert ekki einn .
Mér þótti til dæmis ótrúlega vænt um það að ég var beðin að halda fyrirlestur í Menntaskólanum í Reykjavík um daginn og tala þar um kvíða , þunglyndi og áföll og hvernig það er fyrir mig að fá kvíðaköst en ég hef fengið það heiftarleg kvíðaköst að ég hef ekki komist fram úr rúminu .
" Þessu tengt hefur Bryndís einnig komið víðar við .
Þannig var hún verkefnisstjóri árlegra styrktartónleika Þú getur ! á síðasta ári , en fyrir þeim tónleikum stendur samnefndur styrktarsjóður sem hefur það að markmiði að styrkja þá til náms sem eru að glíma við eða hafa glímt við geðsjúkdóm .
Frá því að sjóðurinn var stofnaður hafa um hundrað manns verið styrktir til náms .
" Þetta er svo brýnt málefni .
Rauði krossinn rekur hér í Hafnarfirði Lækinn , sem er athvarf fyrir fólk með geðraskanir , og ég hef kíkt þangað í kaffisopa sem og í athvarf þeirra við Hverfisgötu í Reykjavík .
Ég hef mikinn áhuga á þessu öllu ; mannlegu eðli og mannlegu óeðli og þessi áhugi vex bara .
" Síðustu ár verið mikill skóli Bryndís er þessa dagana á fullu að syngja og skemmta út um allar trissur og svo er öðru hverju " í búðarleik " eins og hún orðar það sjálf en vinafólk hennar á verslunina Systur og maka við Laugaveg þar sem Bryndís stendur stundum vaktina .
Það er mikið líf á Laugaveginum og gaman að vera í daglegum samskiptum við alls konar fólk að sögn Bryndísar .
En er ástin ekkert að banka upp á ? " Ég kýs að svara eins og Páll Óskar Hjálmtýsson sagði einhvern tímann þegar hann var spurður af hverju hann ætti ekki kærasta : " Maður þarf fyrst að taka til heima hjá sér áður en maður býður einhverjum í heimsókn ! " Góður vinur minn spurði mig hvort ég ætlaði ekki að skella mér á deit og ég var svona efins í svörum , hvort það væri nokkuð ráðlegt eins og stæði .
Þá sagði hann við mig : " Sko , Bryndís mín .
Stefnumót er stefnumót , þú þarft ekki að flytja inn á hann ! " segir Bryndís og skellihlær .
" Þetta lýsir mér kannski svolítið , ég verð alltaf svo sjúklega barnalega ástfangin og hrifnæm að það er vandræðalegt .
Síðustu ár hafa verið mikill skóli í þessum málum .
Í dag veit ég hvað ég vil og ég veit hvað ég á skilið .
Ég veit líka að andlegt ofbeldi í sambandi getur drepið , það er bara þannig , og ég stíg varlega til jarðar þótt ég sé ekki með karlmannsfælu framan á húsinu .
Ástin bankar líka upp á einhvern daginn og þá verð ég tilbúin .
" Hvað segir fólkið hennar ? Franz Gunnarsson , með Bryndísi í hljómsveitinni Búðabandinu í fjöldamörg ár .
Kostir : " Hún er traust vinkona sem alltaf er hægt að leita til .
Gífurlega hress týpa með smitandi gleði þegar vel liggur á henni .
Frábær skemmtikraftur sem leggur sig alla fram á sviðinu , einstaklega gott að vinna með henni í músíkinni .
" Gallar : " Það er einn hrikalegur galli sem hefur fylgt Bryndísi síðan ég kynntist henni í grunnskóla og sá er að allan þennan tíma hefur aldrei komið út sólóplata með henni .
Ég bara hreinlega skil það ekki .
" Bryndís Björk Ásgeirsdóttir vinkona .
Kostir : " Bryndís er einstaklega hjartahlý og yndisleg manneskja , algert sjarmatröll , skemmtileg og hugmyndarík .
Ég stend mig í sífellu að því að dást að hugrekki hennar og þrautseigju .
Hún er mikill orkubolti og er drifin áfram af ástríðu fyrir því sem hún gerir .
" Gallar : " Hún hefur kosti sem geta orðið gallar við ákveðnar aðstæður .
Hún er til dæmis svo drífandi og tilbúin til að koma hlutum á hreyfingu að hún á það til að fara dálítið fram úr sjálfri sér .
" Ilmur Kristjánsdóttir , bekkjarsystir í Leiklistarskóla Íslands : Kostir : " Bryndís er dugleg að halda heimili og ég tengi það við leiklistarskólann því það var alltaf gott að koma heim til hennar að hvíla sig .
Hún átti fallega hluti og eldaði góðan mat .
Maður fór heim til Bryndísar eins og að fara heim til ömmu og láta dekra við sig .
Bryndís er hjartahlý og vill fólki vel .
" Gallar : " Hún er eyðslukló , en það kemur sér vel fyrir alla sem umgangast hana , hún er mjög örlát .
" 