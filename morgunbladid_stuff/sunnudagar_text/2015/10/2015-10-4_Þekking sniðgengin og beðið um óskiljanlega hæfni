Grunnhugmyndin á bak við nýja aðalnámskrá fyrir grunnskóla er að beina athyglinni að hæfni nemendanna og það er gott og jákvætt .
En mér finnst menn hafa annars vegar tekið allt of stór skref í að sniðganga lýsingu á þekkingaratriðum og ennfremur tel ég mörg af hæfniviðmiðum námskrárinnar allt of háleit .
Þar að auki virðast mér matsviðmið einkunnanna vera of lík og grunar að erfitt geti orðið fyrir kennara að úrskurða af hverju til dæmis eigi að gefa B en ekki A , " segir Hilmar Hilmarsson , fyrrverandi skólastjóri Réttarholtsskóla .
Þótt nokkuð sé síðan Hilmar setti fram gagnrýni á aðalnámskrá grunnskóla og svokölluð hæfniviðmið sem liggja til grundvallar nýjum hæfnieinkunnum , meðal annars í blaðaskrifum , er gagnrýni hans og fleiri í skólakerfinu eitthvað sem fleiri eru að velta fyrir sér nú í ár en kannski áður þar sem þetta nýja fyrirkomulag við útskrift 10. bekkinga er að komast í framkvæmd og verða að veruleika nú í vor .
" Útfærslan á annars góðri hugmynd ; að leggja rækt við það hvernig nemendur geti nýtt sér þekkingu sína , dregið ályktanir , rökstutt mál sitt , og svo framvegis ; er ekki nógu góð í þessari námskrá .
Í fyrsta lagi finnst mér hæfniviðmiðin ganga allt of langt í að sniðganga þekkingu og hugtök og vitneskja sem menn eiga að kunna skil á er ekki nægilega vel skilgreind .
Ég er ekki að tala um að þetta hefði átt vera eins og í gömlu námskránni en hér er gengið mun lengra en gert er til dæmis í sænsku og finnsku námskránum .
Taka má samfélagsfræðina sem dæmi þar sem ákveðnir meginþættir í sögu Finnlands eru sérstaklega tíndir til .
Í íslensku námskránni er talað mjög óskýrt í þessum efnum ; landnámið , sjálfstæðisbaráttan og fleira ; það er hvergi minnst á það .
Þannig að það er engin trygging fyrir því að það verði samræmi í þekkingu milli nemenda á veigamiklum atriðum .
" Hilmar segir að þar sem þó sé talað um þekkingu sé orðalagið oft ónákvæmt .
" Á einum stað stendur til dæmis að í málfræði eigi nemendur að kunna skil á helstu málfræðihugtökum án þess að nefna hver þau eru .
Það getur verið mikill munur á því hvaða málfræðihugtök kennarar telja til þeirra helstu og mikilvægustu .
Málfræði hefur að margra áliti verið of fyrirferðarmikil í íslenskukennslu og hér hefði verið gott að kveða skýrar að orði .
" Annað sem Hilmar hefur gagnrýnt er óraunhæfar kröfur sem hæfniviðmiðin gera að hans mati til barnanna .
" Þau eru mjög hátimbruð á köflum og oft afar stórfengleg hæfni sem krakkarnir eiga að geta sýnt .
Stórkarlalegustu dæmin er að finna í viðmiðum fyrir dans og leiklist .
Þar er lýst hæfni sem ómögulegt er að sjá hvernig skólarnir eiga að hafa mannskap , tíma og getu til að þróa hjá nemendum sínum .
" Hver skóli má túlka og aðlaga aðalnámskrá að einhverju leyti .
Hilmar segir að um leið sé henni ætlað það hlutverk að samræma það starf sem fer fram í skólum .
" En það er hins vegar svo margt í henni sem er loðið og kallar á túlkun að það ógnar samræminu .
Börn eru skyldug til að vera í skólum og það hvílir á herðum löggjafans með hvaða hætti þeirri skyldu er framfylgt .
Og með hliðsjón af því finnst manni svigrúm einstakra skóla og kennara ansi mikið .
Fyrir löngu boðaði ráðuneytið útgáfu leiðbeiningarbæklings um framkvæmd námsmats í hinum nýja anda .
Ekkert bólar á honum .
" Aðalnámskráin hefur reglugerðarígildi og Hilmar segir að hún þurfi eins og aðrar reglugerðir að vera skýr og framkvæmanleg .
Sem dæmi um óskýrt orðalag nefnir hann að í hæfniviðmiðum fyrir náttúrugreinar standi að nemendur eigi að geta " greint hvernig þættir eins og tæknistig , þekking , kostnaður og grunnkerfi samfélagsins hafa áhrif á hvaða lausn viðfangsefna er valin hverju sinni " .
Og í næstu klausu stendur að nemendur eigi að geta " greint stöðu mála í eigin umhverfi og aðdraganda þess , í framhaldi skipulagt þátttöku í aðgerðum sem fela í sér úrbætur " .
Hilmar gerir athugasemdir við að hér sé algjörlega á huldu stöðu hvaða mála er verið að tala um .
Dæmi af þessu tagi séu fleiri .
" En gott og vel .
Segjum sem svo að þetta sé góð námskrá og framkvæmanleg og til séu svör við öllum þeim spurningum sem vakna við lestur hennar .
– En þá stendur eftir að innleiðingu svona umfangsmikilla og vandasamra breytinga í heilu skólakerfi þarf að stýra af miklu meiri festu og með miklu meiri stuðningi við skólana en raunin hefur orðið .
Endurmenntun kennara er þar í lykilhlutverki .
Það eru nefnilega kennarar sem breyta skólastarfi en ekki orð á blaði .
Ég endurtek að mér finnst grunnhugmyndin góð , en þarna er gengið of langt , ætlast er til of mikils og leiðbeiningarnar eru ónákvæmar .
Ég held að menn gerðu rétt í því að gefa sér meiri tíma og tryggja að menn sigli saman í gegnum þessar breytingar , sem ég er ekki vafa um að geta orðið til góðs ef menn vanda sig betur .
" 