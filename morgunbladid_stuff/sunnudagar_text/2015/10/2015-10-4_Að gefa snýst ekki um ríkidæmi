Amina Nekesa Khaemba , kölluð Jane , er engin venjuleg kona .
Hver aukakróna sem hún þénar er notuð til hjálpar öðrum .
Nú byggir hún kirkju í Afríku auk þess að styrkja tvö börn til náms .
hana dreymir um að reisa kofa við hlið kirkjunnar þangað sem fólk gæti sótt sér malaríulyf .
Hún er ekki rík kona en segist gefa með hjartanu .
Ásdís Ásgeirsdóttir asdis@mbl.is Þær taka á móti mér með brosi , mæðgurnar frá landamærum Kenýa og Úganda og bjóða mér til sætis .
Við Jane hefjum spjallið og hún kýs að tala ensku þó svo að íslenskan hennar sé prýðileg .
Móðir hennar Victoria færir mér kaffi og samósa sem hún hefur eldað og ég spyr um hennar líf .
Það er mikið vatn runnið til sjávar síðan hún kom hingað fyrir fjórtán árum og hún hefur frá mörgu að segja en líf hennar hefur ekki alltaf verið auðvelt .
Nú á Jane gott líf hér á landi en er ekki búin að gleyma upprunanum .
Hún notar hverja aukakrónu til að hjálpa þeim sem minna mega sín , peninga sem hún gæti auðveldlega notað til að kaupa sér betra sjónvarp , betri bíl .
En hún kýs að gefa tilbaka og hjálpa öðrum .
Við vorum eins og þrælar Jane er hálf-kenýsk og hálf-úgönsk og ólst upp á landamærum þessara landa í sárri fátækt .
Þar beið hennar ekkert annað en eymd og harðræði .
" Ef þú fæðist fátækur í Afríku , deyrðu fátækur .
Ef þú fæðist ríkur , deyrðu ríkur , " segir hún .
" Þannig er það bara .
" Hún er alin upp af einstæðri móður og er ein af fimm systkinum en faðir hennar dó þegar hún var kornung og einn bróðir hennar er einnig látinn .
Þau bjuggu í sveitinni og enga atvinnu var þar að fá .
Hún lýsir vistarverum þar sem hún ólst upp í kofa úr mold og sprekum en þar bjó hún til fjórtán ára aldurs .
Þá var hún send til Nairobi að vinna sem þjónustustúlka hjá ríku fólki .
Jane segir að þar hafi verið illa komið fram við sig og launin nánast engin , eða 120 krónur á mánuði .
Ég hvái og segi , " 120 krónur á dag ? " " Nei , á mánuði , " svarar hún .
" En oftast fengum við ekki nema kannski 60 eða 80 krónur af því það var kannski sagt að ég hefði brotið glas , " segir hún .
" Þegar ég hugsa tilbaka um líf mitt eins og það var sé ég að við vorum eins og þrælar .
Maður vann bara fyrir mat og ég átti bara tvo kjóla .
Ég var barin og ég veit hvernig það er að vera fátækur , " segir hún .
Ég fór að vera einhver Jane sá enga framtíð í Kenýa .
Það var fyrir tilstilli séra Jóns Bjarman heitins að eldri systir hennar kom til landsins árið 1992 og settist hún að hér 1994 .
Árið 2001 gat systir hennar hjálpað Jane og ungri dóttur hennar að flytja hingað .
Móðir hennar kom svo síðar hingað og una þær sér vel hér á landi .
" Ég var mjög fátæk heima , við höfðum ekki efni á neinu þannig að það var mjög gott að koma hingað .
Ég fékk vinnu við þrif og fór að vera einhver , " segir hún en þegar hún kom hingað fyrst vann hún oft frá fimm á morgnana og stundum til miðnættis .
Hún þurfti að sjá dóttur sinni farborða og peninga sem hún átti aflögu sendi hún heim til mömmu sinnar .
Síðar gat hún keypt land fyrir hana þar og byggt þar lítið hús .
Einnig náði hún að fá móður sína til Íslands þar sem hún býr nú .
Jane vann lengi við skúringar en þurfti að hætta vegna heilsuleysis .
Hún starfar í mötuneyti Landsbankans í Mjódd og er alsæl þar .
Segir fólkið þar yndislegt með gott hjarta .
Sýn í Afríku bjargaði lífi hennar Jane greindist með brjóstakrabba árið 2012 .
" Ég væri dáin ef ég hefði búið í Afríku .
Ég hefði ekki haft neinn pening til að fá lækningu , " segir hún .
Jane náði sér af krabbameininu en það dregur dilk á eftir sér því hún er á leið í aðgerð að endurbyggja brjóstið .
Hún þjáist í dag af verkjum en hún segir að æðarnar hafi farið illa í lyfjameðferðinni .
Krabbameinið tók líka sinn toll andlega .
Hún þjáðist af djúpu þunglyndi í veikindum sínum og sá ekkert nema svartnætti .
" Þegar ég veiktist fékk ég áfall .
Ég vissi varla hvað krabbamein var nema ég vissi að það dræpi fólk .
Barnabarnið mitt var þá 6 mánaða og ég hugsaði : er ég að deyja ? Ég var oft ein og datt niður í djúpt þunglyndi .
Ég þurfti sjálf að keyra fram og tilbaka í lyfjagjafir og var mjög veik og varð þunglynd og sagðist ekki vilja hitta neinn í fjölskyldunni .
Einn daginn datt mér í hug að binda enda á líf mitt .
Ég ákvað að keyra til Víkur í Mýrdal og ganga í sjóinn .
Mér fannst það góður staður til að gera þetta .
Svo djúpt var ég sokkin í þunglyndi .
Þannig að ég lagði af stað á bílnum en á hringtorgi í Kópavogi var eitthvað sem sagði mér að snúa við til að skrifa kveðjubréf .
Ég sneri við og skrifaði bréfið og þá hringdi síminn .
Það var vinkona mín frá Afríku sem ég hafði ekki heyrt í í sjö ár .
Hún sagði við mig , það sem þú ert að fara að gera núna , ekki gera það .
Það er djöfullinn sem er að reyna að ýta þér út í þetta .
Ekki gera það .
Guð elskar þig .
Við vorum í bænahring núna og fengum sýn að þú værir að fara að gera eitthvað slæmt .
Og við vildum segja þér að gera það ekki , " lýsir Jane og það er ekki laust við að við tárumst báðar .
" Ég fékk sjokk .
Ég fór niður á hnén og bað til guðs og sagði við hann , ég hélt að enginn elskaði mig ! Og þú sendir mér fólk frá Afríku til að segja mér að það sé fólk sem elskar mig , " segir hún .
" Frá þeim degi leið mér betur og það er ein ástæða fyrir því að ég vil hjálpa öðrum og byggja þessa kirkju , " segir Jane en hún er mjög trúuð .
Byggir 200 manna kirkju Kirkjan sem um ræðir er í litlu þorpi úti í sveit í Úganda við landamæri Kenya .
" Ég var í Afríku núna í sumar og ég byggði kirkju .
Ég reyni að fara þangað á hverju sumri .
Mamma vildi geta farið aftur þannig að ég byggði fyrst lítið hús og þangað höfum við farið á sumrin .
Og fólkið þarna elskar guð en átti engan samastað til að tilbiðja hann .
Flestir í Afríku trúa á guð og ef þeir veikjast , biðja þeir til guðs .
Hér fer fólk á spítala , en þarna fer fólk í kirkju .
Það búa 200 manns þarna í þorpinu og þau þurftu að fara í næsta þorp til að komast í kirkju .
Ég sá að það vantaði kirkju þannig að ég ákvað að byggja hana ! " segir hún og brosir breitt .
Jane segir að kirkjan muni kosta í heildina 2,2 milljónir en nú þegar hefur hún lagt um milljón í bygginguna .
Húsið er risið en það á eftir að laga gólfin og veggina og enn vantar innanstokksmuni .
" Fólkið er svo ánægt og ég þekki ekki alla þarna en allir þekkja mig og þau spyrja mig hvenær kirkjan verði opnuð .
Hún heitir New Life því við viljum breyta lífinu þarna , " útskýrir hún .
Ég vil gefa með hjartanu Jane er nýbúin að minnka við sig , hún seldi íbúð sína og keypti aðra minni .
Einnig seldi hún bílinn sinn og keypti sér annan ódýrari .
Hún náði að borga niður einhver lán og eftir stóðu 350 þúsund krónur .
Þann pening notaði hún sem stofnkostað fyrir kirkjuna og síðar fékk hún útborgað og notaði 100 þúsund af því í þakið .
" Ég vil gefa með hjartanu .
Að gefa snýst ekki um ríkidæmi .
Þetta er gjöf frá guði .
Ef maður gengur sjálfur í gegnum eitthvað þá veit maður af hverju maður gefur .
Ef einhver hefði ekki hjálpað mér væri ég ekki hér .
Þess vegna vil ég gefa þeim eitthvað , gefa þeim stað til að biðja .
Ég veit hvað er að þjást .
Ég hef vinnu og samastað og mat .
En þar er fólk sem hefur ekkert og ég vil gefa því smá von .
Einhver hafði gott hjarta og hjálpaði systur minni og hún hafði gott hjarta og hjálpaði mér .
Og ég vil gera það sama .
" Dreymir um að hjálpa meira Jane segir að hún myndi gjarnan vilja gera meira til að hjálpa þessu fátæka og allslausa fólki í sveitum Úganda .
Stundum eldar hún afrískan mat og selur á markaði í Mosfellsbæ og notar peninginn til hjálparstarfa .
Hún segir það vera sinn draum að smíða lítinn kofa við hlið kirkjunnar þangað sem fólk getur farið og sótt sér malaríulyf og plasthanska .
Hún útskýrir að það kosti aðeins um 3.500 krónur að lækna eina manneskju af malaríu en að fólkið þar deyi úr þessu því það hafi ekki efni á lækningu .
" Óléttar konur verða sjálfar að koma með plasthanska og hlífðarlak úr plasti til að fá að fæða börn sín inni á spítala .
Ef þær koma ekki með slíkt , er þeim vísað frá og verða þá jafnvel að fæða börnin á beru gólfinu og fá enga aðstoð .
Plasthanskar kosta nánast ekkert en geta bjargað mannslífum , " segir hún og vill geta séð fólkinu fyrir þessum einföldu nauðsynjum .
Sumir eiga ekki einu sinni skó Jane segir fátæktina í þessum sveitum yfirgengilega .
" Sumir eru jafnvel berir af því þeir eiga ekki föt .
Ef börnin mæta í skólann og eiga ekki blýant og blað er þeim vísað heim .
Ef þú gæfir einu barni blöð og blýanta mundi barnið aldrei gleyma þér , " segir hún en sjálf sér hún fyrir tveimur ungmennum í Kenya sem hún kostar til náms en þau eru í heimavistarskóla .
Hún segist gjarnan vilja hjálpa þeim að komast hingað en málið sé flókið og því hafi hún sent þau í heimavistarskóla þar sem þau fá menntun , mat og húsnæði .
Jane segir að fólkið í sveitunum eigi ekkert , enga menntun , enga vinnu og enga framtíð .
" Sumir hafa aldrei átt eitt skópar alla sína ævi .
" 