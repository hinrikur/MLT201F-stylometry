Það hefur vakið heimsathygli að samkynhneigð skuli hafa verið útskýrð fyrir yngstu áhorfendunum í íslensku sjónvarpi .
Páll Óskar Hjálmtýsson kom fram í atriði í Stundinni okkar um síðustu helgi þar sem hann sagði frá því að hann yrði ekki skotinn í stelpum heldur strákum , hefði fæðst þannig og það kallaðist að vera samkynhneigður .
Í atriðinu sagði Páll Óskar ennfremur : " Spáðu svo í það hvernig það væri að búa í heimi þar sem skipti engu máli hverjum maður væri skotinn í .
Við verðum bara að búa þennan heim til , það er á okkar ábyrgð , " en það var Nína Dögg Filippusdóttir sem tók viðtalið við poppstjörnuna .
Þessi bútur hefur nú farið víða , þar sem erlendar vefsíður hafa sýnt hann með enskum texta og hann er orðinn aðgengilegur á Youtube .
Má þar nefna Newsaround Blog , Towlerod og samtök sem láta sig réttindi samkynhneigðra varða og hafa fjölmargir twitter-notendur , erlendis og hér heima , deilt bútnum .
Má búast við að þessi klippa eigi eftir að fljúga áfram í netheimum .
