Hildur Bjarnadóttir á það til að falla í yfirlið hvar og hvenær sem er og liggur þá sem lömuð þótt hún heyri allt sem fram fer .
Hún var nýlega greind með starfræn einkenni en einnig glímir hún við þunglyndi og kvíða en hún velktist um í kerfinu í mörg ár áður en greiningin kom .
Hún segist vilja opna umræðuna og er hætt að skammast sín fyrir að vera veik .
Mynd og texti : Ásdís Ásgeirsdóttir asdis@mbl.is Það er hávaxin og falleg Reykjavíkurmær sem tekur á móti mér á heimili fjölskyldunnar í Hlíðunum .
Hildur Bjarnadóttir er tvítug og lítur út fyrir að vera dæmigerð íslensk stúlka .
En síðustu fimm ár í lífi Hildar hafa verið allt öðruvísi en hjá dæmigerðum unglingum .
Hún hefur þurft að fara yfir hundrað sinnum með sjúkrabíl upp á spítala .
Hún hefur fallið í yfirlið oftar en hún hefur tölu á , hvar og hvenær sem er .
Hún hefur verið sett á vitlaus lyf sem ollu mikilli þyngdaraukningu .
Henni hefur tvisvar verið nauðgað á þesum árum .
Hún hefur glímt við þunglyndi og kvíða ofan í allt saman , eða í kjölfarið á öllu saman .
Hún hefur mætt skilningsleysi og fordómum en hefur nýlega fengið greiningu og finnst loksins eins og henni sé trúað .
Hildur segist vilja segja sögu sína til að vinna gegn fordómum og opna umræðuna en loksins núna er hún á þeim stað að hún skammast sín ekki fyrir neitt , hvorki veikindi sín né kynferðislegu árásirnar .
Stigið á höfuðið Upphaf veikinda rekur Hildur til skíðaferðalags sem hún fór í þegar hún var fimmtán ára .
Hún hafði farið snemma í háttinn og lagðist til hvílu á dýnu á gólfinu þegar skólabróðir hennar steig óvart á höfuðið á henni .
Hún fann til og svimaði og það leið yfir hana .
" Það gerðist aftur strax daginn eftir , " segir hún og bætir við að eftir það hafi yfirliðin verið nánast daglegt brauð .
" Svo hefur þetta verið misjafnt .
Það hafa komið tímabil sem það hefur liðið yfir mig daglega og svo stundum nokkrum sinnum í viku kannski , " segir hún og þá skiptir ekki máli hvort hún er sitjandi eða standandi eða hvar hún er stödd .
" Það lýsir sér þannig að ég bara dett í gólfið skyndilega .
Ég heyri allt sem fer fram en ég get ekki svarað og það er eins og ég sé meðvitundarlaus , " segir Hildur og nefnir að hún hafi oft meitt sig en sloppið við beinbrot .
" Það hefur gerst í Smárabíó , í strípum og hvar sem er , " segir hún .
Fólk hringir oft á sjúkrabíl Þegar Hildur er í yfirliði er ekki hægt að vekja hana og varir það í 10-80 mínútur .
Hún segist vakna sjálf .
Óneitanlega vekja þessi yfirliðsköst hennar mikla hræðslu hjá fólki sem stendur henni nærri eða verður vitni að þeim .
" Oftast hringir fólk á sjúkrabíl , þótt það þurfi í rauninni ekki , " segir hún .
" Ég var heldur ekki með neina greiningu og því ekkert með neitt armband , eins og flogaveikir eru með , " útskýrir hún .
" Það myndi róa fólk þegar ég ligg á gólfinu ef það sæi að ég væri með armband , þá kannski fattar það að þetta hefur gerst áður .
" Læknar fundu ekkert að Hildur var að sjálfsögðu sett í ítarlegar rannsóknir en aldrei sást neitt sem gæti gefið til kynna að eitthvað líkamlegt væri að henni .
Hún segir læknana lengi vel ekki hafa haft hugmynd um hvað amaði að henni .
Ýmislegt var prófað og margt var útilokað eins og svefnsýki til að mynda .
Það var ekki fyrr en nýlega að hún var greind með starfræn einkenni eða í lok ársins 2014 .
" Þá hitti ég Björn Loga ( Þórarinsson ) taugalækni og hann greindi mig strax , hann vissi strax hvað þetta væri , " segir hún .
" Ég man hvað það var mikill léttir þegar Björn Logi hringdi í mig til að segja mér greininguna , ég man hvað það var mikill léttir að heyra að ég væri í raun veik , " segir hún og útskýrir að þarna var kominn maður sem trúði henni .
" Eins og ég myndi nenna að standa í því í fimm ár að henda mér í gólfið , " segir hún og hristir höfuðið .
Ekkert sést á heilaprófum Undir starfræn einkenni fellur til að mynda mígreni og vefjagigt en einnig svona lamanir eins og Hildur er með .
Líkt og með mígreni eða vefjagigt sést ekkert óvenjulegt á heilaprófum eða í öðrum rannsóknum .
Hún segir að læknar telji ekki endilega samhengi á milli þess að stigið var á höfuð hennar og yfirliðskastanna , þótt það sé óneitanlega furðuleg tilviljun .
" Oft hefur fólk með starfræn einkenni lent í miklu áfalli eða álagi en það þarf alls ekki að vera þannig , " segir Hildur en sumir hafa læknast af þessu .
Hún segir að hún hafi farið á Reykjalund í vor í átta vikur þar sem hún vann í " andlegu hliðinni " , og líkamlegu ekki síður .
" Það var fyrst haldið að þetta væri bara andlegt og því var þetta allt svo viðkvæmt .
Þekkingin er svo ný hér á Íslandi en það eru margir með þetta , " segir hún .
Heyrir í fólki í yfirliðinu Hildur heyrir allt sem fram fer þegar hún er í yfirliði .
Þannig er hún ekki meðvitundarlaus þótt hún geti ekki hreyft legg né lið og ekki tjáð sig .
" Ég get ekki sagt neitt eða opnað augun .
Ég heyri kannski fólk segja : Kreistu höndina ef þú heyrir og mig langar mjög að kreista höndina en ég bara get það ekki .
Þetta er mjög óþægilegt , " segir Hildur .
Hildur segir að foreldrar sínir séu orðnir vanir köstunum þótt þeim líði samt alltaf illa meðan á þeim stendur og hringi ekki oft á sjúkrabíl þótt það hafi gerst í fyrstu .
Hún segist stundum finna á sér þegar yfirlið er í nánd .
" Ég fæ ekki beint fyrirboða en þegar ég er undir stýri eða held á litlu barni geri ég mér betri grein fyrir því .
Þá finn ég fyrir því þegar köstin eru að koma og get búið mig undir að það sé að líða yfir mig , " segir hún .
Yfir hundrað sinnum í sjúkrabíl Hún segir að það hafi mjög oft verið hringt á sjúkrabíl .
" Það hefur ábyggilega verið hringt yfir hundrað sinnum .
Á einni önn í skólanum fór það upp í fjörutíu skipti , " segir hún og eru sjúkraflutningsmenn farnir að þekkja hana .
" Stundum í sjúkrabílnum , af því það er svo lítil þekking á sjúkdómnum , var stundum sagt : Hættu þessum stælum , Hildur , sestu upp ! Eins og ég væri að gera mér þetta upp .
Það tók svolítið á .
Það hefur verið sérstaklega erfitt fyrir andlegu hliðina , " segir Hildur , sem bendir á að kvíðinn og þunglyndið hafi fyrst komið fram eftir að yfirliðin hófust og allt álagið sem þeim fylgdi .
Yfirlið trufluðu kennslu Þessi veikindi hafa haft gríðarleg áhrif á allt líf Hildar .
Hún hefur misst talsvert úr skóla en hún stundar nám við Fjölbraut í Ármúla og er sem stendur í 50% námi .
Hún segist á tímabili hafa þurft að hætta námi því yfirliðin trufluðu svo oft kennslu .
" Þetta tók svo mikinn tíma frá hinum krökkunum , " segir Hildur en ítrekar að allir hafi tekið tillit til hennar og skólinn staðið með henni .
En sjúkdómurinn hafði áhrif á fleira en skólann .
" Ég gerði ekki neitt sem aðrar unglingsstúlkur gera .
Ég fór varla í bíó nema þá með einhverjum sem ég þekkti mjög vel og fór aldrei að djamma , ég missti af miklu .
Þetta voru lítil lífsgæði í rauninni .
Svo kannski fór ég eitthvað og það leið yfir mig og þá vildi ég ekkert fara aftur , " segir hún en það hafði komið fyrir að það liði yfir hana á djamminu og fólk talið að hún væri áfengisdauð þó svo hún væri edrú .
Kastað á milli lækna Andlega höfðu þessi veikindi mjög slæm áhrif á Hildi .
" Aðallega þegar ég var ekki með greiningu var verið að kasta mér á milli lækna og enginn tók afstöðu til þess hvað væri í gangi .
Það var ekki fyrr en ég var send til Helgu Ágústu Sigurjónsdóttur innkirtlasérfræðings sem sá að þetta var ekki eðlilegt og hafði fljótt samband við Björn Loga sem greindi þetta á örstuttum tíma .
Það breytti lífi mínu .
Oft er búið til læknateymi hjá fólki en ég fór frá einum til annars og þeir misstu vonina eða áhugann á að geta greint mig .
Þetta var svolítið mikið sem ég gekk í gegnum fyrir ekkert , " segir Hildur en varð í kjölfarið félagsfælin og kvíðin .
Hún segist fá innilokunarkennd , svitna og fá öran hjartslátt ef hún er innan um marga og verði að komast út og það hefur haft þau áhrif að hún hefur forðast að mæta á viðburði þar sem fólk kemur saman .
Hún telur að veikindin hafi haft mikil áhrif á andlega heilsu sína .
" Ég er búin að missa svo mikið úr lífinu .
Ég mætti oft ekki í skólann en tók stundum fjarnám .
Ég er í raun komin langt með að klára stúdentsprófið miðað við hvað ég hef misst mikið úr .
En það hefur verið mjög erfitt , " segir hún .
Meðferðin hjálpar mikið Ég spyr hvenær hafi liðið yfir hana síðast .
" Það var bara í síðustu viku , en það gerist miklu sjaldnar en það gerði , " segir hún og segist hafa haft mjög gott af dvölinni á Reykjalundi þar sem hún var í endurhæfingu en fólki með starfræn einkenni batnar oft við að vita hvað er að segir hún .
Þar áður hafði hún sótt tíma hjá sálfræðingum .
" Ég fattaði ekki fyrst að það voru veikindin sem gerðu mig svona leiða en svo fór ég á kvíðameðferðarstöðina í fyrra og viðurkenndi að það væru veikindin .
Þá leið mér strax miklu betur .
En núna er komið smá bakslag og ég er hjá sálfræðingi á Reykjalundi og svo er ég á félagsfælninámskeiði og það hjálpar rosalega mikið .
Svo fæ ég líka lyf við kvíðanum , " segir Hildur .
Hún segist þrátt fyrir allt eiga nokkrar góðar vinkonur og kærasta og eru þau farin að skilja betur veikindin eftir að greiningin kom .
Sjálf með fordóma Hildur segir að yfirliðsköstum fari fækkandi og þakkar það auknum skilningi á sjúkdómnum og meðferðinni .
" Það er númer eitt að sætta sig við sjúkdóminn og skilja hann , eins og kannski með öll veikindi .
Til dæmis þunglyndið og kvíðann .
Maður verður að skilja sjúkdóminn sjálfan .
Ég var á tímabili með svo mikla fordóma fyrir þessu að ég var farin að ímynda mér að ég væri að ímynda mér að ég væri veik , kannski væri ég bara að gera mér þetta upp .
Það sögðu margir við mig : Hættu þessu .
Ef ég væri að feika það myndi líkaminn ósjálfrátt láta mig bera hendurnar fyrir mig þegar ég væri að detta , " segir hún alvarleg .
Hún segist þurfa að halda áfram að vinna í þessu jafnt og þétt og passa vel upp á sig , halda allri rútínu , lifa heilsusamlegu lífi , sofa nóg og hreyfa sig .
Tvær kynferðislegar árásir Fleiri áföll hafa dunið yfir Hildi en henni hefur tvisvar sinnum verið nauðgað .
Í fyrra skiptið á útihátíð þegar hún var fimmtán ára en þá þekkti hún gerandann .
Hún lagði fram kæru sem var látin falla niður því það stóð orð á móti orði .
Í seinna skiptið var hún sautján ára í Spánarferð með vinkonum sínum og var sú árás ekki kærð .
Hún segist vera búin að vinna sig frá þessu og hún skammist sín ekki lengur fyrir það .
Lyfin gerðu ekki gott Læknar settu Hildi á lyf við þunglyndinu og kvíðanum .
" Ég fæ alveg daga sem það hangir bara svart ský yfir mér og ég hugsa neikvæðar hugsanir .
En ég er kannski með meiri kvíða , ég þarf að manna mig upp í að fara út í búð eða í skólann og þarf að hafa dálítið fyrir því .
Ég mælist samt jafnhátt með þunglyndið og kvíðann , " segir hún .
" Ég fékk eitt sinn lyf hjá læknunum , betablokker .
Ég hafði alltaf verið í djassballett og þegar ég var á þessu lyfi gat ég ekki labbað upp stiga án þess að stoppa .
Og á alveg rosalega stuttum tíma þyngdist ég um 25 kíló .
Og þá leið mér ekki heldur vel með það , skiljanlega , " segir hún en enginn vill þyngjast svona , síst ef þunglyndi er til staðar fyrir .
Opin umræða hjálpar Hún horfir nú bjartari augum til framtíðar og hyggst klára stúdentspróf sem fyrst og fara svo jafnvel í þroskaþjálfun .
" Ég sé allt í allt öðru ljósi núna , þótt ég sé með allar þessar greiningar , " segir hún .
Það hjálpaði líka þegar herferðin undir myllumerkinu égerekkitabú birtist á netinu .
Hildur hefur sjálf skráð sig þar .
" Þá komu svo margir fram og það hjálpaði mér svakalega mikið .
Þá sá ég hvað það voru margir með einhver andleg vandamál .
Ég held að flestum líði þannig þegar þeir verða þunglyndir að þeir séu bara einir í þessu .
Þarna sér maður hvað það eru brjálæðislega margir með eitthvað .
Svo eru bara allir að segja sínar reynslusögur og það hjálpar rosalega mikið , " segir Hildur og finnst umræðan um þessi mál mikið vera að opnast hjá ungu fólki .
" Um leið og maður getur sagt að maður hafi lent í nauðgun eða í andlegum veikindum batnar manni mest .
Þá fyrst var mér alveg sama þótt ég væri með þetta allt , og að vera með starfrænu einkennin .
Núna loksins skammast ég mín ekki fyrir að vera með þau .
Það er rosalega stórt skref að skammast sín ekki fyrir neitt sem maður lendir í .
Núna er ég sátt við þetta allt .
" Starfræn einkenni Í grein Læknablaðsins sem birtist árið 2009 er útskýrt hvað þýðir að vera með starfræn einkenni en talað er um að vera með starfræn einkenni þegar ekki finnst vefræn skýring á einkennum , þ.e.a.s. ekki finnst neitt að manneskjunni líkamlega .
Sjúklingar með einkenni á borð við lömun og skyntruflanir ganga oft á milli lækna án þess að nein vefræn orsök finnist og getur vandinn orðið langvinnur og haft í för með sér minnkuð lífsgæði .
Starfræn einkenni eru algeng meðal fólks og hafa rannsóknir sýnt að allt að helmingur fólks sem leitar til heimilislækna kemur vegna þeirra .
Hugbrigðaröskun er eitt af því sem fellur undir starfræn einkenni en nýlegar rannsóknir benda til truflana í taugabrautum sem tengja og samhæfa heilasvæði tengd ætlun , skynjun og hreyfingu .
Í gegnum tíðina hefur stundum verið talið að sjúklingar sem þjást af starfrænum einkennum á borð við lömun séu að gera sér upp veikindin en í dag er talið að það sé ekki raunin .
Ekki er vitað með neinni vissu hvað veldur starfrænum einkennum og er oft leitað að sálrænum ástæðum .
Læknar sem fá til sín sjúkling með starfræn einkenni þurfa fyrst að útiloka vefræna orsök .
Þeir þurfa að sýna sjúklingi nærgætni og leggja áherslu á að ekki sé um neinn alvarlegan líkamlegan sjúkdóm að ræða .
Þeir þurfa að útskýra að taugakerfið virki ekki rétt þótt ekki sé hægt að sýna fram á það með prófum .
Þeir þurfa að sýna að þeir trúi að sjúklingur sé ekki að gera sér upp veikindin og sýna honum fram á bata og mögulega meðferð .
Talið er að 50-90% sjúklinga verði betri af einkennum sínum eftir hefðbundnar rannsóknir og útskýringu á eðli vandans .
Einn helsti vandi fólks með starfræn einkenni er að því er ekki trúað .
Þannig er manneskjan með einkenni en ekki sjúkdóm og spyrja sig margir hvort þeir séu að ganga af göflunum .
Svo er ekki og það tekur tíma fyrir fólk að skilja og sætta sig við að þótt það greinist ekki með sjúkdóm er það ekki að ímynda sér einkennin .
Algengt er að þunglyndi og kvíði verði fylgifiskar starfrænna einkenna .
Vefjagigt og mígreni eru önnur dæmi um starfræn einkenni þar sem ekki finnast líkamlegar ástæður einkenna en enginn efast um tilvist þessara sjúkdóma þó að læknavísindin eigi erfitt með að finna líkamlegar orsakir .
