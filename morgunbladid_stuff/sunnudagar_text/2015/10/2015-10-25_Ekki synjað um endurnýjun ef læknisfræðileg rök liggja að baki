Eldri borgari , sem þjáist af vaxandi heyrnarskerðingu , festi fyrir skemmstu kaup á nýjum heyrnartækjum fyrir ríflega hálfa milljón króna .
Hann þurfti að greiða alla upphæðina úr eigin vasa en samkvæmt reglum Tryggingastofnunar fær fólk heyrnartæki ekki niðurgreidd nema á fjögurra ára fresti .
Forstjóri Heyrnar- og talmeinastöðvar Íslands ( HTÍ ) segir hægt að fá undanþágu frá fjögurra ára reglunni að undangenginni greiningu og læknisfræðilegum rökstuðningi hjá HTÍ .
Þolinmæðin brast .
Eiginmaður minn var nánast hættur að heyra mannsins mál .
Við fórum því og keyptum þessi nýju tæki og sjáum ekki eftir því .
Hann heyrir mun betur eftir að hann fékk þau .
Þetta er allt annað líf , " segir eiginkona manns með vaxandi heyrnarskerðingu sem nýverið greiddi hálfa milljón króna fyrir ný heyrnartæki alfarið úr eigin vasa .
Þau vilja ekki koma fram undir nafni .
Samkvæmt reglum Tryggingastofnunar fær fólk ekki styrk til kaupa á heyrnartækjum nema á fjögurra ára fresti og maðurinn á ekki rétt á téðum styrk fyrr en næsta vor .
Lífsgæði hans höfðu skerst mikið á skömmum tíma og hann orðinn vansæll og einangraður .
Hann gat ekki tekið þátt í samræðum í fjölskylduboðum eða heyrt hvað barnabörnin voru að segja við hann og konan hans þurfti að túlka allt fyrir hann sem annað fólk sagði .
Þess vegna þoldu kaup á nýjum tækjum enga bið .
Styrkurinn að hækka Kristján Sverrisson , forstjóri Heyrnar- og talmeinastöðvar Íslands ( HTÍ ) , segir greiðsluþátttöku ríkisins miðast við hversu alvarleg heyrnarskerðing viðkomandi einstaklings er .
Til þess að eiga rétt á fastri niðurgreiðslu ríkisins að upphæð kr. 30.800 á eyra þarf fólk að vera komið upp í vissa heyrnarskerðingu á betra eyranu .
Miðað er við 30 desibel í því sambandi .
Maðurinn sem hér um ræðir hefur glímt við heyrnarskerðingu í um þrjá áratugi og segir eiginkona hans styrkinn lítið hafa hækkað á þessum tíma .
Kristján staðfestir að þessi upphæð hafi ekki hækkað í nærri áratug en það stendur til bóta , sennilega strax í næstu viku , en heilbrigðisráðherra hefur skrifað undir reglugerð þess efnis að styrkurinn hækki upp í kr. 50.000 á eyra .
Reglugerð tekur á hinn bóginn ekki gildi fyrr en hún birtist í Stjórnartíðindum .
" Við höfum barist fyrir þessari hækkun í tvö ár enda var löngu tímabært að styrkurinn hækkaði .
Krónan féll um 50% í hruninu , auk þess sem tækin hafa hækkað hægt og bítandi í verði með aukinni tækni .
Þessar þrjátíu þúsund krónur voru orðnar til skammar .
Þessi hækkun er mjög ánægjuleg .
Það munar strax um þetta , " segir Kristján .
Leitaði til einkastöðvar Við mælingu kom í ljós að heyrn mannsins hafði versnað til muna frá því síðustu tæki voru keypt og fyrir vikið dugðu þau ekki lengur .
Hann leitaði til einkastöðvarinnar Heyrnar í Kópavogi og fékk að prófa heyrnartæki sem eru mjög vönduð , með lausum hljóðnema sem konan hans getur haft í ól um hálsinn eða hann getur lagt á borðið , til dæmis þegar hann fer í reglulegt kaffi með fyrrverandi vinnufélögum sínum .
Þannig getur hann fylgst með samræðunum við borðið , nokkuð sem hann var hættur að geta og hafði því enga ánægju af slíkum samverustundum lengur .
Konan viðurkennir að kaupin hafi sett strik í heimilisbókhaldið en ekki hafi verið um annað að ræða .
" Við erum bara oftar með afganga í matinn , " segir hún .
Konan er ósátt við fjögurra ára regluna en Kristján bendir á að hægt sé að fá undanþágu frá henni , að því gefnu að einstaklingurinn komi í greiningu hjá HTÍ og læknar meti þörf hans fyrir ný tæki mjög brýna .
" Í þessu sambandi er mikilvægt að fólk kanni rétt sinn nægilega .
Við neitum fólki auðvitað ekki um endurnýjun ef læknisfræðileg rök liggja að baki .
" Hann segir þetta ekki algengt enda versni heyrn fólks alla jafna hægt .
" Fjögurra ára reglan á að gagnast 95% fólks alveg þokkalega .
Auðvitað eru alltaf undantekningar en þá verður fólk að koma til okkar og fá greiningu .
" Konan segir ekki hafa tekið því að bíða fram á næsta vor eftir styrknum , þar sem nýju tækin voru keypt hjá einkastöð en ekki hjá HTÍ , sem er ríkisstofnun .
Hjónin hafa verið ánægðari með þjónustuna hjá Heyrn en hjá HTÍ og leituðu fyrir vikið fyrst þangað .
Konan veit ekki hvort HTÍ býður upp á samskonar tæki og þau keyptu .
" Maðurinn minn er kominn yfir 70 desibel sem þýðir að hann á ekki rétt á styrk nema skipt sé við HTÍ .
Ég furða mig á þessum reglum .
Þetta er eins og að segja við lamaðan mann að hann sé svo mikið lamaður að hann hafi ekkert við hjólastól að gera og geti bara lagst í rúmið , " segir konan .
Fólk getur leitað annað Þegar fólk er komið yfir 70 desibel og verulega illa heyrandi greiðir ríkið 80% í heyrnartækjunum , samkvæmt gildandi reglum .
" Þá er reiknað með að fólk komi til Heyrnar- og talmeinastöðvar Íslands til að fá greiningu en einkastöðvarnar hafa ekki lækna eða sérfræðinga til að meta heyrnarskerðinguna .
Það er hins vegar misskilningur að kaupa þurfi tækin hjá okkur , fólk getur leitað annað ef það vill .
Að fenginni staðfestingu hjá okkur , " segir Kristján Þrjár einkastöðvar hafa leyfi til að selja heyrnartæki .
Heyrn í Kópavogi , Heyrnartækni í Glæsibæ og Heyrnarstöðin í Kringlunni .
Kristján lítur ekki á þessar stöðvar sem samkeppni .
Heyrnar- og talmeinastöð Íslands beri skylda til að þjónusta heyrnarskerta og heyrnarlausa í landinu og vera annarra aðila á markaði trufli ekki það hlutverk .
Þá bjóði einkastöðvarnar upp á fyllilega sambærileg tæki , gæðavörur frá leiðandi framleiðendum í heiminum .
Kristján Sverrisson tók við starfi forstjóra Heyrnar- og talmeinastöðvar Íslands fyrir tveimur árum og fannst strax að stofnunin gæti gert betur .
" Stofnunin hafði verið fjársvelt frá því fyrir hrun og nú hefur aðeins rofað til í fjármálum ríkisins , þannig að við höfum fengið eilitla aukningu á fjárveitingu .
Það var mikið hagsmunamál að fá niðurgreiðslu ríkisins hækkaða enda agalegt að þurfa að vísa frá fólki sem hefur ekki efni á að leysa út heyrnartæki .
Töluvert hefur verið um það .
Vonandi stendur það nú til bóta .
" Þess má geta að HTÍ hefur nýhafið þjónustu við landsbyggðina en skortur hefur verið á henni til þessa .
" Það eiga ekki allir auðvelt með að koma um langan veg til að sækja okkar þjónustu og þetta er gert til að koma til móts við það fólk .
Það var tími til kominn að stofnunin færði sig aðeins betur inn í nútímann og hækkaði þjónustustigið .
Ekki veitir af , það sjáum við mjög víða , ekki síst meðal eldri borgara um allt land .
" 