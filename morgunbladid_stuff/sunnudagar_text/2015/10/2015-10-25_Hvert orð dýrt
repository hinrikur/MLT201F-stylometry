Aðalpersónur flestra bóka minna eiga það sameiginlegt að vera óvirkar , fullar af efasemdum um sig og væflast fyrir sjálfum sér , tíminn hleypur frá þeim á sama tíma og þeim tekst ekki að stofna fjölskyldu eða þéna nógu mikið .
Ég er stundum spurð hvort ég geti ekki látið aðalpersónur mínar taka sig á , en mig langar einvörðungu til að skrifa um fólk sem á erfitt með að fóta sig í lífinu .
Um fólk sem hefur háleit markmið , en bognar alltaf af leið .
Mér finnst ekkert spennandi að skrifa um fólk sem vegnar vel í lífinu , " segir danski rithöfundurinn Helle Helle .
Þegar viðtalið fór fram dvaldi hún hérlendis í tengslum við Bókmenntahátíð í Reykjavík , en hún er væntanleg aftur til landsins eftir helgi þegar Bókmenntaverðlaun Norðurlandaráðs verða afhent í Hörpu 27. október .
Helle er í ár tilnefnd fyrir skáldsögu sína Hvis det er , en fyrstu tilnefninguna hlaut hún árið 2009 fyrir bók sína Ned til hundene .
Helle kvaddi sér fyrst hljóðs í dönsku listalífi 1993 og hefur m.a. sent frá sér sjö skáldsögur við góðar viðtökur .
Sem dæmi má nefna að fyrir Hvis det er fékk hún fullt hús , þ.e. sex hjörtu af sex mögulegum , bæði í Berlingske og Politiken .
Að sögn Helle einsetur hún sér ávallt að gera eitthvað nýtt þegar hún hefst handa við skrif á nýrri bók .
" Þegar ég byrjaði á Hvis det er langaði mig að skrifa bók þar sem sögusviðið væri Jótland auk þess sem mig langaði til að hafa karlkyns sögumann , en það hafði ég aldrei prófað áður .
Mér fannst spennandi að staðsetja atburðina í skógi , langt frá ys og þys borgarlífsins , og fjarri umhverfinu sem verið hefur ríkjandi í fyrri bókum mínum .
Einnig velti ég fyrir mér hvort ég gæti skrifað skáldsögu þar sem ég segði lítið sem ekkert , þar sem aðalpersónan gæfi mjög lítið af sér og önnur persóna tæki frásögnina yfir , " segir Helle og upplýsir að hún hafi í þeim efnum verið undir sterkum áhrifum frá The Great Gatsby eftir Scott Fitzgerald .
" Mér finnst þó ólíklegt að lesendur mínir hafi almennt áttað sig á þessum tengslum , því bækurnar tvær gætu ekki verið ólíkari .
Ég endurlas The Great Gatsby áður en ég byrjaði að skrifa Hvis det er .
Í þeirri bók fá lesendur ótrúlega lítið að vita um fortíð aðalpersónunnar , Jay Gatsby .
Við fáum þó að vita að hann var einu sinni ástfanginn af konu , en eina myndin sem við fáum er minning hans um sveitta efri vör konunnar eftir tennisleik .
Mér fannst svo áhrifaríkt að höfundurinn notaði þessa einu mynd til að lýsa heilu sambandi og valdi að nýta mér þessa tækni .
Roar [ sögumaður Hvis det er ] deilir einni minningu um húðflipa kringum nögl annarrar manneskju sem hvílir í lófa hans .
Þetta leiddi til þess að ég valdi að láta Roar gefa eftir pláss sitt þegar konan í bókinni kemur hlaupandi inn í frásögnina með ennisband sitt .
Mér fannst fyndið , en um leið sársaukafullt , ef Roar væri nánast ekki til staðar .
Miðjuhluti bókarinnar , þar sem saga konunnar er sögð , er eftir sem áður sögð frá sjónarhorni Roars .
Hann endursegir sögu hennar og gerist þannig lesandinn hennar , " segir Helle og bendir á að það að tala um aðra sé leið til að tala um sjálfan sig .
" Það er það sem Roar gerir .
Og það er það sem maður gerir þegar maður skrifar .
" Aðspurð segist Helle nýta margt úr eigin lífi í bækur sínar , en áréttar að bækur hennar séu á engan hátt sjálfsævisögulegar .
" Þegar ég byrja á nýrri bók hef ég til hliðsjónar lista yfir hluti sem mig langar að nota , " segir Helle og nefnir sem dæmi að fyrir Hvis det er hafi hún haft á lista hjá sér baðsandala .
Þegar blaðamaður hváir heldur Helle áfram til útskýringar : " Ég bý úti á landi nálægt skógi .
Næstu nágrannar mínir eru hjón sem búa í nokkurra kílómetra fjarlægð og ég þekki þau ekkert .
Lóðin þeirra er alltaf mjög snyrtileg .
Dag einn þegar ég hjólaði framhjá húsinu þeirra fyrir nokkrum árum rak ég augun í stakan baðsandala sem lá á grasflötinni þeirra .
Sandalinn lá þarna mánuðum saman og vakti forvitni mína .
Ég velti því eðlilega fyrir mér hvernig hann hefði lent þarna og hvers vegna enginn fjarlægði hann .
Hafði annað hvort þeirra hent sandalanum eftir hinum í rifrildi , voru þau að fara að skilja eða var þetta brandari af þeirra hálfu að fjarlægja ekki sandalann ? Þetta er því atburður úr mínu lífi án þess að það þetta sé sjálfsævisögulegt .
" Krafðist mikils hugrekkis Að sögn Helle vissi hún snemma að hún ætlaði sér að verða rithöfundur .
" Það var samt ekki fyrr en ég fékk mín fyrstu skrif prentuð að ég fékk hvatninguna sem til þurfti .
Það tók mig langan tíma að finna rétta tóninn .
Ég kem úr verkamannafjölskyldu .
Pabbi minn var bifvélavirki og mamma mín afgreiðslukona í ilmvatnsbúð og einstæð móðir .
Þau lögðu alltaf mikla áherslu á að nýtti hæfileika mína , en samtímis lögðu þau áherslu á að ég yrði að geta séð fyrir mér .
Það krafðist mikils hugrekkis þegar ég valdi að gerast rithöfundur , því það eru litlar líkur á því að hægt sé að lifa af því , a.m.k. ekki í upphafi meðan maður er að skapa sér nafn , " segir Helle sem á árunum 1997 til 2010 hlaut ritlaun frá danska ríkinu í alls átta ár , en árið 2010 var hún útnefnd heiðurslistamaður og mun fá táknræna upphæð greidda mánaðarlega til æviloka .
" Heiðurslaunin snúast fyrst og fremst um heiðurinn , því mánaðarlaunin sem ég fæ greidd eru 1.300 danskar krónur fyrir skatt [ tæpar 25 þúsund ísl. krónur ] og þau eru tekjutengd .
Í dag hef ég lífsviðurværi mitt af sölu bóka minna og þarf ekki lengur að sækja um ritlaun .
En þó að upphæðin væri miklum mun hærri þá myndi ég ekki upplifa það sem aukna pressu um afköst .
Þegar ég sest við skrif gleymi ég öllum skyldum , fyrri viðurkenningum og dómum um bækur mínar .
Og það er nauðsynlegt til þess að ég geti einbeitt mér algjörlega að skrifunum .
Ég man aðeins eftir lesendum .
Ég er mér alltaf meðvituð um hvernig textinn minn muni snerta lesendur .
Það þýðir ekki að ég sé að reyna að gera fólki til hæfis , enda er ekki hægt að skrifa undir þeim formerkjum .
Þetta snýst um að koma sjálfum sér á óvart .
Ef ég væri upptekin af viðtökunum hefði ég t.d. aldrei kallað nýjustu bók mína Hvis det er því sá titill er óþýðanlegur , " segir Helle og áréttar að ritlaunin á árum áður hafi hins vegar gert sér kleift að lifa af ritlistinni fyrr en ella .
" Ég hefði án efa orðið rithöfundur þótt ég hefði ekki fengið ritlaun , en það hefði tekið mun lengri tíma og verið erfiðara þar sem ég hefði ekki haft tíma til að skrifa eins mikið og ég get leyft mér í dag .
Þegar ég skrifaði fyrstu tvær bækur mínar vann ég samhliða fullan vinnudag sem fréttamaður í útvarpi .
Það tók mig mjög langan tíma að skrifa fyrstu tvær bækur mínar , því þegar maður er búinn að vinna fullan vinnudag þá hefur maður hvorki tíma né orku til að sinna skrifunum sem skyldi .
Sumum finnst að maður fái allt upp í hendurnar fái maður ritlaun , en ég leyfi mér að benda á að bækur mínar skila miklu í ríkiskassann , því 25% af sölu hverrar bókar renna beint til ríkisins í formi virðisaukaskatts .
Á litlum málsvæðum er nauðsynlegt að styrkja rithöfunda til starfa , því markaðssvæðið er svo lítið að það er nær ómögulegt fyrir flesta að lifa einvörðungu af sölu bóka sinna .
Tungumálið er það mikilvægasta sem við eigum því það skilgreinir okkur sem manneskjur og þjóð .
Það skiptir öllu máli að skrifaðar séu nýjar bókmenntir á tungumáli til að það haldist lifandi , þróist og þroskist , " segir Helle og tekur fram að hún beri ómælda virðingu fyrir góðum þýðendum sem hjálpi bókum hennar að hasla sér völl erlendis .
Ekki er hægt að sleppa Helle án þess að forvitnast um hvort hún sé farin að leggja drög að næstu bók .
" Ég veit um hvað ég ætla að skrifa , en vil ekki segja of mikið á þessu stigi .
Minn helsti höfuðverkur núna er hvort ég eigi að skrifa bókina í fyrstu eða þriðja persónu eintölu .
Þessu hef ég velt fyrir mér sl. sex mánuði .
Mig langar að skrifa bókina í þriðju persónu , en ég hef aðeins skrifað eina aðra bók í þriðju persónu .
Vandinn við að skrifa bók í þriðju persónu er að þá er alltaf ákveðin hætta á því að textinn verði leiðinlegur .
Mér finnst hins vegar spennandi að sjá hvort hægt sé að gæða frásögn í þriðju persónu nógu miklu lífi .
Ég er mjög upptekin af því að hver ný bók feli í sér nýja áskorun fyrir mig sem höfund og kalli á ákveðnar formtilraunir , " segir Helle og bætir síðan við : " Styrkur minn sem höfundur felst í því að skrifa inn sterka nærveru , jafnt milli persóna bókarinnar , milli mín og bókarinnar og ekki síst milli bókarinnar og lesenda .
Ég vel orð mín mjög gaumgæfilega .
Hvert einasta orð þarf að hafa tilgang og í þeirri merkingu er hvert orð dýrt .
Mér finnst mikilvægt að lesendur þurfi að lesa hægt og einbeita sér að hverju orði .
Auðvitað þurfa að vera tempóskipti sambærileg við þau sem verða í tónlist .
Það er mjög spennandi að vinna með tungumálið , því það er hægt að segja svo mikið með tiltölulega fáum orðum .
Ég lít þó ekki á mig sem mínimalista , því það finnst mér óspennandi nálgun .
Reynslan hefur hins vegar kennt mér að færri orð hafa meiri vigt .
" 