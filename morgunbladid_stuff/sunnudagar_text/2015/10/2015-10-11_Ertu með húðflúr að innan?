Íslenskir læknar lýsa áhyggjum yfir húðflúri og segja litarefnið mögulega geta valdið krabbameini en sannað er að liturinn ferðast úr húð í eitla .
Dýraprófanir gefa sterklega til kynna að húðflúr valdi krabbameini þó ekkert sé sannað enn í mönnum .
Læknar segja húðflúrslitaða eitla geta tafið fyrir krabbameinsgreiningu .
Ásdís Ásgeirsdóttir asdis@mbl.is Það er ævilöng skuldbinding að fá sér húðflúr .
Myndin sem þú velur þér mun vara á húðinni út ævina og betra að vanda valið og hugsa sig vel um .
Margir hafa farið flatt á því að láta húðflúra á sig nafnið á ástinni sinni stórum stöfum sem gæti verið vandræðalegt þegar þú gengur síðan inn kirkjugólfið með allt annarri manneskju síðar meir .
Enn aðrir hafa lent í því að húðflúrið misheppnast eða myndin fer úr tísku .
Kannski er ekkert smart að vera á elliheimilinu með mynd af uppáhalds poppstjörninni sem er þá öllum gleymd og grafin .
En það er önnur saga .
Að fleiri þáttum er að huga .
Liturinn sem notaður er sest í eitla fólks og telja læknar sem rætt var við það varhugavert .
Rannsóknir á þessu eru enn á frumstigi og ekki er sannað að húðflúrslitirnir valdi skaða .
Helena Sveinsdóttir og Lára G. Sigurðardóttir læknar hafa engu að síður áhyggjur , sérstaklega í ljósi þess að húðflúr er í tísku og nýtur vaxandi vinsælda hérlendis sem víða erlendis .
Einnig er fólk að fá sér mun stærri húðflúr í dag en áður sem þekja þá stærri hluta húðar .
Eitlar svartir af húðflúrslit Til þess að fá slíka ævilanga mynd á sig þarf að nota sérstakan lit sem sprautað er inn í húðina .
Læknar hafa í auknum mæli séð þennan lit í eitlum fólks og telja þá oft fyrst að eitlarnir séu sýktir af krabbameini .
Helena Sveinsdóttir , lýtalæknir í Svíþjóð , segir að hún rekist æ oftar á svarta eitla .
" Við gerum margar mismunandi aðgerðir á stofunni , þar sem þó er mest eftirspurn eftir brjóstastækkun .
Hjá okkur er skurðurinn oftast lagður í holhönd þar sem holhandareitlar liggja nálægt .
Ég tók eftir því í byrjun að það skein stundum í dökka eitla , " segir hún .
Helena vann áður á brjóstakrabbameinsskurðdeild á sjúkrahúsinu í Lundi þar sem hún sá meðal annars um sjúklinga með sortuæxli .
" Mín hugsun var þess vegna í fyrstu að útiloka meinvörp frá sortuæxli og sendi ég eitla úr nokkrum konum í smásjárskoðun , " segir hún .
Eitlarnir reyndust vera lausir við krabbamein en svarti liturinn reyndist vera tattúveringslitur .
" Liturinn virðist ferðast frá tattúveruðum svæðum og í næstu eitlastöð , " segir Helena og bætir við að hún hafi með tímanum lært að sjá muninn á lit og sortuæxli .
Hún segist einnig hafa séð litaða eitla í nárum þegar hún gerir svuntuaðgerðir .
Helena hefur tekið eftir aukningu í húðflúrum undanfarin ár .
" Tattúvering er orðin ótrúlega algeng hjá öllu fólki og ég myndi skjóta á að 80-90% af kúnnunum okkar séu með tattú einhvers staðar og flestir á mörgum stöðum og stórar myndir .
Þetta er ótrúlega algengt hér í Svíþjóð og mér hefur frekar fundist það aukast , " segir hún .
Varasamar hliðar Lára G. Sigurðardóttir , læknir hjá Krabbameinsfélaginu hefur kynnt sér ferlið við húðflúrið og útskýrir .
" Við húðflúrun er litarefni sprautað með nál í átfrumur leðurhúðarinnar .
Tvennskonar litarefni eru notuð við húðflúrun .
Annar flokkurinn eru kolefni ( carbon black ) sem eru svört að lit og finnast í svörtum húðflúrum .
Kolefni myndast til dæmis þegar kjötbein er brennt yfir eldi og því fræðilegur möguleiki að maður hljóti húðflúr ef maður stingur sig á slíku beini .
Hinum flokknum tilheyra svokölluð azo og pólýsýklísk litarefni sem húðflúrarar nota og geta með þeim náð fram nær öllum litum litrófsins , " segir hún .
Lára segir að það séu varasamar hliðar á húðflúrun .
Engin einföld leið er til að fjarlægja húðflúr og því skiptir máli að skoða kosti og galla húðflúra áður en haldið er af stað til húðflúrarans en einnig er hætta á smiti ýmiss konar .
" Húðflúrun fylgir smithætta , bæði staðbundin bakteríusýking og veirusmit , eins og lifrarbólguveira og HIV , geta borist milli manna með nálum ef ekki er gætt ýtrasta hreinlætis .
Einstaka ofnæmisviðbrögðum hefur einnig verið lýst og þá helst vegna rauða litarefnisins , " segir Lára .
Langtímaáhrif á huldu Húðflúr dofnar með tímanum og einhvern tíma var uppi sú kenning að það væri vegna upplitunar í sól .
Lára efast um þessa kenningu .
" En er það virkilega svo , hvað verður um litarefnin ? Tilraunir á dýrum sýna að um þriðjungur litarefnisins hverfur úr húðinni á nokkrum vikum eftir húðflúrun .
Minnstu eindirnar í litarefnunum leysast upp og flytjast með sogæðunum í eitla sem eru næst húðflúrinu .
Hvort þessi efni ferðist áfram um líkamann er ekki vitað því enn sem komið er eru engar rannsóknir sem hafa sýnt hvort litarefnin ferðist víðar en til eitla .
Sömuleiðis er enn ekki vitað hvaða áhrif litarefnin hafa til langs tíma en ljóst er að þau sitja eftir í líkamanum , " segir hún .
Ranglega greint sem krabbi Lára segir að undanfarin ár hafi skurðlæknar sagt frá tilfellum þar sem þeir hafi fjarlægt svarta eitla sem þeir töldu vera krabbameinsmeinvörp .
Stundum eru vissulega krabbameinsfrumur í slíkum eitlum en nú er að verða algengara að í þeim finnist húðflúrlitarefni .
" Þessir svörtu eitlar geta tafið fyrir krabbameinsgreiningu og leitt til þess að meira af vef er fjarlægt í skurðaðgerð en annars hefði þurft , " segir Lára .
" Tökum dæmi .
Nokkrum tilfellum hefur verið lýst í tengslum við aðgerðir vegna krabbameins í brjósti .
Í brjóstakrabbameinsaðgerð er æxlið fjarlægt ásamt varðeitlum , þ.e. eitlum sem sogæðar frá meininu liggja til .
Til þess að finna varðeitil er litarefni sprautað í æxlið og þá flæðir liturinn í varðeitilinn .
Ef konan hefur húðflúr á handlegg eða baki er líklegt að eitlar í holhönd hennar séu litaðir af álíka litarefni .
Við skurðaðgerðina getur læknirinn því ekki séð hvaða eitill er raunverulega varðeitill .
Hann getur einnig talið að um víðtæk meinvörp sé að ræða og því fjarlægt meira af eitlum en í raun þyrfti að gera .
Skurðlæknirinn getur þannig túlkað lituðu eitlana sem meinvörp og fjarlægt fleiri eitla í holhönd en nauðsynlegt hefði verið , " segir hún .
" Tilfellum hefur verið lýst þar sem ungt fólk í uppvinnslu vegna staðbundins krabbameins í leghálsi og eistum var talið vera með útbreidd meinvörp .
Þegar nánar var að gáð kom í ljós að litarefnin frá eitlunum gáfu sama merki og meinvörp .
Þetta getur valdið áhyggjum og tafið fyrir réttri greiningu hjá þeim aðilum sem gangast undir slíkar rannsóknir , " segir Lára .
" Að hafa litarefni í eitlum er ekki eðlilegt og burt séð frá skaðsemi sem það kann að valda getur það varla verið eftirsóknarvert , " útskýrir Lára .
" Það er að minnsta kosti ekkert heilbrigt við það að vera með eitla fulla af litarefni .
Eitlarnir eru hluti af ónæmiskerfi okkar og hjálpa okkur við ýmsar varnir gegn sýkingum o.fl. Út frá því er heilbrigðast að vera með sem hreinasta eitla .
Það er líklega ekki komin nægilega mikil reynsla á það hvort þessi litarefni valda einhverjum skaða .
Því er mikilvægt að átta sig á að litarefnin eru ekki einungis í húðinni heldur finnast inn í líkamanum , " segir Lára .
Veldur krabbameini í dýrum Lára segir að " carbon black " sem hefur verið notað til að gefa svartan lit í húðflúrum sé mögulega krabbameinsvaldandi efni að sögn Alþjóðaheilbrigðismálastofnunarinnar ( WHO ) .
Áreiðanlegar vísbendingar liggja fyrir um krabbameinsvaldandi áhrif þess úr dýrarannsóknum en hins vegar eru ekki nægilegar vísbendingar um skaðsemi þess hjá mönnum .
" Helstu rannsóknirnar hjá mönnum koma úr iðnaði þar sem unnið er með carbon black en 90% koma úr gúmmíiðnaðinum .
Ég hef ekki séð neinar rannsóknir um hvort tíðni krabbameina hjá þeim sem hafa látið húðflúra sig sé önnur en almennt gengur og gerist , " segir hún og bætir við .
" Mikilvægt að hafa í huga að verið er að sprauta mögulega krabbameinsvaldandi efni í húðina , " segir Lára .
