Eirík Bergmann Einarsson þekkja flestir sem fræðimann og fyrirlesara og hann hefur verið iðinn við að gefa út bækur og skrifa greinar í blöð og tímarit hér á landi og erlendis .
Skrif hans hafa alla jafna snúist um stjórnmálafræði , en hann hefur líka fengist við fagurbókmenntir og fyrir áratug kom út bókin Glapræði , sem hann kallaði skemmtisögu .
Í liðinni viku kom svo út annað skáldverk eftir Eirík , Hryðjuverkamaður snýr heim .
Eiríkur segist hafa skrifað skáldskap alla tíð , en þá aðallega bara fyrir sjálfan sig .
" Ég hef skrifað ýmsar tegundir af texta , skrifað fræðibækur , verið blaðamaður og pistlahöfundur og þó að skáldskapurinn lúti allt öðrum lögmálum og sé annars eðlis að mörgu leyti þá er viðfangsefnið ekki svo frábrugðið .
Það er kannski frekar það að mér fannst viðfangsefnið þess eðlis að það hentaði fyrir skáldskaparformið .
Svo er það líka svo að stundum langar mann að brjótast undan hinum stranga aga akademíunnar og leyfa frásögninni að birtast .
" Hryðjuverkamaður snýr heim hefst þar sem Steingrímur Valur Orrason snýr heim til Íslands í ársbyrjun 2008 eftir að hafa dvalist erlendis í einskonar útlegð vegna aðildar að meintu hryðjuverki meðan á leiðtogafundinum í Höfða stóð haustið 1986 .
Ytra hafði Steingrímur stofnað fjölskyldu og átt lítil samskipti við ættingja og vini heima á Íslandi , en hann neyðist til að snúa aftur heim eftir að íslensk dóttir sem hann vissi ekki af lendir í átökum við glæpaklíku .
Eiríkur segir að í grunninn sé bókin lítil saga af manni sem örlögin breyta lífi hans og fólkinu í kringum hann .
" Hann kemur til baka og er að reyna að ná sambandi við gamla vini og fjölskyldu og svo skapast togstreita á milli þess lífs sem hann hefur komið sér upp annars staðar og á Íslandi .
Þetta er persónusaga en hún tengist einnig ansi stórum atburðum eins og leiðtogafundinum og þeim stóru þjóðfélagsbreytingum sem verða í rauninni með endalokum kalda stríðsins og fram í ansi óbeislaðan kapítalisma sem síðan er eiginlega að hruni kominn í lok bókarinnar .
Hin stóra hugmyndafræðilega barátta þessa tíma er öll þarna inni , kommúnisminn og kapítalisminn vega salt inni í þessum manni .
Þó að í bókinni komi fyrir miklir pólitískir atburðir sem haft hafa mikil áhrif á samtíma okkar segir Eiríkur að bókin sé ekki pólitísk að því að leyti að höfundur hafi tiltekna sýn sem hann sé að flytja , " en þetta er hinsvegar stjórnmálafræðileg bók því ég nota stjórnmálaleg átök til þess að reyna að skoða samfélagið , ég er fyrst og fremst að takast á við það hvaða áhrif allar þessar vendingar hafa á líf eins manns og fólkið í kringum hann frekar en að reyna að skýra þessa þróun .
" - Eins og fram kemur í bókinni fer Steingrímur mjög ungur maður frá Íslandi og til Þýskalands og þó hann dvelji þar næstu tvo áratugina er hann alltaf útlendingur .
Þegar hann snýr síðan heim öllum þessum árum síðar má segja að hann sé útlendingur hér á landi líka .
" Já , þetta er saga um mann sem veit ekki hvort hann er að koma eða fara .
Það er akkúrat þetta element sem ég hafði áhuga á ; landleysingi sem bærist á milli þjóðfélaga .
Ég vildi búa til sjónarhorn á þjóðfélagsþróun á Íslandi með því að nota mann sem er úr þessu samfélagi , þekkir þetta samfélag , en kemur heim í allt annað Ísland , allt annað samfélag , umturnað þjóðfélag frá því sem áður var og er honum í raun framandi .
Hann horfir á það með augum manns sem er kominn úr því en er samt að reyna að finna einhvern horfinn heim sem er eiginlega ekki lengur til , " segir Eríkur og tekur undir það að þetta sé áþekk upplifun og hann finni sjálfur þegar hann gangi um æskuslóðirnar í Breiðholti .
" Þetta er einhver önnur veröld en samt er eitthvað ennþá til staðar .
" Bókir snertir á fleiri þáttum og þar á meðal því hve íslenskt samfélag er í raun lítið eins og Eiríkur rifjar upp , en meðal æskuvina hans í Breiðholtinu var drengur sem varð síðar áberandi í íslensku fjármálalífi fyrir hrun og svo annar piltur sem varð áberandi í íslenskum glæpaheimi .
" Ég er líka að draga upp mynd af litla Íslandi og persónulegum tengslum og því að á endanum þykir okkur í raun vænt hverju um annað þrátt fyrir úlfúðina sem er í öllum umræðum og eins að persónuleg tengsl skýri oft miklu meira en flóknar kenningar stjórnmálafræðinnar .
Í Breiðholtinu ægði öllu saman , fólk var þarna úr öllum áttum , fjölskyldurnar hrúguðust inn utan af landi og héðan og þaðan og úr varð kraumandi pottur .
Á þessum árum unnu foreldrar myrkranna á milli og krakkarnir gengu sjálfala , nokkuð sem fólk þekkir ekki lengur .
Ég hafði áhuga á því hvað kæmi út úr þessu og tengslum þessa fólks inn í framtíðina , fólks sem var búið að grafa lík saman , á forsögu saman sem þarf ekki að segja frá og margt sem ekki er hægt að segja frá .
" Eins og getið er hefur Eiríkur gefið út nokkrar bækur fræðilegs eðlis , en það er tvennt ólíkt að gefa út fræðibækur eða skáldverk .
Þannig spinnst allt önnur umræða af fræðiritum , stundum jafnvel pólitískar deilur , en skáldverkið er metið á annan hátt og viðtökurnar eru líka öðruvísi , þar stígur Eiríkur inn í allt annan heim .
" Já , þetta er allt önnur veröld og þetta er eins og mæta óboðinn í partí , " segir hann og hlær við , " og þannig var það líka gert í Breiðholtinu .
" 