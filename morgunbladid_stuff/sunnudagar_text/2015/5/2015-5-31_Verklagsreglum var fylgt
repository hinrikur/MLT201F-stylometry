Í vikunni var hermt af því í fjölmiðlum að karlmaður hefði ógnað barnsmóður sinni meðan hún lá á fæðingardeild Landspítalans skömmu eftir barnsburð og skeytt skapi sínu á dauðum hlutum .
Skýrar verklagsreglur gilda um atvik af þessu tagi á spítalanum og svo virðist sem starfsmaðurinn sem varð vitni að atburðinum hafi farið í einu og öllu eftir þeim .
Ekki var um líkamlegt ofbeldi að ræða , heldur ógnaði maðurinn konunni , og samkvæmt verklagsreglum spítalans ber starfsmönnum ekki að gera lögreglu viðvart í slíkum málum að þolanda forspurðum .
Á hinn bóginn bar starfsmanninum að kalla til félagsráðgjafa sem síðan leggur mat á það hvort gera beri barnaverndarnefnd viðvart .
Það var gert í þessu tilviki .
Auknar skyldur sé barni ógnað eða það beitt ofbeldi Að sjálfsögðu bannar ekkert starfsmanni spítalans að hafa samband við lögreglu , telji hann ástæðu til þess sem almennur borgari , en samkvæmt téðum verklagsreglum þarf hann ekki að gera það .
Í fyrrnefndu tilviki virðist það hafa verið metið þannig að eðlilegra væri að þolandinn hefði sjálfur samband við lögreglu og legði fram kæru á hendur manninum , sýndist honum svo .
Eða þá aðstandendur hans .
Hefði komið til ofbeldis hefði öryggisvörður á spítalanum eða lögregla verið kölluð til , samkvæmt verklagsreglum .
Þær upplýsingar fengust á Landspítalanum að ekki hefði komið til tals að endurskoða þessar reglur en þar á bæ vildu menn ekki tjá sig um þetta tiltekna mál .
Samkvæmt upplýsingum frá spítalanum hvíla auknar skyldur á starfsmönnum verði þeir vitni að því að barni sé ógnað eða það beitt ofbeldi , nóg sé raunar að grunur sé um slíkt athæfi til að félagsráðgjafi sé kallaður til og í framhaldi er það metið hvort leita þurfi til barnaverndarnefndar .
Þessi regla gildir ekki bara á fæðingardeildinni , heldur í öllum húsakynnum spítalans .
Sárasjaldgæft mun vera að sjúklingar eða aðstandendur þeirra séu beittir ofbeldi á spítalanum en spítalinn staðfestir þó að það hafi gerst .
Fólk kemur í allskyns ástandi á spítalann Hitt er mun algengara að starfsmönnum Landspítalans sé ógnað eða þeir beittir ofbeldi .
Það gerist einkum og sér í lagi á tveimur stöðum , á geðdeildinni og bráðamóttökunni .
Fólk kemur í allskyns ástandi á spítalann , ekki síst þessa tvo staði , og fyrir vikið ber starfsfólki að ganga út frá því að allt geti gerst .
Það sé eðlilegur hluti af því að reka sjúkrahús .
Á geðdeildinni er starfrækt viðbragðsteymi sem sett er í gang þegar brot af þessu tagi eiga sér stað en þess utan er öryggisgæsla á báðum stöðum , lögregla gengur til að mynda vaktir á bráðamóttökunni .
Spítalinn staðfestir að komið hafi fyrir að lögregla hafi þurft að fjarlægja ofbeldismenn úr húsinu .
Starfsfólk spítalans fær þjálfun í að bregðast við allskyns áreiti , ekki síst sé því ógnað eða reynt að beita það ofbeldi .
Þetta á einkum við á geðsviði og bráðamóttöku .
Það er liður í því að tryggja í senn öryggi starfsfólksins og ofbeldismannanna , sem oftar en ekki eru illa fyrirkallaðir andlega , svo sem vegna veikinda , ölvunar eða fíkniefnaneyslu .
Á geðdeildinni er vinnureglan sú að reyna að forðast þvingunaraðgerðir í lengstu lög .
Mikið þarf með öðrum orðum að ganga á til að sjúklingur sé beittur harðræði .
Ekki fengust svör við því hvort starfsfólk hafi látið af störfum á spítalanum eftir að hafa verið ógnað eða það beitt ofbeldi við störf sín .
Heldur atvikaskrá Landspítalinn heldur svokallaða atvikaskrá og þar eru atvik sem snúa að ógnandi hegðun og / eða ofbeldi færð til bókar eins og sitthvað annað .
Þessar upplýsingar eiga því að liggja fyrir frá fyrstu hendi þurfi lögregla á þeim að halda vegna rannsóknar .
Sé þess þörf rata upplýsingar af þessu tagi líka inn í sjúkraskrá viðkomandi .
Lögreglan á höfuðborgarsvæðinu vildi ekki tjá sig um verklagsreglur Landspítalans þegar eftir því var leitað .
Lögreglan á höfuðborgarsvæðinu hefur um árabil átt samstarf við Landspítalann um löggæslu á bráðamóttöku spítalans í Fossvogi .
Einn lögreglumaður er á vakt á deildinni frá klukkan 23 til 05 frá sunnudegi til fimmtudags og frá klukkan 17 til 11 næsta dag um helgar .
Að sögn Gunnars Hilmarssonar , aðalvarðstjóra lögreglunnar á Grensásvegi , skipta lögreglustöðvarnar fimm í borginni vaktinni á milli sín , viku í senn .
Gunnar segir gæsluna hafa gefið góða raun og engin áform séu um annað en að halda henni áfram .
Að vísu sé til skoðunar að draga úr þjónustunni á virkum dögum í sumar vegna manneklu en engin ákvörðun hafi verið tekin þar um ennþá .
Í öllu falli yrði haldið áfram með fulla þjónustu frá og með haustinu .
Fjölbreytt verkefni Gunnar segir lögregluna standa frammi fyrir fjölbreyttum verkefnum á spítalanum , eins og gefur að skilja , en fólk kemur í allskyns ástandi á bráðamóttökuna , sérstaklega á nóttunni og um helgar .
Stundum þurfi að skakka leikinn og tjónka við menn sem láta ófriðlega og jafnvel hóta og / eða beita ofbeldi .
Ekki er óalgengt að vaktmaðurinn þurfi að kalla á liðsauka .
