Áhugi á Apple-úrinu lofar góðu en úrið er væntanlegt á markað í júní þótt hægt sé að kaupa það nú þegar á netinu .
Þó gæti eitt sett strik í reikninginn , en púlsmælir tækisins virðist ekki virka sé fólk með húðflúraðan handlegg og raunar er það ekki í fyrsta skipti sem púlsmælar á þess lags tólum og tækjum sem hægt er að hafa á sér virka ekki .
Púlsmælar eru afar vinsælir , ekki aðeins hjá hinum fjölmörgu sem stunda hlaup og göngutúra heldur er forvitið skrifstofufólk gjarnan með slíka mæla .
Í ljósi þess hversu vinsælt húðflúr á framhandleggjum er orðið þykja þetta heldur slæm tíðindi .
Púlsmælirinn virkar síður eftir því sem húðflúrið er búið til úr dekkri litum og þá eru jafnvel áhöld um hvort hann virki því verr sem eiginlegur húðlitur fólks er dekkri .
