Grímar Jónsson , framleiðandi myndarinnar Hrúta , sem hlotið hefur einróma lof gagnrýnenda á Cannes-kvikmyndahátíðinni heimsfrægu , segir langþráðan draum vera að rætast .
Hann gaf starf hjá Norræna kvikmynda- og sjónvarpssjóðnum upp á bátinn til að koma eigin framleiðslufyrirtæki á siglingu , en hann var fyrsti Íslendingurinn sem vann hjá sjóðnum .
Matthías Tryggvi Haraldsson mth@mbl.is Þú getur ímyndað þér að þú sért í grunnskóla að setja saman lið í leikfimi , þetta er pínu þannig , nema hérna ertu að tína saman eins gott lið og þú getur héðan og þaðan úr kvikmyndageiranum .
" Þannig lýsir Grímar Jónsson hlutverki kvikmyndaframleiðandans í spjalli við Sunnudagsblaðið .
" Mínir hæfileikar snúa ekki endilega að því að búa til góða sögu eða sannfærandi persónur , en ég er góður í að finna rétt lið og leiða saman alla þessa snillinga til að búa til kvikmynd .
" Myndin Hrútar , sem var heimsfrumsýnd á Cannes-kvikmyndahátíðinni á dögunum , er annað tveggja fyrstu framleiðsluverkefna Netop Films , fyrirtækis Grímars .
Hann hætti í vinnu sinni hjá Norræna kvikmynda- og sjónvarpssjóðnum , sem honum var boðið fyrstum Íslendinga , til að koma fyrirtækinu í gang .
" Auðvitað er mikil áhætta fólgin í þessari ákvörðun .
Ég var að gefa upp á bátinn góða vinnu og fjárhagslegt öryggi til að draga eigið fyrirtæki upp úr skúffunni , en draumurinn er að framleiða myndir og ég elti hann .
Í rauninni er hann að vissu leyti búinn að vera að rætast hérna í Cannes .
" Köllunin að framleiða kvikmyndir Grímar nefnir að í lista yfir aðstandendur og leikara myndarinnar Hrúta komi fyrir hundruð nafna .
" Þetta byrjar allt einn daginn þegar ég fæ símtal frá Grími Hákonarsyni .
Hann var búinn að vera að skrifa handritið í tvö ár og sagðist vera að leita að framleiðenda .
Ég les handritið og finnst það magnað , og þannig fór boltinn að rúlla .
Eitt af því fallega við þennan geira er að oft og iðulega eignast maður vini á leiðinni .
Við Grímur vissum kannski hvor af öðrum þar áður en urðum virkilega góðir vinir í gegnum vinnuna við Hrúta .
" Grímar segir að einn áhugaverðasti hluti kvikmyndaferlisins sé þróunarvinnan sem á sér stað fyrir tökur .
" Það eru mörg stig og ferli fólgin í því að framleiða kvikmynd .
Það átta sig ekki allir á því að það tekur að meðaltali þrjú til fjögur ár , að öllu meðtöldu .
Mér finnst skemmtilegast að vinna þróunarvinnuna sem á sér stað fyrir tökur .
Að nostra við handritið og setja saman rétt lið .
Þar liggur mín köllun .
" Þó séu fleiri hlutar ferlisins skemmtilegir .
" Það er líka lúmskt gaman að fjármögnunarferlinu og að hanga aðeins yfir excel-skjölunum , " bætir Grímar við .
Erfitt að halda gleðinni leyndri Grímar segir það hafa verið tilfinningaþrungna stund þegar þeir Grímur fréttu að myndin hefði verið valin í flokkinn " Un Certain Regard " á Cannes-hátíðinni .
" Við Grímur fórum saman til Kaupmannahafnar til að litgreina myndina 28. mars síðastliðinn .
Mánudaginn 29. mars vaknaði ég frekar þreyttur og mitt fyrsta verk eins og oftast var að athuga tölvupóstinn .
Þá sá ég póst frá Christian Jean , einum af yfirmönnum Cannes , um að myndin hefði verið valin í Official Selection , Un Certain Regard , og að þeim þætti myndin æðisleg og hlökkuðu til að fá okkur ! Ég réð ekkert við tilfinningarnar ; gleðitárin spruttu fram og ég hringdi í Grím sem bjó á hóteli skammt frá .
Ég hélt andliti í smástund og sagði honum að við hefðum verið að fá ömurlegar fréttir og hann ætti að athuga tölvupóstinn sinn og skellti á .
Fjórum mínútum síðar hringdi hann öskrandi eitthvert bull í gleði-geðshræringu .
Þetta var góður dagur .
Það erfiða var að það kom einnig fram í póstinum frá Christian að við yrðum að halda þessu algjörlega leyndu fram að blaðamannafundi í París sextánda apríl .
" Dæmi þekkist um að myndir hafi verið afboðaðar þegar aðstandendur þeirra gátu ekki þagað yfir leyndarmálinu .
" Það var ansi erfitt og skrítið að þurfa að halda þessu leyndu í tæpar þrjár vikur .
" Íslandsfrumsýning fyrir Bárðdælinga Grímar segir að eftir tveggja ára kynningarstarf á myndinni víðsvegar um heiminn séu góðar móttökur á henni gríðarlega velkomnar .
" Ég er búinn að vera í sirka tvö ár að kynna myndina , bæði heima og erlendis , þannig að margir vissu af henni í bransanum áður en hún var frumsýnd .
Á mörgum hátíðum gefst manni tækifæri til að sýna brot úr verki í vinnslu .
" Myndin var heimsfrumsýnd í heild sinni á Cannes .
Hins vegar verður Íslandsfrumsýning á mánudaginn næstkomandi sérstaklega fyrir Bárðdælinga og aðra í Suður-Þingeyjarsýslu sem aðstoðuðu við tökur .
" Íslandsfrumsýning verður á Laugum fyrir Bárðdælinga og allt frábæra fólkið sem hjálpaði okkur meðan á tökum stóð .
" Hérlend fjölmiðlafrumsýning myndarinnar verður á þriðjudaginn , hátíðarfrumsýning í Háskólabíói á miðvikudaginn og myndin komin í almennar sýningar á fimmtudaginn .
" Við hlökkum hrikalega til að koma heim og fara með myndina beint í bíó .
" Guðfeður í íslenska bransanum " Nú eru liðin svona tólf ár síðan ég fór að vinna að því að láta þetta rætast , " segir Grímar .
" Ég held að þessi löngun hafi komið á menntaskólaárunum .
Mig langaði til að vinna við að framleiða kvikmyndir en vissi varla hvað það fól í sér eða hvernig best væri að komast í þá vinnu .
Ég fór að læra viðskiptafræði og þaðan í þverfaglegt tungumála- , viðskiptafræði- og menningarnám í Danmörku .
Ég kláraði það reyndar ekki heldur fór að vinna .
Ég vann meðal annars við kennslu hjá Nýja tölvu- og viðskiptaskólanum , sem var rosalega gefandi .
" Samhliða kennslunni fór Grímar að prufa sig áfram í kvikmyndagerð .
" Þá var ég að vinna heimildarmynd og stuttmynd og prufa mig áfram í þessu , eins og gengur og gerist .
Fljótlega kynntist ég Þóri Snæ og Skúla hjá Zik Zak kvikmyndum , sem hafa náttúrlega gert fullt af myndum .
Það má segja að þeir séu tveir af mínum helstu guðfeðrum í þessum bransa .
Ég framleiddi með þeim margar myndir , meðal annars kvikmyndina Brim , sem var fyrsta myndin sem ég framleiddi í fullri lengd .
" Eins og lítil fjölskylda Grímar segir fólk í íslenska kvikmyndageiranum um margt líkjast einni fjölskyldu .
" Fólk í íslenskri kvikmyndagerð og íslenskir kvikmyndaframleiðendur eru allir góðir vinir .
Það er mikið af frábæru fólki og þetta verður svolítið eins og lítil fjölskylda .
Margar góðar manneskjur verða okkur eins konar guðfeður .
Friðrik Þór er til dæmis með alveg risastórt hjarta og Kjartan Kjartansson hljóðmaður og fleiri góðir menn og konur sem ég kynntist á mínum upphafsárum .
Þetta er mjög skemmtilegur geiri að vinna í .
Það var svolítið skondið þegar þetta barst í tal þar sem ég sat í hádegismat með framleiðenda frá Kólumbíu .
Ég var að lýsa mínum raunveruleika , frá tæplega 350 þúsund manna landi , fyrir manni frá 50 milljón manna landi .
Okkur fannst skemmtilegt að pæla í þessu saman .
" Kominn hinum megin við borðið Eftir fimm ára starf hjá Zik Zak kvikmyndum bauðst Grímari starf hjá Norræna kvikmynda- og sjónvarpssjóðnum .
" Þar var ég kominn hinum megin við borðið , ef svo má segja .
Ég var að lesa handrit frá hinum og þessum og fara yfir kostnaðaráætlanir og leggja mat á verkefni og hvort ætti að styrkja tiltekin verkefni .
Það var langbesta vinna sem ég hef á ævinni haft .
Ég fékk að ferðast um heiminn og fara á kvikmyndahátíðir og allt mögulegt .
Maður var líka ekki óvinsæll þegar maður sagði " já " við umsóknum um styrkveitingu .
Ég var byrjaður að gefa pening en ekki biðja um pening , sem var frábært .
Það var náttúrlega mikill heiður að fá að vera fyrsti Íslendingurinn sem vinnur þarna .
" Stoltur af báðum verkefnum " Ég var nýkominn til Íslands og var í fæðingarorlofi þegar Grímur hafði samband við mig í leit að framleiðenda , " segir Grímar .
" Síðan þá hefur átt sér stað mögnuð vinna í kringum Hrúta og ég hef farið af stað með nýtt fyrirtæki .
" Grímar segist lengi hafa átt fyrirtækið , sem hann fékk að gjöf frá föður sínum , en hann gaf því nýtt nafn og kom því á blússandi siglingu .
" Fyrirtækið hét upphaflega Buri , en ég hafði lengi verið með það í skúffunni .
Síðan ég hætti hjá Norræna kvikmyndasjóðnum höfum við framleitt tvö verkefni .
" Fyrir utan Hrúta hefur Netop Films framleitt Óla prik , heimildarmynd um Ólaf Indriða Stefánsson handboltaleikmann .
" Ég er mjög stoltur af Óla priki og finnst það vel unnin heimildarmynd .
Síðan var Hrútar að sjálfsögðu mikill hvalreki fyrir svona lítið fyrirtæki .
Þetta byrjar mjög vel .
" Aðspurður hvað sé á döfinni hjá Netop Films segir Grímar best að hugsa um eitt í einu .
Mikil kynningarvinna og eftirmál séu í vændum í kringum Hrúta .
Einn stærsti iðnaður landsins " Íslenskur kvikmyndaiðnaður , og skapandi greinar á Íslandi almennt , er einn stærsti iðnaðurinn á landinu , " segir Grímar , aðspurður um framtíð íslensks kvikmyndaiðnaðar , og bætir við að um 20 prósent ferðamanna sem koma til landsins nefni það sem ástæðu að hafa séð landið í kvikmyndum eða sjónvarpi .
" Þetta er rosalega stór bransi .
Hrútar er engan veginn einsdæmi .
Við eigum fullt af góðum myndum og margt hæfileikaríkt fólk , hvort sem um ræðir leikara , leikstjóra , leikmyndahönnuði , tónlistarmenn eða hvað sem er .
Ég spái því að skapandi greinar séu á uppleið á Íslandi , enda mikilvægur iðnaður og miklir hæfileikar á ferð .
Við megum vera stolt af því .
" Bræðurnir snúa saman bökum Hrútar fjallar um bræðurna Kidda og Gumma , sem báðir eru sauðfjárbændur og búa hlið við hlið í afskekktum dal á Norðurlandi .
Þrátt fyrir að deila landi hafa þeir ekki talast við í fjóra áratugi , uns skæð riðuveiki kemur upp í dalnum .
" Meginþemað í myndinni er þögnin milli bræðranna , " segir Grímar Jónsson , " og þegar riðuveikin kemur neyðast þeir til að tala loksins saman .
Það er líka ákveðin ástarsaga í myndinni , þeir þurfa nefnilega að snúa saman bökum til að bjarga því sem þeim er kærast , sem eru kindurnar þeirra .
" Mikil örvænting grípur um sig í dalnum .
Bræðurnir standa frammi fyrir því að missa það sem þeim er kærast og grípa til sinna ráða .
Myndin hefur hlotið gríðarlega jákvæðar viðtökur á Cannes-kvikmyndahátíðinni .
Hún er ein af tuttugu myndum sem keppa um verðlaunin " Prix Un Certain Regard " af um fjögur þúsund myndum sem sóttu um að vera í flokknum .
Grímur Hákonarson fer með leikstjórn og skrifar handrit .
Með aðalhlutverk fara Sigurður Sigurjónsson og Theodór Júlíusson .
Tökur fóru fram á bæjunum Mýri og Bólstað , sem eru hlið við hlið í Bárðardal á Norðurlandi .
