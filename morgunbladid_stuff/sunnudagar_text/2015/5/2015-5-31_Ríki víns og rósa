Portland í Oregon er ekki stórborg á bandarískan mælikvarða en í borginni búa rúmlega 600 þúsund manns .
Með smábæjum í næsta nágrenni og úthverfum eykst íbúafjöldinn hins vegar í rúmar 2,3 milljónir .
Oregon-ríki á Kyrrahafsströndinni byggðist í fyrstu mest upp á landnemum af austurströndinni sem fengu ókeypis land til þess að rækta .
Í ársbyrjun 1842 komu tugir þúsunda landnema fótgangandi frá Missouri til Oregon , alls 3.219 km leið , í leit að betra lífi .
Landið var gjöfult og varð Oregon fljótt blómlegt landbúnaðarhérað .
Áin Columbia hafði og hefur enn mikla þýðingu og þrátt fyrir að borgin standi ekki á strönd er hún mikilvæg skipahöfn á vesturströndinni .
Borg rósanna Portland er í Willamette Valley , á milli Kyrrahafsins og Cascade-fjallanna .
Loftslagið í borginni og nágrenni er milt og ekki eins rakt og víða er í Bandaríkjunum .
Loftslagið veldur því að öll ræktun er auðveld og gengur Portland oft undir heitinu Rósaborgin ( City of Roses ) þar sem hvergi í Bandaríkjunum er jafnauðvelt að rækta rósir og þar .
Íbúar Portland eru afar stoltir af þessari afurð sinni .
Þar er valin rós ársins og í tvær vikur fagna borgarbúar sumarkomu og rósum ársins .
Í Portland er að finna sérstakan garð þar sem tilraunir eru gerðar í rósaræktun áður en rósirnar eru sendar á markað .
Heimsókn í garðinn er ævintýri og hægt að sjá þar litaafbrigði og rósaknúppa sem eru einhvern veginn á mörkum þess að vera raunverulegir eða ofskynjun .
Bjór og kaffi En íbúar Oregon rækta ekki bara rósir því matvælaframleiðslu af ýmsu tagi er að finna í ríkinu og gætu íbúarnir þar auðveldlega lifað á eigin framleiðslu .
Jafnvel þeir sem vilja gott kaffi , bjór og vín með matnum .
Hvergi í heiminum er bruggaður bjór á jafnmörgum stöðum í einni borg og í Portland en borgin státar af 58 brugghúsum í fullum rekstri .
Allt er vænt sem vel er grænt Portland hefur ítrekað verið valin besta borg Bandaríkjanna , meðal annars vegna þess hversu græn gildi eru í hávegum höfð og hversu frjálslynd hún er .
Borgaryfirvöld leggja mikla áherslu á umhverfismál og er alls staðar gert ráð fyrir að íbúar ferðist um á reiðhjólum eða gangandi .
Almenningssamgöngur eru mjög aðgengilegar og eru léttlestir og strætisvagnar áberandi í götumyndinni .
Fargjaldið er einn bandaríkjadalur , rúmar 130 krónur , og dugar miðinn í þrjár klukkustundir .
Eins er auðvelt að leigja reiðhjól og alls staðar gert ráð fyrir hjólreiðafólki í umferðinni .
Þrátt fyrir það eru flestar götur fremur breiðar og bílastæðahús að finna á mörgum stöðum í miðborginni .
Stofan flutt út á torg Torg og garða er víða að finna en innan borgarmarkananna er Forest Park sá stærsti .
Hann er rúmlega tvö þúsund hektarar að stærð og búa þar á annað hundrað fuglategundir .
Garðurinn er vinsæll áfangastaður borgarbúa , ekki síst þeirra sem hafa áhuga á útivist af ýmsu tagi .
Í miðborginni er vinsælt torg , Pioneer Square , en að sögn flytja margir stofuna þangað yfir sumartímann .
Á kvöldin eru þar haldnir tónleikar , bíómyndir sýndar á risaskjá og þar skammt frá er að finna annað torg með heimsins mesta úrval af götufæði .
Laða að listamenn og frumkvöðla Listamenn og frumkvöðlar eru áberandi í Portland enda hafa borgaryfirvöld lengi lagt áherslu á að laða þá að .
Pearl-hverfið var áður iðnaðarhverfi en hefur breyst í blómlega blandaða byggð þar sem kaffihús og smá fyrirtæki eru áberandi .
Þar fluttu listamenn inn í niðurnídd vöruhús og breyttu þeim í íbúðir og vinnustofur .
Kaffihús og veitingastaðir spruttu upp og er nú svo komið að hverfið er orðið of dýrt fyrir listamennina sem leita nú inn í önnur hverfi og efnafólk hefur tekið við í Perluhverfinu .
Í hverfinu eru nokkur gallerí og í miðborginni eru helstu söfn og menningarstofnanir borgarinnar .
Til að mynda er verið að sýna í listasafni borgarinnar verk breska listamannsins Davids Hockneys og kínverska listamannsins Ai Weiwei , sem er sá áhrifamesti í listheiminum um þessar mundir .
Japan í Bandaríkjunum Eitt af því sem hægt er að mæla með við ferðamenn sem sækja Portland heim er að koma við í Japanska garðinum .
Garðurinn á sér rúmlega hálfrar aldrar sögu og þykir einn sá fallegasti í heiminum fyrir utan Japan .
Garðurinn skiptist í fimm hluta og þar er að finna grunnþætti sem einkenna alla garða í Japan : Grjót , vatn og plöntur .
Þessir þrír þættir tákna hringrás lífsins .
Stefnt er að því að stækka garðinn umtalsvert og verður væntanlega byrjað á framkvæmdunum á næstu mánuðum eða þegar tekist hefur að safna því fé sem þarf til .
Í garðinum er að finna tré sem eru yfir 100 ára gömul en þegar ákveðið var að byggja garðinn fóru starfsmenn landbúnaðarráðuneytisins japanska af stað um landið og fundu tré sem þeir töldu að ættu heima í bandaríska garðinum .
Var fólk beðið að gefa tré í garðinn og var það yfirleitt auðsótt mál .
Legið á meltunni Bærinn Astoria í Oregon , skammt frá ríkismörkum Washington , lætur ekki mikið yfir sér enda eru íbúarnir aðeins um 10 þúsund talsins .
En það sem helst vekur athygli eru yfir tvö þúsund sæljón sem hafa komið sér makindalega fyrir í höfn bæjarins við Columbia-ána .
Allt eru þetta karldýr sem koma syndandi frá Kaliforníu í leit að æti enda Columbia-áin full af laxi .
Það er ekki fyrr en náttúran segir til sín að karldýrin halda heim til Kaliforníu og fjölga sér .
Síðan stinga þau af í alsæluna í Oregon og láta kvendýrinu eftir uppeldið á afkvæminu .
Hafnaryfirvöld í Astoria eru ekkert sérstaklega hrifin af sæljónunum enda hafa þau lagt undir sig þó nokkurn hluta bryggjunnar og ekki viðlit að leggja bát þar að .
Á móti kemur að ferðamenn flykkjast þangað og mynda dýrin í gríð og erg og kaupa minjagripi eins og enginn sé morgundagurinn .
Miðjarðarhafsloftslag við Kyrrahafið Oregon er eitt af þremur helstu vínhéruðum Bandaríkjanna .
Í Willamette Valley er að finna tæplega eitt þúsund vínekrur í eigu á sjötta hundrað framleiðenda .
Á aðeins fjörutíu árum hefur Oregon skapað sér nafn í vínheiminum bæði með hvítvíni og rauðvíni en helstu þrúgurnar eru pinot noir og pinot gris .
Svokallað Miðjarðarhafsloftslag , hlý þurr sumur og mildir vetur , hefur þar mikið að segja en það er heitast í lok júlí og byrjun ágúst .
Frá 24. júní til 20. september er meðalhiti að degi til 23 gráður og lítil úrkoma .
Á veturna er kaldasti tíminn frá 16. nóvember til 23 febrúar en þá er meðalhitinn að degi til 11 gráður .
Það snjóar í fjöll en lítið sem ekkert á láglendi en það rignir aftur á móti á veturna .
Himnaríki bókaormsins Bókabúðin Powell ' s Books í Pearl-hverfinu í Portland er risastór og má segja að fyrir bókaorm sé það að koma þangað inn eins og að hafa lent í himnaríki .
Búðin hefur verið starfrækt í Portland frá áttunda áratugnum .
Rætur Powell ' s liggja til Chicago , þar sem Michael Powell , sem var þá nýútskrifaður úr Háskólanum í Chicago , opnaði sína fyrstu bókabúð árið 1970 .
Að áeggjan vina og kennara fékk Powell 3 þúsund Bandaríkjadali að láni til þess að taka húsnæði á leigu .
Ævintýrið gekk upp og að tveimur mánuðum liðnum var lánið að fullu endurgreitt .
Faðir Michaels , Walter , málari á eftirlaunum , ákvað að aðstoða son sinn í búðinni og varð svo hrifinn að þegar hann snéri heim til Portland um haustið opnaði hann sína eigin fornbókabúð .
Í kjölfarið hófst samstarf þeirra feðga og nú er fátt sem minnir á gömlu búðina .
Þar er hægt að kaupa notaðar og nýjar bækur af öllum mögulegum stærðum og gerðum og frá öllum heimshornum .
Búðin er á nokkrum hæðum og er skipt upp í mismunandi deildir þar sem maður getur fundið margar útgáfur sömu bókar , hvort heldur notuð eða ný eintök .
Fulltrúi Íslands í Portland Edda Sigurðardóttir hefur búið á vesturströnd Bandaríkjanna frá því hún var nítján ára gömul en fyrstu árin bjó hún í Seattle .
Ástæðan var sú að hún vildi búa annars staðar en á Íslandi og það var systir hennar sem var búsett í Seattle sem aðstoðaði hana við flutninginn á milli landa fyrir meira en hálfri öld .
Hún lærði hárgreiðslu í Seattle og á tvö börn en flutti til Portland árið 1982 þegar hún skildi við bandarískan eiginmann sinn .
Edda er mjög ánægð í Portland en sonur hennar býr þar einnig ásamt fjölskyldu sinni , dóttir hennar býr í Washington DC .
Hún segir fáa Íslendinga búa í Portland og var afar ánægð að hitta Geir H. Haarde , sendiherra Íslands í Bandaríkjunum , í hádegisverði sem ferðamálayfirvöld í Oregon stóðu fyrir nýverið í tilefni af áætlunarflugi Icelandair milli Íslands og Portland .
Edda , sem talar lýtalausa íslensku , klæddist íslenska þjóðbúningnum í tilefni dagsins og fór vel á með henni og sendiherranum í boðinu .
