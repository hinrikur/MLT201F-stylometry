Google hefur lengi átt í stríði við helstu fjölmiðla heims sem saka fyrirtækið um að stela efni sínu og hirða allar auglýsingatekjur .
Nýtt frumkvæði fyrirtækisins , The Digital News Initiative , felur í sér sáttarhönd til útgefenda en er um leið tilraun fyrirtækisins til að bæta laskaða ímynd sína í Evrópu .
Halldór A. Ásgeirsson haa@mbl.is Google ætlar sér nú í samstarf með helstu fréttastofum og -veitum Evrópu og hefur heitið því að verja um 150 milljónum evra í rannsóknir og frumkvöðlastarf á sviði fjölmiðla á næstu þremur árum .
Þetta nýja framtak kallast Digital News Initiative .
Ætlunin er að þróa nýjar aðferðir til þess að gera fjölmiðlaumhverfi arðbærara og auðveldara og fyrirtækið hefur sagt að ætlunin sé að finna upp nýjar leiðir til þess að auka hagnað , netumferð og samskipti við lesendur .
Átta af helstu fjölmiðlum Evrópu munu taka þátt í verkefninu með Google , þar á meðal the Guardian og Financial Times í Bretlandi , El País á Spáni , La Stampa á Ítalíu og Die Zeit í Þýskalandi .
Fyrsta skrefið verður að setja upp vinnuteymi í samvinnu við þessi átta fjölmiðlafyrirtæki þar sem starfsmenn Google munu hafa umsjón með rannsóknum á stafrænni fjölmiðlun .
Hugmyndin er sú að þróa nýjar vörur , athuga hvernig auka má auglýsingatekjur með því að leggja áherslu á myndbönd , smáforrit , gagnaöflun og borgaða umfjöllun .
Einnig verður lagst í ýtarlegar rannsóknir á því hvernig fólk kýs að kynna sér fjölmiðlaefni á netinu og reynt að setja fram tillögur um það hvernig hægt væri að dreifa efni á skilvirkari og víðtækari hátt en nú tíðkast .
Þá lýstu forsvarsmenn Google í Evrópu því jafnframt yfir í vikunni að fyrirtækið hefði gert ýmis mistök í samskiptum sínum við fjölmiðla til þessa .
Carlo D ' Asaro Biondo , einn æðstu yfirmanna Google í Evrópu , lét hafa eftir sér í vikunni að fyrirtækið vildi grafa stríðsöxina með evrópskum fjölmiðlum .
" Google hefur alltaf viljað eiga í vinasambandi við fjölmiðlaiðnaðinn .
Ég held að við verðum að viðurkenna að við höfum gert mistök til þessa .
" Hann sagði jafnframt að þegar Google News var sett á laggir árið 2002 hefði mikil togstreita myndast víða um Evrópu .
" Þegar ég tala við útgefendur í Evrópu verð ég var við djúpstæðar áhyggjur þeirra af því hvernig fjármagna má hágæða fjölmiðlun til framtíðar .
" Google þarf bætta ímynd Eigendur fjölmiðla hafa lengi haft horn í síðu Google og staðið í þeirri trú að fyrirtækið taki efni þeirra og veiti notendum ókeypis aðgang að því , og steli jafnframt auglýsendum þeirra .
Google News var ætlað til þess að styrkja fjölmiðlaiðnað en varð fljótlega til þess að auglýsendur hófu að beina sjónum sínum meira að því að auglýsa á leitarvélinni fremur en í dagblöðunum sjálfum .
Þessi þróun hélst í hendur við þá staðreynd að fljótlega kom í ljós að notendur voru hikandi við að greiða fyrir fjölmiðla á netinu .
Google News varð til þess að enskir fjölmiðlar á borð við Guardian og New York Times náðu til mun stærri lesendahóps , en að sama skapi varð aðstaðan verri fyrir ýmsa evrópska fjölmiðla sem ekki gátu treyst á jafnstóran lesendahóp og þeir sem skrifa á ensku .
Google nýtur ekki beinlínis mikilla vinsælda í Evrópusambandinu og vonast nú til þess að þetta nýja frumkvæði fyrirtækisins muni að einhverju leyti mýkja samskipti þess við yfirvöld í Brussel .
Að sama skapi munu þeir fjölmiðlar sem kjósa að taka þátt í samstarfinu þurfa að sannfæra lesendur sína um að það hafi ekki áhrif á fréttaumfjöllun um málefni Google .
Evrópusambandið ásakaði Google nýlega um grófa markaðsmisnotkun og vinnur nú að rannsókn á því hvort fyrirtækið hafi jafnframt stillt smáforritum fyrir Android upp með ótilhlýðilegum hætti í veitum sínum .
Þá er jafnframt talið að ætlunin sé að setja hömlur á það hvernig tækniiðnaður getur nýtt sér persónuupplýsingar fólks .
" Við tökum þessu frumkvæði fagnandi og sjáum spennandi möguleika felast í því .
En þessir möguleikar verða auðvitað háðir því að yfirmenn Google í Bandaríkjunum muni samþykkja þá , í ljósi þess að verkefnið verður fyrst og fremst í höndum Google í Evrópu , " sagði Tony Danker , yfirmaður alþjóðasviðs Guardian News & Media Limited , útgáfufélags The Guardian .
" Útkoman verður háð því hvort það takist að gera breytingar á nútímafjölmiðlun sem verða til þess að hún blómstri á stafrænu öldinni .
" Þeir fjölmiðlar sem taka þátt í verkefninu eru meðvitaðir um það að Google þarf að hreinsa ímynd sína í álfunni en segja engu að síður að þeir muni þrýsta verulega á fyrirtækið að breyta starfsháttum sínum þegar kemur að fréttum , og muni ekki hika við að láta vita ef engar raunhæfar niðurstöður fást .
Eitt helsta viðfangsefni starfshópsins verður að velta fyrir sér hvernig koma má í veg fyrir að efni sé stolið í gríð og erg á netinu .
Forsvarsmenn fjölmiðlanna gera þá kröfu að forritarar Google finni leiðir til þess að upprunalegu efni sé hampað á síðum leitarvélarinnar á kostnað þeirra sem hafa stolið því .
