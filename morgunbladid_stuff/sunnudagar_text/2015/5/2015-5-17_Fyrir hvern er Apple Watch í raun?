Apple Watch-úrið er nú loks komið á markað og fyrstu eigendurnir um víða veröld ganga nú um götur með slíkt snjallúr um úlnliðinn .
Eflaust verja þeir fyrstu dögunum í að dást að úrinu og prófa margvíslega möguleika þess en eins og á við um allar aðrar nýjungar í lífi fólks dvínar ljómi þess smám saman og þá öðlast fólk raunsærri mynd af því til hvers úrið nýtist því best .
Í ljósi þess að flestir möguleikar úrsins eru nú þegar aðgengilegir í gegnum snjallsíma fólks er ekki úr vegi að velta því upp hvaða fólki úrið mun nýtast mest .
CNN hefur fjallað um málið og hér að neðan er að finna nokkrar hugmyndir að því fyrir hvern úrið er í raun .
Fyrir þá nýjungagjörnu Apple skortir ekki aðdáendur enda myndast oftar en ekki útihátíðarandrúmsloft fyrir utan verslanir fyrirtækisins þegar ný vara er væntanleg .
Fyrir þá sem njóta þess að kynna sér nýjustu tækni og vera með á nótunum ætti Apple Watch því að vera tiltölulega augljós kostur .
Þá skemmir ekki fyrir að hafa vit á tækni og kippa sér ekki upp við einhverja galla sem kunna að gera vart við sig í fyrstu útgáfum úrsins .
Snjallúr eiga án nokkurs vafa framtíðina fyrir sér , munu verða sífellt algengari sjón og nýjungagjarnt fólk mun án nokkurs vafa hafa gaman af því að kynna sér möguleika þeirra og getu .
Fyrir þá sem vinna líkamlega vinnu Upphaflega voru það að mestu gagnrýnendur í tæknigeiranum sem stýrðu umræðu og umfjöllun um úrið , en þeir eru upp til hópa fólk sem ver mestum tíma sínum sitjandi við skrifborð , með snjallsíma sína innan seilingar .
Staðreyndin er sú að við skrifborð kemur úrið ekki að miklum notum að þeim eiginleika undanskildum að það minnir notandann reglulega á að standa upp og hreyfa sig .
Það er jafnframt ekki hraðvirkasta leiðin til þess að komast að því hvað klukkan er í ljósi þess að það eru örlitlar tafir á því að klukkan sjálf birtist þegar hún er kölluð fram á skjáinn .
Á hinn bóginn gæti úrið nýst þeim vel sem vinna á ferð .
Fólk sem vinnur við kennslu , eða þjónustu- eða hjúkrunarstörf gæti notið góðs af því að geta fyrirvaralaust skoðað tilkynningar af ýmsum toga með því að líta snöggt á úlnliðinn .
Fyrir foreldra Að eiga börn er auðvitað líkamleg vinna í sjálfu sér og að hanga í símanum daginn út og inn getur framkallað samviskubit .
Vilji fólk leitast við að takmarka tíma sinn fyrir framan skjá á hverjum degi gæti snjallúr — semsagt annar skjár til viðbótar í líf þess — hjálpað til , enda auðveldara að halda sig frá snjallsímanum sem óneitanlega hefur meira aðdráttarafl .
Eigi fólk jafnframt í fullu fangi með að sinna ýmsum heimilisstörfum og brauðfæða afkvæmi sín getur úrið létt því lífið enda er hægt að svara símtölum eða lesa skilaboð með lítilli fyrirhöfn fyrir atbeina þess .
Fyrir þá sem eru háðir snjallsímanum Ef iPhone-fíkn þín er á svo háu stigi að hún hefur slæm áhrif á samband þitt við fólkið í kringum þig vegna þess að þú getur ekki sleppt því að endurhlaða Facebook , eða Twitter eða Snapchat á tveggja mínútna fresti , mun þá Apple Watch gera illt vera eða hjálpa til ? Það má ímynda sér að það að geta séð tilkynningar um leið og þær berast komi í veg fyrir að fólk hangi í 20 mínútur á samskiptamiðlum þegar það ætlaði bara að skoða símann til að kanna hvort einhver hefði hringt .
Fyrir þá sem óttast að heltast úr lestinni Óttinn við að heltast úr lestinni og vita ekki hvað vinir og kunningjar eru að gera á hverri stundu , eða jafnvel að vera ekki með á nótunum um hvað er vinsælt eða mikilvægt hverju sinni er raunverulegur og veldur því að margir snjallsímaeigendur gera ekki annað en að gaumgæfa símann sinn í tíma og ótíma .
Apple Watch mun að sjálfsögðu reynast þessu fólki vel enda munu því berast hvers kyns tilkynningar í rauntíma á skjá úrsins og hættan á því að viðkomandi missi af einhverju dvínar .
Fyrir þá gleymnu eða þá sem ganga með stórar töskur Í sannleika sagt er einn nytsamlegasti eiginleiki úrsins sá að með atbeina þess er umsvifalaust hægt að vita hvar snjallsími manns er niðurkominn .
Þá kemur það einnig að góðum notum fyrir þá sem ganga með stórar töskur á sér og þurfa ítrekað að róta á botni þeirra eftir símanum svo hægt sé að svara símtali .
Hver og einn verður hins vegar að ákvarða fyrir sjálfan sig hvort þessir möguleikar eru þess virði að reiða fram tugi þúsunda króna fyrir .
Fyrir þá sem vilja koma skilaboðum á framfæri Apple Watch er lúxusvara , alveg eins og lúxusbílar og skór frá tískuhönnuðum .
Það er glæsilega hannað , ekki síst dýrustu útgáfurnar .
Ákvörðunin um að fjárfesta í slíku úri getur því falið í sér yfirlýsingu um notandann sjálfan , það er að hann sé sú manngerð sem hiki ekki við að verja háum fjárhæðum í framúrstefnulega úlnliðsgræju .
