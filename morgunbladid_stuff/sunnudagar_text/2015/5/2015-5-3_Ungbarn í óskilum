Dag einn í byrjun maí 1960 hringdu kaupmennirnir í versluninni Krónunni á Vesturgötu í lögregluna og tilkynntu henni að barn væri í óskilum við verslunina .
Barnavagn hafði þá staðið í þrjá stundarfjórðunga fyrir utan búðina en enginn vissi hver átti hann .
Lögreglan skarst í leikinn og skotið var inn tveimur auglýsingum í þáttinn " Við vinnuna " í útvarpinu .
Amma barnsins , tíu mánaða telpu , heyrði auglýsinguna og kom í dauðans ofboði að sækja hana .
" Þetta er yndisleg telpa , " sagði Sigríður Sumarliðadóttir lögreglukona í samtali við Morgunblaðið en telpan vaknaði á lögreglustöðinni og var hin besta .
Amman hafði sett barnið út í vagn eftir morgunhressingu við heimili sitt á Stýrimannastíg og hafði ekki hugmynd um að vagninn væri horfinn fyrr en hún heyrði auglýsinguna í útvarpinu .
Ekki var búið að upplýsa hver tekið hafði barnið en amman hallaðist að því að börn hefðu gert það í óvitaskap .
" Þó getur tæplega hafa verið um mjög litla krakka að ræða , því bremsan var á vagninum í garðinum og hún hafði verið sett aftur á hann þar sem hann var skilinn eftir við verzlunina , " sagði í fréttinni .
