Fótboltamaðurinn Magnús Már Einarsson er kempa vikunnar .
Hann æfir með meistaraflokki Leiknis , stolti Breiðholtsins .
Hversu oft æfir þú á viku ? Liðið æfir að jafnaði fimm til sex sinnum í viku allt árið um kring .
Aðallega er um að ræða fótboltaæfingar en inn á milli koma hlaupa- og styrktaræfingar , sérstaklega á veturna þegar undirbúningur er í gangi fyrir sumarið .
Hvað ráðleggurðu fólki sem vill hreyfa sig meira ? Að finna sér hreyfingu við hæfi .
Hreyfing á að vera skemmtileg og fólk á að njóta þess að hreyfa sig .
Það eru óteljandi möguleikar og allir ættu að geta fundið eitthvað við sitt hæfi til að rækta líkama og sál .
Hvernig heldurðu þér í formi þegar þú ferð í frí ? Í fótboltanum er yfirleitt frí í október .
Maður reynir að halda sér við á meðan með því að fara nokkrum sinnum í fótbolta á sparkvelli með félögunum eða í ræktina .
Eftir nokkra daga í hvíld fer ég að sakna þess mikið að hreyfa mig .
Ertu almennt meðvitaður um mataræðið ? Já .
Ég reyni að borða mjög hollt þótt maður leyfi sér að sjálfsögðu óhollustu af og til .
Ég passa einnig að drekka mikið vatn .
Hver eru erfiðustu meiðsli sem þú hefur orðið fyrir ? Ég hef blessunarlega verið mjög heppinn með meiðsli í gegnum tíðina .
Hef þó lent nokkrum sinnum í akmeiðslum og tognun aftan í læri .
Hvaða óhollustu ertu veikur fyrir ? Ég reyni að borða hollt og það gengur yfirleitt vel .
Ég er lítið í gosdrykkjum en ég er hins vegar mikill súkkulaðikall og á oft erfitt með að hemja mig þegar súkkulaði er í boði .
Hvað eru algeng mistök hjá fólki við æfingar ? Ég held að algeng mistök séu að fara alltof geyst af stað og missa máttinn í kjölfarið .
Eins er algengt að fólk finni ekki réttan vettvang fyrir sína hreyfingu .
Sumum líður best í hópi en aðrir vilja æfa í einrúmi .
Faðir minn var til dæmis ekki mikið fyrir hreyfingu áður en hann fann sig í fjölbreyttum og skemmtilegum ketilbjölluæfingum hjá kettlebells.is .
Ég hef prófað það líka og það er hreyfing sem hægt er að mæla með fyrir fólk sem er að leita að rétta staðnum .
Hver er erfiðasti mótherjinn á ferlinum ? Hef spilað á móti fullt af góðum leikmönnum bæði á yngri árum sem og í meistaraflokki .
Gylfi Þór Sigurðsson fær þennan titil .
Hann var öflugur í 3. flokki Breiðabliks áður en hann fór til Reading .
Hvaða gildi hefur hreyfing og líkamsrækt fyrir þig ? Mikið .
Ég finn mun á líkama og sál þegar ég hreyfi mig og það er frábær tilfinning þegar maður er búinn að ljúka erfiðri æfingu eða leik .
Hver er besti samherjinn ? Hef spilað með virkilega mörgum toppmönnum í gegnum tíðina bæði hjá Aftureldingu og í Leikni .
Alltof erfitt að gera upp á milli manna ! Hver er fyrirmynd þín ? Á yngri árum voru margir fótboltamenn í uppáhaldi en þegar allt kemur til alls er það móðir mín , Hanna Símonardóttir .
Hún hefur kennt mér ótrúlega margt í lífinu og alið mig upp við hollt mataræði , mikilvægi þess að hreyfa sig og hugsa jákvætt .
Hugarfarið skiptir nefnilega heilmiklu máli þegar kemur að hreyfingu .
Hver er besti íþróttamaður allra tíma ? Lionel Messi .
Hann sýndi það enn og aftur í liðinni viku þegar hann afgreiddi Þýskalandsmeistara Bayern eins og að drekka vatn .
Þessi náungi er besti fótboltamaður sögunnar og ég efast um að einhver í líkingu við hann eigi eftir að stíga fram á sjónarsviðið á næstu áratugum .
Hvar sérðu sjálfan þig eftir 10 ár ? Vonandi verð ég glaður og ánægður á þeim stað sem ég verð á .
Það kæmi mér á óvart ef ég væri ekki að vinna eitthvað í kringum fótbolta þar sem það hefur verið ævistarfið hingað til .
Tíminn verður að leiða í ljós hvort ég verð ennþá sjálfur að spila fótbolta þá eða ekki .
Skilaboð að lokum ? Njótið þess að hreyfa ykkur á meðan líkaminn leyfir .
Það eru ekki allir svo heppnir að vera með fulla heilsu .
