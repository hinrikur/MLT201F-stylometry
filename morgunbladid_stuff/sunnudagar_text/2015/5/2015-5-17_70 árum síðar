" Og þá kom stríðið ...
" er yfirskrift sögu- og tónlistardagskrár sem sýnd verður í Hernámssetrinu í Hvalfirði í dag , laugardag , og í Hannesarholti í Reykjavík dagana 19. , 21. , og 24. maí .
Með dagskránni munu listamennirnir Guðrún Ásmundsdóttir sögumaður , Alexandra Chernyshova sópransöngkona , Ásgeir Páll Ágústson baritónsöngvari og Kjartan Valdemarsson píanóleikari minnast þess að á þessu ári verða 70 ár frá lokum seinni heimsstyrjaldarinnar sem kostaði rúmlega 70 milljónir manna lífið .
Í dagskránni segir sögumaðurinn sögur frá stríðstímanum frá Hollandi , Bretlandi , Rússlandi og Íslandi .
Inn í sögurnar fléttast lög á borð við " The White Cliffs of Dover " og " We will meet again " .
Miðasala er á midi.is og við innganginn .
