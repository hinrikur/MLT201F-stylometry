Það er staðreynd að starfsáætlun alþingis tekur mjög mikið mið af væntingum ríkisstjórnar á hverjum tíma .
Tilhneiging er til að veita lagafrumvörpum alþings meira vægi en málum sem þingmenn leggja fram .
Húsnæðismálaráðherra viðraði þá skoðun sína til að mynda um daginn að vel kæmi til greina að framlengja störf þessa þings fram á sumar til þess eins að koma hennar málum , sem hún hefur reyndar ekki enn lagt fram , á dagskrá .
Af 71 þingmannafrumvarpi hefur aðeins eitt verið samþykkt og , það sem meira máli skiptir , einungis helmingur frumvarpanna verið ræddur í þingsal .
Þingmannamálin eru alls konar og misbrýn en flest verðskulda þau einhverja umræðu löggjafans .
Af skipulögðu handahófi vísa ég til frumvarps sem ég og fleiri höfum lagt fram sem ég tel afar brýnt að alþingi samþykki á þessu þingi því það varðar ríkissjóð miklu .
Það er nefnilega ótrúlegt en satt að fé sem ætti að nota í vegagerð á Íslandi er flutt úr landi og notað sem niðurgreiðsla á innkaupsverði lífolíu frá Hollandi .
Um er að ræða mörg hundruð milljónir á ári .
Á eldsneyti á bíla eru lagðir háir sérstakir skattar , olíugjald og bensíngjald , auk kolefnisgjalds og virðisaukaskatts .
Fyrrnefndu sköttunum er ætlað að standa undir vegagerð og viðhaldi .
Árið 2010 lögfesti hreina vinstristjórnin ákveðnar undanþágur frá þessum gjöldum .
Undanþágan gildir fyrir á eldsneyti á borð við lífolíur .
Með lögum um endurnýjanlegt eldsneyti í samgöngum frá árinu 2013 voru seljendur eldsneytis svo skyldaðir til að selja ákveðið magn af endurnýjanlegu eldsneyti á borð við lífdísil og etanól .
Seljendur eldsneytis eiga ekki annan kost en að uppfylla þessa kvöð með því að flytja inn mjög dýrt lífeldsneyti til íblöndunar í hefðbundið eldsneyti .
Það liggur því fyrir að þessi skattaívilnun hefur nær öll runnið úr landi til erlendra framleiðenda á lífolíu .
Ríkissjóður niðurgreiðir þessi innkaup um 70 krónur á hvern lítra lífolíu .
Samtals er um að ræða 600 til 800 milljónir á ári .
Það er svipuð fjárhæð og Reykjavíkurborg varði til viðhalds gatna á síðasta ári .
Þetta er grátleg sóun fjármuna , ekki síst þegar litið er á bágborið ástand gatna í höfuðborginni og þjóðvega víða um land .
Þar kæmi þetta fé að góðum notum .
Ísland er þegar í fremstu röð í heiminum þegar kemur að nýtingu hagkvæmra endurnýjanlegra orkugjafa á borð við fallvötn og jarðvarma .
Það er óskiljanlegt að stjórnvöld í ríki með 75% endurnýjanlega orku niðurgreiði innkaup á óhagkvæmum endurnýjanlegum orkugjöfum frá ríki sem nýtir nær enga slíka .
Frumvarp okkar þingmannanna miðar að því að stöðva þessa vitleysu .
Sigríður Ásthildur Andersen sigga@sigridur.is 