Þú hlýtur að gleðjast yfir velgengni Hrúta á kvikmyndahátíðinni í Cannes ? " Heldur betur .
Það var mál til komið að fleiri legðust á árarnar með Þóroddi Bjarnasyni í Réttarríkinu í þeim göfuga tilgangi að bera hróður íslensku sauðkindarinnar um þennan heim .
Hefurðu heyrt um annan eins stofn ? Féð er sérstaklega vænt þarna í Bárðardalnum , því kynntist ég á hringferð minni um landið í fyrrasumar .
Ærslafullar ær .
Hvar væri þessi þjóð án sauðkindarinnar og þá einkum okkar , hrútanna ? Því er fljótsvarað : Löngu dauð ! " Það er þá ekki hægt að segja um þessa mynd að hún sé hrútleiðinleg ? " Hvað ertu að rugla , maður ? Ertu á einhverju ? Hverjum datt eiginlega í hug að setja þetta orð í orðabækur ? Næsta spurning ! " Er frægðin farin að hafa áhrif á þitt líf ? " Já , aðeins .
Ég hef verið að fá skilaboð frá einhverjum erlendum skjátum á Fésbókinni , eða Fjárbókinni , eins og ég kalla hana .
Aðallega frönskum .
Verst hvað þær eru yfirgengilega ófríðar , blessaðar ...
" Hvernig gengur sauðburðurinn ? " Ertu í alvörunni að spyrja mig um þetta ? Mér gæti ekki staðið meira á sama , minni aðkomu að því máli er löngu lokið .
Og það var engin smá að-koma , skilurðu mig ? Smá svona hrútagrín .
Nei , nú taka ærnar við .
Það er þeirra vandamál að bera og tukta til krógana .
Við hrútarnir erum bara sultuslakir í kokkteilnum í Cannes .
" Áttu þér uppáhaldskvikmynd ? " Já , ég hef alltaf verið svolítið veikur fyrir I Confess sem Alfred gamli Hitchcock gerði 1953 .
Kannski ekki frægasta Hitchcock-ræman en sá annálaði gæðaleikari Montgomery Clift leikur þarna kaþólskan prest af miklu listfengi .
Einn af kind , Monty ( e. one of a kind ) .
Svo held ég alltaf upp á sjónvarpsþættina Rætur enda líkist enska heiti þeirra , Roots , mjög íslenska orðinu hrútur .
Ég er samt nokkuð viss um að þessi orð eru ekki af sama stofni .
En frábærir þættir , Roots , og Kunta Kinte er og verður minn maður .
" 