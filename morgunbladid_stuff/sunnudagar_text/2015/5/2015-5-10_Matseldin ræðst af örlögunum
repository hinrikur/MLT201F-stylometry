Á Vesturgötu í Reykjavík búa saman þau Hjörtur Hjartarson , unnusta hans Ásdís Rósa Hafliðadóttir og bróðir Ásdísar , Mímir Hafliðason .
Þeir Hjörtur , sem starfar sem hönnuður hjá App-vise , og Mímir , viðskiptafræðinemi við Háskóla Íslands og sumarstarfsmaður á fyrirtækjasviði Íslandsbanka , eru miklir matgæðingar og nýta hvert tækifæri til þess að prófa sig áfram í eldhúsinu .
" Við skiptum með okkur dögunum í eldhúsinu og kryddum oft matseldina , " segir Hjörtur og vísar þar til þess að þeir mágar fari oft óhefðbundnar leiðir þegar kemur að matarvali .
" Við förum reglulega á uppskriftasíður , t.d. www.vinotek.is , og eldum það fyrsta sem við sjáum , " segir Hjörtur .
Mímir segir að með því að velja kvöldmatinn með þessum óvenjulega og skemmtilega hætti sé hann búinn að prófa ýmsan mat , sem hann annars hefði ekki smakkað .
Nefnir hann í því samhengi sniglafyllta sveppi sem eru nú í miklu uppáhaldi hjá honum , en áður en hann smakkaði réttinn , sem þeir einmitt fundu á uppskriftarsíðu , fannst honum hvorki sveppir né sniglar góðir .
" Mér fannst það alltaf svo óspennandi að borða eitt mest hægfara dýr jarðar og síður en svo fallegasta , " segir Mímir á léttu nótunum og bætir við að flestir séu hræddir við að stíga út fyrir þægindahring sinn þegar kemur að mat .
" Eftir að við fórum að elda það fyrsta sem við sáum á uppskriftasíðum hefur viðhorf mitt til matar breyst mikið .
Ég leit alltaf á mat sem eins konar bensíngjöf líkamans , borðaði til að lifa , en núna lifi ég til þess að borða , " segir Mímir .
Fyrir 6 800 g nautahakk 2 laukar 3 hvítlauksrif 2 dósir niðursoðnir tómatar 2 dósir af tómatpúrru fersk basilíka kjötkraftur krydd að vild , oreganó og timían t.d.salt og pipar eftir smekk pastaplötur 2 egg 3 dl hveiti Hvíta sósan kotasæla 500 g sýrður rjómi 150 g 1 stk parmesanostur , 200 g Annað 2 pokar ferskur mozzarellaostur í litlum kúlum , 240 g 1 poki gratínostur , 150 g snittubrauð Laukur og hvítlaukur er saxaður og steiktur saman í stórum steikarpotti við lágan hita .
Þegar laukurinn er orðinn mjúkur er nautahakkinu bætt út í og hiti hækkaður og steikt þar til hakkið er allt steikt .
Tómötum , tómatpúrru , ferskri saxaðri basilíku , kjötkrafti og kryddi er bætt við þegar kjötið er tilbúið og kjötsósan látin malla í 20 mínútur á vægum hita .
Deigið fyrir pastaplöturnar er gert með því að hræra saman eggjunum tveimur og ca 300 g hveiti ( fer eftir stærð eggjanna ) þar til það nær góðri áferð og síðan flatt út í þunnt lag .
Deigið má ekki vera of klístrað .
Hvítu sósuna gerum við með því að rífa niður parmesanost og blanda honum við kotasælu og sýrðan rjóma .
Gott er að setja smásalt .
Hluti kjötsósunnar fer sem neðsta lag í eldfast mót , mozzarellaosturinn er skorinn í þunnar sneiðar og hluti af honum fer ofan á kjötlagið , síðan pastaplötur ofan á það og ostasósunni svo dreift á pastaplöturnar .
Þetta er gert koll af kolli þar til eldfasta mótið er fullt og gratínostinum þá dreift ofan á síðasta lagið .
Lasagnað er bakað í ofni við 200°C í 30 mín .
og er borið fram með snittubrauði , ferskri basilíku og rifnum parmesanosti ofan á .
