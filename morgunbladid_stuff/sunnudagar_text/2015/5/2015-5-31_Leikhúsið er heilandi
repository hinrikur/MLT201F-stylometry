Yana Ross horfði ásamt tökuliði sínu á Tvíburaturnana hrynja úr fundarherbergi í næsta húsi .
Í framhaldinu hætti hún að sjá tilgang með vinnu sinni fyrir sjónvarp og sneri sér að leikhúsinu sem henni finnst hafa læknandi mátt hvort heldur fyrir einstaklinginn eða samfélagið .
Silja Björk Huldudóttir silja@mbl.is Segja má að ég hafi allt frá fæðingu verið í tilvistarkrísu um það hverrar þjóðar ég er , " segir leikstjórinn Yana Ross þar sem við sitjum í anddyri Borgarleikhússins að lokinni leikæfingu .
Ross eyddi tveimur vikum við æfingar á Mávinum eftir Anton Tsjekhov í byrjun maí og lýkur æfingaferlinu í haust en uppfærslan verður frumsýnd á Stóra sviðinu í október .
Ross hefur gert það gott í leikhúsum víðs vegar um heiminn á umliðnum árum og leikstýrði m.a. rómaðri uppsetningu á Vanja frænda eftir Tsjekhov í Uppsala í Svíþjóð á síðasta leikári .
Sem dæmi töldu tveir leiklistargagnrýnendur sænska fjölmiðilsins Upsala Nya Tidning ( UNT ) að sýningin væri ein af fimm bestu sýningum leiksársins .
Sýningin var einnig valin til að taka þátt í leiklistarhátíðinni Scenkonstbiennalen i Malmö undir lok maímánaðar , en aðeins bestu sýningar ársins rata inn á þá hátíð .
" Velgengni sýningarinnar kom mér í opna skjöldu .
Ég er fyrst og fremst þakklát fyrir að áhorfendur hafi skilið leikhúsmál sýningarinnar og hrifist af túlkunarleið minni , " segir Ross og tekur fram að lykilatriðið í nálgun sinni hafi verið að tengja leikritið við sænskan samtíma og segist hún munu nálgast Mávinn á sama hátt , þ.e. finna snertifleti við íslenskt þjóðfélag .
Mig dreymir á ensku En aftur að upprunanum og sjálfsvitund leikstjórans .
" Síðustu misseri hef ég ásamt manninum mínum búið í heimalandi hans sem er Litháen , enda er auðvelt að ferðast þaðan hvert sem er á meginlandinu til að sinna leikstjórnarverkefnum víðs vegar um Evrópu , " segir Ross sem á síðasta áratug hefur m.a. leikstýrt í Moskvu , Vilníus , Klaípeda og Helsinki auk þess að leikstýra við Volksbühne í Berlín og Þjóðleikhúsið í Litháen .
" Mér finnst gott að búa í Vilníus og ekki spillir fyrir að leiklistarlífið í Litháen er afar blómlegt og í háum gæðaflokki , " segir Ross og nefnir í því samhengi leikstjórann Rimas Tuminas , sem er Íslendingum að góðu kunnugur enda vakti hann mikla athygli hérlendis með uppfærslum sínum á verkum Shakespeare og Tsjekhov , en hann leikstýrði m.a. Mávinum í Þjóðleikhúsinu árið 1993 .
" Ég fæddist í Lettlandi , en þar á ég enga ættingja .
Móðir mín er af úkraínskum gyðingaættum , en stór hluti fjölskyldu hennar flúði til Bandaríkjanna í kringum seinna stríð .
Faðir minn er af pólskum ættum .
Óhætt er að segja að fjölskylda mín hafi tvístrast á óeirðatímum milli heimsstyrjaldanna tveggja .
Forfeður föður míns voru í pólsku andspyrnuhreyfingunni sem barðist fyrir sjálfstæði og gegn yfirráðum Rússa í landinu .
Í dag yrði þeim lýst sem hryðjuverkamönnum því þeir bjuggu til sprengjur og sprengdu þær .
Þeir voru handteknir og sendir norður eftir Evrópu til fangavistar , en þeim tókst að fikra sig aftur suður á bóginn þegar þeir losnuðu úr fangelsi .
Fyrstu átta ár ævi minnar bjó ég með foreldrum mínum í Lettlandi , en þá lá leiðin til Moskvu þar sem við dvöldum líka í átta ár , " segir Ross og tekur fram að það sé ástæða þess að hún tali reiprennandi rússnesku í dag .
" Það kemur mér að góðum notum þegar ég er að leikstýra Tsjekhov , því þá get ég alltaf haft frumtextann til hliðsjónar , " segir Ross sem fyrir utan enskuna og rússneskuna talar litháísku reiprennandi auk þess sem hún hefur lært nokkuð í lettnesku , pólsku , úkraínsku , þýsku , ítölsku og sænsku .
" Fyrir nokkrum mánuðum þurfti ég að fara í smá aðgerð í Litháen .
Þegar ég var að vakna til meðvitundar úr svæfingunni talaði læknirinn við mig á litháísku , en ég svaraði á ensku .
Mér fannst það mjög athyglisvert og sennilega til merkis um að ég upplifi mig þrátt fyrir allt sem bandaríska – enda dreymir mig á ensku , " segir Ross sem á táningsaldri flutti til Bandaríkjanna , en þangað voru flestir ættingjar móður hennar flúnir .
Í Bandaríkjunum lauk Ross námi í margmiðlun árið 1995 frá Quinnipiac-háskólanum .
" Að námi loknu vann ég í New York við að leikstýra fyrir bæði sjónvarp og hvíta tjaldið í átta mjög gjöful ár .
Ég vann m.a. fyrir HBO og CNN , en sú vinna krafðist mikilla ferðalaga , oft til Evrópu .
Ætli ég hafi ekki smitast af nokkurs konar ferðabakteríu á þessum tíma , " segir Ross og tekur fram að sér finnist þessi tími í dag hafa átt sér stað í öðru lífi , svo margt hafi breyst hjá henni síðan .
" Ég var himinlifandi með starf mitt á þessum tíma og gaf allt í það , en skyndilega missti ég áhugann .
Dag einn leið mér eins og ekkert gæti lengur komið mér á óvart í þessum bransa .
Mér líður hins vegar aldrei þannig í leikhúsinu .
Eftir að ég fór að vinna í leikhúsinu vakna ég áhugasöm og full eftirvæntingar á hverjum einasta degi og bíð spennt eftir því hvað dagurinn og leikhúsvinnan beri í skauti sér , " segir Ross og bendir á að upplifun hennar af hryðjuverkunum í New York 11. september 2001 hafi neytt hana til þess að endurskoða líf sitt og skipta um starfsvettvang .
Valdi að mynda Tvíburaturnana þegar þeir féllu 11. september " Ég var ásamt tökuliði mínu stödd í næstu byggingu við Tvíburaturnana þegar flugvélunum tveimur var flogið á þá örlagadaginn 11. september 2001 , " segir Ross sem var stödd í New York á þessum tíma til að undirbúa upptökur á Tískuviku eða Fashion Week .
" Skrifstofa okkar sneri beint að turnunum og við vorum einmitt að funda þegar hryðjuverkin voru framin .
Þegar fyrri vélin flaug á annan turninn þurfti að taka stóra ákvörðun .
Áttum við að hlaupa út og reyna að hjálpa slösuðum eða áttum við að beina myndavélinni að því sem var að gerast og fanga það á filmu fyrir komandi kynslóðir ? Við völdum seinni kostinn , en myndefni frá okkur fór í framhaldinu víða um heim , " segir Ross og fer ekki dult með að lífsreynslan hafi markað djúp spor í lífi hennar .
" Ég lenti í ákveðinni lífskrísu á eftir .
Ég sá ekki lengur neinn tilgang með því sem ég var að gera .
Ég sagði því starfi mínu lausu og þurfti dágóðan tíma til að ná áttum , " segir Ross sem nokkrum misserum seinna settist aftur á skólabekk .
Að þessu sinni lá leiðin í Yale-háskóla þar sem Ross menntaði sig í leikstjórn og lauk námi 2006 .
Þar kynntist hún m.a. leikmyndahönnuðinum Zane Philstrom sem hún hefur starfað mikið með síðan , en hann hannar leikmyndina fyrir Mávinn .
" Markmið skólans er að skapa listafólk en ekki fræðimenn .
Meðal kennara þar voru Bob Wilson , Robert Woodruff og Elizabeth LeCompte sem öll lögðu höfuðáherslu á að kenna okkur að hugsa sjálfstætt og skoða heiminn í nýju ljósi , " segir Ross og tekur fram að leikhúsvinnan gefi sér ótrúlega mikið .
" Leikhúsvinnan er heilandi og þetta vissi leikskáldið Tsjekhov sem sjálfur var læknir .
Leikhúsið getur fært áhorfendum og þátttakendum nauðsynleg verkfæri til að bæta líf sitt .
Leikhúsið getur líka haft hreinsandi áhrif á samfélagið .
Í mínum huga er markmið leikhússins – og raunar allra lista – að bæta manneskjuna og samfélagið , " segir Ross og tekur fram að þó leikhúsið sé oft notað til að vekja hlátur og skemmta , þá eigi fólk ekki að vera hrætt við að láta koma sér á óvart , láta ögra sér og láta spyrja sig óþægilegra og hættulegra spurninga .
Leiklistaráhuginn kviknaði á unglingsárunum í Moskvu Þó að Ross hafi ekki snúið sér að leikhúsleikstjórn fyrr en á fertugsaldri tekur hún fram að hún hafi ung heillast af leikhúsinu , en á táningsárum sínum sótti hún um nokkurra mánaða skeið undirbúningsnám í leiklist við Rússneska leiklistarháskólann ( GITIS ) í Moskvu .
" Lærimeistari minn á þessum tíma var leikstjórinn Kama Ginkas .
Hann fæddist í Kaunas í Litháen árið 1941 og bjó á tímum seinni heimsstyrjaldarinnar í gettói , en lifði vistina af .
Hann nam leiklist hjá Georgy Tovstonogov í St .
Pétursborg , en átti mjög erfitt uppdráttar í gömlu Sovétríkjunum sökum þess að hann var gyðingur .
Að námi loknu hélt hann því til Finnlands þar sem hann skapaði sér nafn sem leikstjóri áður en hann sneri aftur til Rússlands , " segir Ross og tekur fram að hún hafi orðið fyrir miklum áhrifum þegar hún aðeins 13 ára gömul sá uppfærslu Ginkas á Glæp og refsingu eftir Fjodor Dostojevskíj .
" Sýningin var leikin í stóru leikhúsi , en leikmyndin samanstóð af litlum skjannahvítum ferningi sem afmarkaði leikrýmið .
Finnskur leikari fór með hlutverk Raskolnikovs sem var nakinn mestalla sýninguna og mjög ofbeldisfullur og trylltur .
Á sama tíma dansaði gömul leikkona um sviðið með öxi .
Ég heillaðist algjörlega upp úr skónum og þar með var ákveðnum fræjum sáð .
Um svipað leyti sá ég líka áhrifamikla og fallega ítalska uppfærslu á Die Hamletmaschine eftir Heiner Müller þar sem höfundurinn afbyggir Hamlet eftir Shakespeare , en afbyggingin nær einnig til leikhússins sem miðils .
" Tsjekhov er vægðarlaus höfundur Að sögn Ross hafði hana lengi langað að vinna með leikrit Tsjekhov þegar tækifæri gafst loks til þess í Svíþjóð í fyrra .
" Mig hafði lengi langað til að takast á við verk hans , en það var ekki fyrr en í fyrra sem mér fannst ég vera tilbúin til þess .
Það kom mér þægilega á óvart hversu auðveldlega verkið opnaðist fyrir mér .
Ég fann strax lykilinn að tungumáli og mannskilningi Tsjekhov sem gerði það að verkum að vinnan við uppsetninguna reyndist mjög auðveld .
Vissulega voru margar áskoranir , en meginskilningurinn á verkinu kom algjörlega áreynslulaust til mín .
Tsjekhov hefur alltaf komið mér fyrir sjónir sem vægðarlaus höfundur .
Hann er algjörlega miskunnarlaus í skrifum sínum og óhræddur við að kryfja bæði samfélag sitt og manneskjuna .
Hann þorir að pota í okkur á sársaukafyllstu stöðunum .
Hann hefur einstaka hæfileika til að greina vanda manneskjunnar og neyðir okkur til að horfast í augu við veikleika okkar , en aðeins þannig er hægt að ná framförum og bata .
Ég heillast af grimmdinni sem birtist í hreinskilni hans .
Ég hef litla þolinmæði fyrir tilfinningasemi og í mínum huga er ekkert væmið við verk Tsjekhov , " segir Ross og tekur fram að mikilvægt sé að halda í húmorinn sem birtist í verkum skáldsins .
" Mávurinn er í mínum huga ekki tragíkómedía heldur kómedíutragedía .
Aðstæðurnar sem hann býður leikpersónum sínum í Mávinum upp á eru hlægilegar en um leið sársaukafullar .
Þetta minnir um margt á farsa , enda er algjörlega fjarstæðukennt að flestar persónur verksins reyni að skemmta sér á sama tíma og önnur manneskja hreinlega þjáist fyrir augum þeirra , " segir Ross og tekur fram að það hafi verið hugmynd Kristínar Eysteinsdóttur , leikhússtjóra Borgarleikhússins , að hún kæmi til Íslands að leikstýra .
" Þegar vinnunni við Vanja frænda lauk sá ég ekki fyrir mér að ég myndi leikstýra öðru Tsjekhov-leikriti á næstunni , en svo hafði Kristín samband við mig og bauð mér þetta verkefni .
Hún sá uppfærsluna í Uppsala og sá strax spennandi flöt á því að ég héldi samtali mínu við Tsjekhov áfram , " segir Ross og lætur vel af veru sinni hérlendis og samstarfinu við Borgarleikhúsið .
" Ég ferðast mikið og vinn víða um heim , en Ísland er það land sem hefur heillað mig mest enn sem komið er .
Náttúran hér er kynngimögnuð og full af orku sem aftur mótar fólkið sem hér býr .
Íslendingar koma mér fyrir sjónir sem kraftmikið og áræðið fólk .
Þið búið yfir góðri kímnigáfu – en sennilega þarf maður að hafa gott skopskyn til að lifa þessa löngu vetrarmánuði af , " segir Ross kímin , en hún dvaldi hérlendis sl. vetur með það að markmiði að velja í leikhóp sinn .
" Ég er ekkert hissa á því að hér sé allt fullt af frábærum leikurum sem búa yfir skemmtilegum léttleika og húmor , því Ísland skapar fólk sem er kvikt og fullt af fjöri .
" Fer gegn staðalímyndinni Spurð nánar út í hvernig hún nálgist Mávinn segir Ross lykilatriði að skoða hvernig verkið tali til samtímans .
" Þegar ég vinn með klassísk verk finnst mér nauðsynlegt að geta með uppfærslu minni svarað því hvers vegna verkið tali enn til nútímaáhorfenda .
Hvað er það sem gerir leikrit Tsjekhov svo tímalaus að þau tali til áhorfenda á ólíkum tímaskeiðum sögunnar ? " segir Ross og tekur fram að hún sé alltaf opin fyrir því að stytta og breyta textanum .
" Hafi maður ekki hugrekki til að aðlaga textann að þörfum sínum í nútímanum þá er maður að vinna með textann í formalíni .
Þá nálgast maður textann eins og safngrip með það að markmiði að dást að honum í stað þess að gera hann að sínum .
Maður verður að hafa frelsi til að taka ákvarðanir sem þjóna verkinu og túlkunarleið leikhópsins .
Það er ekki þar með sagt að neinu verði endilega breytt , en möguleikinn þarf að vera fyrir hendi , " segir Ross og bendir á að í krafti rússneskukunnáttu sinnar og þekkingar á rússnesku leikhúsi sé hún í góðri aðstöðu til að forðast allar helstu klisjurnar sem klínt hafi verið á verk Tsjekhov , en þess má geta að Ross ritstýrði í samvinnu við Tom Sellar bókinni Russian Theater : The Twenty-first Century sem út kom árið 2006 .
" Þessar klisjur eru margar hverjar afrakstur þess að rússneskt leikhús hefur reynt að varðveita Tsjekhov og leikhús hans tíma líkt og í formalíni að eilífu .
Það er hins vegar ekki hægt því heimurinn hefur breyst og leikhúsið hefur breyst .
Samt dreymir marga enn um leikhúsið á tímum Tsjekhov og vona að það geti varðveist óbreytt .
Þetta stafar líka af misskilinni virðingu fyrir rússnesku leikhúsi .
Hlutverk mitt þegar ég vinn með texta eftir Tsjekhov er að fara gegn klisjunni og staðalímyndinni .
Þar kemur það sér mjög vel að hafa góða innsýn í rússneskt leikhús og geta lesið textann á frummálinu .
Í mínum huga fela öll leikrit í sér boð um að skapa leikhús .
Leiktextar standa ekki einir og sér líkt og annar skáldskapur , " segir Ross og bætir við : " Ég umgengst leiktexta Tsjekhov af sömu virðingu og ef hann væri samtímaleikskáld .
Ég reyni að vera trú innihaldinu með hliðsjón af því hvað virkar og hvað ekki í nútímasamfélagi .
" Engin framtíð án lista Leikritið Mávurinn eftir Anton Tsjekhov var frumsýnt 17. október árið 1896 í Alexandrinskíj-leikhúsinu í St .
Pétursborg .
Verkið er talið eitt af fjórum höfuðleikritum skáldsins og hefur mikið verið leikið á sl. 119 árum þótt það hafi hreint ekki fallið í góðan jarðveg á frumsýningunni .
Leikurinn gerist um aldamótin 1900 á óðalssetri Pjotrs Nikolajevítsj Soríns , sem er af landeigendaaðli sem er að deyja út .
Sorín á ekkert lausafé , aðeins þessa eign sem ekki er hægt að selja og sjálfur er hann ofurseldur ofríki Shamrajevs , ráðsmanns síns , sem heldur öllu gangandi .
Á setrinu búa Konstantín sem er systursonur Soríns , Polina sem er kona Shamrajevs og Masha , dóttir þeirra .
Heimagangar eru læknirinn Dorn og kennarinn Medvedénko .
Þar er líka matsveinn og vinnumaðurinn Jakob , auk þjónustustúlku .
Þegar leikurinn hefst eru Irína , systir Soríns og móðir Konstantíns , og elskhugi hennar , rithöfundurinn Trígorín , komin í heimsókn og ná að sjá uppfærslu á leikriti Konstantíns , sem Nína , ung og saklaus stúlka úr nágrenninu , leikur í .
Konstantín á sér draum um að verða rithöfundur og Nína þráir að verða leikkona .
Í leikdómi sem birtist í Morgunblaðinu árið 1993 skrifaði Súsanna Svavarsdóttir leiklistargagnrýnandi m.a. : " Samfélagið sem þau lifa í einkennist af glundroða .
Gömul gildi eru fyrir bí , aðallinn sem hefur lifað í iðjuleysi og kann ekkert til verka [ ...
] En hvert samfélag þarf sínar hetjur og í öllum glundroðanum taka listamenn við því hlutverki .
Þeir virðast frjálsir , geta ferðast og eru aufúsugestir hjá þeim sem veslast upp í dapurlegri kyrrstöðu .
Draumur þeirra Konstantíns og Nínu um að verða listamenn er óhjákvæmilegur ; von um leið út úr sjálfheldunni í sveitinni , þar sem þau eru barnung að veslast upp í fátækt [ ...
] ef þau verða ekki listamenn bíður þeirra engin framtíð .
Þau gera sér ekki grein fyrir því að það er miðaldra kynslóðin sem fann þessa flóttaleið og hefur eignað sér hana .
Unga kynslóðin vill ekki ganga í sömu spor , heldur vill hún brjóta upp formið og fara nýjar leiðir .
Það er ógnun við öryggi og gildismat miðaldra kynslóðarinnar – og því verður að berja niður drauma þeirra ungu .
" Leikarar sýningarinnar eru Björn Stefánsson , Björn Thors , Guðrún S. Gísladóttir , Halldóra Geirharðsdóttir , Hilmar Guðjónsson , Hilmir Snær Guðnason , Jóhann Sigurðarson , Katla Margrét Þorgeirsdóttir , Þórunn Arna Kristjánsdóttir og Þuríður Blær Jóhannsdóttir .
