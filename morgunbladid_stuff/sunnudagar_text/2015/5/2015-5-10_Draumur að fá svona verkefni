Handbragðið er það sama og fyrir sjötíu árum og flest verkfærin eins , segir Kristján Ben Eggertsson , tréskipasmiður á Húsavík , sem síðustu mánuði hefur unnið við að skipta um planka í byrðingnum á skonnortunni Ópal .
Það glæsilega eikarfley er í eigu Norðursiglingar og er notað í ævintýraferðir um grænlensku firðina yfir sumartímann .
Ánægður með ævintýrið Tréskipasmiðir eru ekki á hverju strái og enginn þeirra fæst lengur við nýsmíði en Kristján kveðst gríðarlega ánægður með stöðu mála á Húsavík .
Vegna hvalaskoðunarævintýrisins , sem hófst þar fyrir tveimur áratugum og verður meira að umfangi með ári hverju , hefur hann haft töluvert að gera í sínu fagi .
" Ferðaþjónustan kemur mér virkilega til góða .
Fyrirtækin hér leggja upp með að nota eikarskip við hvalaskoðunina , sem mér finnst mjög viðeigandi og skemmtilegt .
" Kristján segist aldrei hafa komið að nýsmíði trébáts , nema lítils pramma fyrir mörgum árum og það teljist varla með ...
" En síðustu ár ég hef ég fengist við ýmis verkefni í eikarbátunum hér ; unnið við lagfæringar á dekki , stýrishúsum og margt fleira um borð .
Það má segja að ég hafi komið að öllu sem hugsast getur , nema nýsmíði .
Nú erum við að skipta um planka í byrðingnum á Ópal , en ég hafði ekki skipt um planka í rúm 20 ár , síðan 1994 .
" Kristján segist líklega einn þeirra síðustu sem lærðu tréskipasmíði hér á landi .
" Afar fáir , ef einhverjir , hafa lært á eftir mér .
Þegar ég tók sveinsprófið 1988 töluðu prófdómararnir um að enginn annar væri að læra þetta og þegar ég hóf námið 1983 var samin námskrá sérstaklega fyrir mig , því hún var ekki til .
Skólastjóra Iðnskólans á Húsavík var falið það verkefni .
" Kristján tók sveinspróf 1988 sem fyrr segir og hlaut meistararéttindi 1990 .
En hvers vegna lagði hann tréskipasmíðina fyrir sig ? " Það var eiginlega fyrir tilviljun .
Pabbi er húsasmiður og fór að vinna hjá Þóri Haraldssyni , þeim ágæta manni , þegar Þórir kom frá Stykkishólmi .
Á þeim tíma voru nokkrar útgerðir hér í bænum sem tóku sig saman og stofnuðu hlutafélag og fengu Þóri í bæinn til að sinna viðhaldi skipanna og reka dráttarbrautina .
Fyrsta vinnan mín var þar ; ég byrjaði við dráttarbrautina 16 ára , eftir gagnfræðaskólann og svo bauð Þórir mér að koma og læra hjá sér af því að ég sýndi trébátunum svo mikinn áhuga .
Ég þáði það og var í fagteikningu hjá honum flesta laugardagsmorgna .
Teiknaði þá 11 tonna bát frá grunni .
" Árið 2001 keypti Kristján við annan mann fiskibátinn Faldinn .
" Hann hafði verið við fisk- og hvalveiðar en við breyttum honum í hvalaskoðunarbát .
Við tókum lúkarinn í honum í gegn og breyttum í setustofu , settum upp nýtt klósett og gerðum aðstöðu fyrir farþegana uppi .
Gentle Giants notar bátinn í dag við hvalaskoðun .
" Kristján starfaði um 13 ára skeið í slippnum á Húsavík , við dráttarbrautina , þar sem skip voru tekin á land til viðgerða .
En síðan 1994 hefur hann rekið eigið fyrirtæki ásamt félaga sínum , trésmiðjuna Val .
Draumaverkefni " Hann er húsasmiður og við höfum verið mikið í byggingum en líka í viðhaldi á bátum .
" Kristján hefur greinilega yndi af starfinu .
" Það er ægilega gaman að fá svona verkefni .
Algjör draumur fyrir mig .
Þegar Norðursigling keypti Ópal fyrir tveimur árum fékk ég það verkefni að innrétta vistarverur og fleira og var með fimm menn í því í nokkra mánuði .
Það er orðið svo mikið af eikarbátum hér á Húsavík að ég hef haft töluvert mikið að gera , bæði í vinnu fyrir Norðursiglingu og Gentle Giant .
Þetta er það skemmtilegasta sem ég geri og mjög ólíkt því að vinna við trésmíði í húsum .
" Hann útskýrir muninn : " Í fyrsta lagi er ekkert í þessari vinnu sem er lóðrétt , lárétt eða hornrétt .
Það er yfirleitt tekið skapalón af öllu , eikarplankarnir sem við notum í byrðinginn eru 80 millimetra þykkir og allt upp í 250 millimetra breiðir og við hitum þá í þrjá klukkutíma til að geta sveigt þá .
" Notast er við gamlar , góðar aðferðir .
" Þá er sett vatn í stáltunnu og kynt undir með gasi .
Þegar vatnið sýður er gufan leidd inn í stokk þar sem plankinn er hitaður yfir gufuþrýstingi , upp í allt að 115 gráður .
Þetta eru í raun sömu aðferðir og notaðar voru fyrir sjötíu árum og verkfærin eru að mestu leyti þau sömu .
Við erum komnir með hjólsög og rafmagns handhefla en að öðru leyti er þetta handavinna .
Hér er timbrið ekki sett í tölvufræsara og skorið út ! " Viðhaldið mikilvægt Mikið af því efni sem notað er við verkefni eins og þetta pantaði Kristján frá Danmörku .
" Það er með efnin eins og aðferðirnar ; þetta er það sama og notað hefur verið í áratugi , til að þétta ; skipahampur , tjörudúkur og eirsaumur .
Við erum með sömu járn og kylfur og menn notuðu á árum áður .
Hann segir nokkuð ljóst að trébátar verði ekki smíðaðir framar hér á landi .
Plast sé nú allsráðandi , " en því meiri er þörfin er að halda þeim trébátum við sem eru til .
" Viðgerðin á Ópal er mikið verk .
" Við erum tveir frá mínu fyrirtæki og með okkur er danskur tréskipasmiður ; hann vinnur mikið við að gera upp gömul skip í Danmörku , til dæmis fyrir söfn .
Það gekk ekki vel að finna skipasmið á Íslandi en þessi var tilbúinn að koma og vera með okkur .
Það þurfti fleiri en mig einan til að sníða planka .
" 