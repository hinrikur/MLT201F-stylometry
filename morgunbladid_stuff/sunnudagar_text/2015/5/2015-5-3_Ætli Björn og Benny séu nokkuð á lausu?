Það eru ekki til neinar skýringar á þessu og ekki hægt að kenna uppeldinu um , DNA-inu eða félagslegum aðstæðum .
Alveg sama hversu djúpt er kafað – ekki finnast neinar skýringar á því hvers vegna undirrituð er með áttunda áratuginn á heilanum .
Þetta er ekki tímabundið ástand heldur hefur varað í um áratug og ekki útlit fyrir að breytinga sé að vænta .
Ef það má líkja þessu ástandi við sjúkdóm er eitt víst og það er að þetta er bara að ágerast – ekki hjaðna .
Þetta á við um klæðaburð , innanstokksmuni , hárgreiðslur , sólgleraugu og fylgihluti almennt .
Tónlistarsmekkurinn er líka litaður af þessu tímabili .
Ég meina , hver þarf nútímatónlist þegar viðkomandi hefur ABBA , Led Zeppelin og Fleetwood Mac ? Allt sem virkaði í kringum 1970 finnst mér einfaldlega virka best .
Vandamálið við þetta seventís-dót er að það sjúskast eins og allt annað og á ekki eilíft líf frekar en samferðafólkið sem kryddar tilveruna .
Þegar kemur að hári er ég til dæmis alltaf hrifnust af svona áttundaáratugar-hári .
Mér finnst fara flestum konum best að vera síðhærðar og leyfa hárinu að flæða og vera svolítið villt .
Ein og ein púllar þó vel að vera með alveg stutt og þá er arfasmart að vera með stór gleraugu til að fullkomna heildarmyndina .
Á þessum tíma var ekki verið að vinna neitt með skinku-barbie-lúkkið .
Samt voru konur alveg sólbrúnar og sællegar á þessum árum – bara ekki appelsínugular á litinn af gervibrúnku og á þeim tíma var önnur hver kona heldur ekki með gervibrjóst heldur náttúrulegar og frjálsar júllur sem fóru svo ansi vel inni í bundnum kjólum .
Á þessum árum voru menn síðhærðir með skegg – sem er eitthvað svo heillandi .
Þegar ég hnaut um einn þannig í fyrra , síðhærðan og skeggjaðan , gætti ég þess vel að setja lím í stólinn svo hann myndi ekki stinga af .
Þegar ég rekst á góss frá þessu tímabili lyftist á mér brúnin og allt sem er nýtt sem minnir á áttunda áratuginn heillar .
Bólstrað leður , gullkeðjur , gullrennilásar á skóm , sólgleraugu með gyllingum og svo má ekki gleyma bundnum kjólum .
Kjólar Diane von Furstenberg litu einmitt fyrst dagsins ljós 1972 og hafa síðan þá tekið uppsveiflur og auðvitað nokkrar niðursveiflur líka .
Vegna þess að Furstenberg er ekki með sitt góss á Íslandi er það einhvern veginn orðinn órjúfanlegur hluti af öllum útlandaferðum að skanna það nýjasta frá tískudrottningunni .
Þegar ég var síðast með mínum síðhærða og skeggjaða í útlöndum gætti ég þess vel að fræða hann vel og vandlega um Furstenberg .
Framtíðin mun svo skera úr um hvort ég er góður kennari eða ekki .
Áttundaáratugaráráttan gerir líka reglulega vart við sig þegar ég grandskoða fasteignavefinn okkar hér á mbl.is .
Reglulega fæ ég hland fyrir hjartað þegar ég fer minn daglega rúnt og rekst á hús frá áttunda áratugnum .
Ef ég sé teppalagðar stofur og palesander tekur hjartað aukaslag .
Reglulega sendi ég þessa linka á minn síðhærða og skeggjaða .
Af einhverjum óútskýrðum ástæðum er hann alls ekki jafnhrifinn af þessum hippafíling og skilur ekki hvers vegna fólk vill palesander þegar það getur bara málað veggina svarta .
Á dögunum þegar ég sendi honum enn einn linkinn sagði hann : " Ég held þú verðir bara að tékka á Birni eða Benny úr ABBA .
Þeir eru pottþétt til í að flytja þarna með þér .
" martamaria@mbl.is 