Ýmsar leiðir eru færar til að losna úr kyrrsetunni .
Sumir standa við skrifborðið , aðrir taka sér hlé eins og skrifað er um hér til vinstri og enn aðrir ganga alla leið og hreinlega ganga við skrifborðið .
Það er til dæmis hægt með hjálp bandaríska fyrirtækisins TrekDesk , sem hefur hannað skrifborð sem sagt er að passi við flestöll hlaupabretti .
Höfundur þessa sérstaka skrifborðs er James Levine frá hinni þekktu stofnun Mayo Clinic þar vestra .
Hann segir að það efli mjög heilsu og geti líka hjálpað fólki til að léttast að ganga á meðan það skrifar á lyklaborðið .
Einhverjir gera þetta átta tíma á dag en líklegra er að það henti fleirum að deila svona skrifborði og nota það aðeins hluta úr degi .
Þó er ekki mælt með því að ganga hraðar en tvær mílur á klukkustund ( um 3,2 km ) á meðan unnið er við tölvu .
Sumum þykir erfitt að skrifa á lyklaborðið á meðan gengið er og getur því verið auðveldara að ferðast um lendur netsins eða lesa tölvupóst á meðan rölt er á hlaupabrettinu .
Líka er ljómandi að tala í símann á meðan .
Skrifborð með hlaupabretti er ekki beinlínis ætlað til að koma í staðinn fyrir þolfimitíma heldur frekar til að halda brennslunni gangandi yfir daginn .
Þessi hugmynd er áreiðanlega ekki allra en þeir sem líst ekki á þetta ættu ef til vill frekar að prófa að vinna standandi við hátt skrifborð og skella sér síðan í göngutúr í hádeginu .
