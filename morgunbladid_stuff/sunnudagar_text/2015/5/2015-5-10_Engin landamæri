Hátíðin List án landamæra er umfangsmikil .
Þessari árlegu hátíð er ætlað að brúa bilið á milli fatlaðra og ófatlaðra , með listina að vopni .
Hún hófst á höfuðborgarsvæðinu snemma í apríl , á Suðurlandi í lok mánaðarins og opnunarhátíðin á Austurlandi verður í næstu viku .
Opnunarhátíð Listar án landamæra á Norðurlandi var í menningarhúsinu Hofi á fimmtudag að viðstöddu fjölmenni og þar var glatt á hjalla .
Íris Stefanía Skúladóttir , framkvæmdastýra hátíðarinnar , kynnti listamann hátíðarinnar að þessu sinni , en það er Akureyringurinn Karl Guðmundsson , Kalli .
Listaverk hans prýða allt kynningarefni hátíðarinnar .
Kalli er mikið fatlaður og bundinn við hjólastól en hefur lengi fengist við listsköpun .
Nýjustu verkin býr Kalli til með þeim hætti að málningu er makað á dekkin á hjólastólnum og hann ekur síðan yfir strigann .
Þannig verða til óvenjuleg en áhugaverð listaverk .
Í Hofi var flutt leikgerð af sögu tónskáldsins Jóns Hlöðvers Áskelssonar , Drekinn er dauður .
Flytjendur voru nemendur úr Fjölmennt á Akureyri en Kristján Edelstein vann hljóðmyndina .
Á myndinni er leikflokkurinn , sem var fagnað vel og lengi .
Frá vinstri : Skúli Gautason leikstjóri , Anna Ragnarsdóttir , Sölvi Rúnar Víkingsson , Nanna Kristín Antonsdóttir , Kristín Ólafsdóttir Smith , Elma Berglind Stefánsdóttir og Heiðar Hjalti Bergsson .
www.listin.is 