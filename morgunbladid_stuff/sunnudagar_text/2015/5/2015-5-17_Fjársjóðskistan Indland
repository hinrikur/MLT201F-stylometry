Ég hafði hugsað um þetta lengi , við höfðum talað um þetta lengi , við höfðum unnið fyrir þessu lengi og nú var ég kominn .
Flugvöllurinn var teppalagður og í hátalarakerfinu heyrðist spilað á tablatrommur , indverskara gat það varla orðið .
Ég lít til vina minna og sé á þeim sama fiðring og ég finn sjálfur .
Draumurinn var í þann mund að rætast og óvissan orðin okkar veruleiki .
Svona man ég eftir fyrstu skrefum okkar í langþráðri heimsreisu , fyrsta kvöldið í Mumbai , Indlandi .
Við vorum fjögur saman nýbúin með menntaskóla og sammála um að háskólinn og vinnumarkaðurinn mættu bíða , eins og reyndar margir jafnaldrar okkar víðsvegar um heiminn .
Næstu mánuðir áttu eftir að vera ótrúlega margslungnir og reynsluríkir , um margt yfirþyrmandi en jafnframt mjög skemmtilegir .
Þannig er Indland allur skalinn .
Fjársjóðskista sem vert er að gramsa í .
Sjálfboðaliðar og túristar Fyrstu vikurnar vorum við svo lánsöm að geta unnið sem sjálfboðaliðar í Jalgaon , nokkuð afskekktu krummaskuði að því leyti að hefðbundinn túrismi er nánast óþekktur .
Borgin hýsir ekki fleiri en hér um bil tvöfaldan fjölda Íslands , örfáar hræður á indverskan mælikvarða .
Við vorum einskonar aðskotahlutir í skóla fyrir fátæk börn , stundum flugur á vegg og stundum virkir þátttakendur í kennslunni .
Svokallaður sjálfboðaliðatúrismi , eða " voluntourism " á ensku ( einskonar samsuða af orðunum volunteer og tourism ) , er nýlega orðinn vinsælt fyrirbæri á þessari öld heimsreisunnar .
Sjálfsagt er um að ræða birtingarmynd ákveðinnar fróðleiksfýsnar í bland við vilja til að láta gott af sér leiða .
Eftir starfið , vinskap við börn og fullorðna og matarboð hjá skólastjórum og kennurum mátti segja að við værum hér um bil " lent " í indverskri menningu .
Ég er sannfærður um að ég hafi lært margfalt meira en ég gæti nokkurn tímann kennt þessum börnum .
Hostelmenning og sólgylltar strendur Enn áttum við ógert að hitta aðra ferðalanga .
Jalgaon var Indland fyrir Indverja og við hvíta fólkið þóttum vægast sagt forvitnileg .
Oft lenti maður í því að fólk benti , hló , gekk upp að okkur og bað um myndatöku .
Öðru áttum við að venjast eftir margra tíma lestarferð suður til Góa , þar sem ferðalangar voru á hverju strái .
Góa er einskonar " Kalifornía Indlands " .
Í Jalgaon þótti sjálfsagt að stelpurnar í hópnum væru nánast algjörlega huldar en nú var frá öðru að segja .
Alstaðar mættu manni frjálslegt andrúmsloft , partítúristar jafnt indverskir sem útlenskir og sólgylltar strendur .
Mér fannst ég vera kominn til annarrar heimsálfu .
Fyrsta farfuglaheimilið er sterk minning , fyrir þær sakir hversu opnum örmum fólk mætti okkur .
Það átti eftir að vera gegnumgangandi stef í ferðinni að kynnast á hverjum áfangastað nýju fólki , sem hafði nýjar sögur að segja .
Fólk gat komið saman hvaðanæva og verið eins ólíkt og hugsast getur en sameinast um það eitt að vera ferðalangar .
Farfuglarnir Níkó og Tamar Tvö af þessum ferðasystkinum okkar eru sérstaklega minnisstæð , hinn danski Níkó og Tamar frá Ísrael .
Þau höfðu bæði farið til Indlands í níu mánuði upp á eigin spýtur og kynnst á leiðinni , og voru orðin einskonar tvíeyki þegar við kynntumst þeim í Norðvestur-Indlandi .
Tamar hafði logið uppá sig þunglyndi til að sleppa við herskyldu heima í Ísrael og var komin á flakk eftir að hafa klárað samfélagsþjónustuna , sem henni var gert að inna af hendi í stað herskyldunnar .
Það var ekki óalgengt að rekast á ísraelska vinahópa sem höfðu nýlokið við herskyldu á ferðinni á Indlandi .
Vinur hennar Níkó var frá Álaborg og af ríku og rammdönsku foreldri kominn .
Hann hafði tekið þá ákvörðun að gerast hindúi og var á Indlandi í einskonar pílagrímsferð , sem kom sér vel í heimsóknum okkar í indversk hof , þar sem hann gat frætt okkur um táknræna merkingu ýmissa siða í kringum helgihaldið , sem hefði annars virst ruglandi .
Land eða heimsálfa ? Það getur verið ruglandi fyrir Íslending að ímynda sér Indland sem eitt land .
Þegar við ímyndum okkur land sjáum við gjarnan fyrir okkur litlu stóru eyjuna okkar sem á sér afmarkaðan stað í mannkynssögunni , eitt ástkært , ylhýrt móðurmál og nokkuð skýrt teiknaða mynd af eigin menningu .
Á Indlandi skolast þetta allt til .
Suður- og Norður-Indverjar geta átt minna sameiginlegt en hamborgari og flugvél .
Eins er varla hægt að sjá ríkjandi trúna , hindúisma , fyrir sér sem ein samsteypt trúarbrögð , heldur samfellda þróunarsögu trúarbragða sem tekið hefur á sig allar þær birtingarmyndir sem trú mannsins er fær um .
Í stuttu máli sagt : Indland er margslungið .
Forvitni á báða bóga Ef ég ætti að velja eitt atriði sem gerir Indland að merkilegum áfangastað , fyrir utan ómetanlegar fornminjar og söguslóðir , fáránlega góðan mat og stórmerkilega menningu , væri það gestrisni fólks , og jafnvel forvitni , í garð útlendinga .
Alstaðar er fólk , bláókunnugt fólk , til í að rabba við mann um daginn og veginn .
Ég man til dæmis eftir karateþjálfaranum , sem fann sig knúinn til að kynna fyrir okkur sitt starf , bara vegna þess að við biðum á sama lestarpalli , eða klæðskeranum Manu , sem var fljótur að vingast við okkur og keyra með okkur um allar trissur , eftir að eitt okkar keypti af honum jakkaföt .
Kennararnir við skólann kepptust um að fá okkur í heimsókn og maður gat varla stigið fæti inn til fólks án þess að vera réttur tebolli hið snarasta .
Ekki skemmdi fyrir að enskukunnátta er nokkuð útbreidd á landinu , en mér fannst það bara greiða enn frekar veginn fyrir viljanum til að kynna okkur útlendingana fyrir landi og þjóð .
Auðvitað þarf að hafa varann á .
Frægt er að niðurgangspestin er ekki langt undan hjá okkur Evrópubúum ef maður passar sig ekki , og óvarkárni með eigur sínar gæti kostað þig síma eða myndavél , sérstaklega í ódýrari farrýmum lesta , eins og undirritaður fékk að smakka á af eigin reynslu .
Það gildir öllu að koma sér upp ákveðnum varúðarráðstöfunum , dagsdaglegum venjum eins og að vita alltaf um passann sinn og forðast ferska ávexti á götumörkuðum , svo eitthvað sé nefnt , en það gildir ekki síður að láta óttann ekki stoppa sig frá því að njóta og meðtaka .
Indland er margslungið land og það borgar sig að gefa sér tíma og kafa undir yfirborðið .
Koma sér inn í hvern stað fyrir sig og vera ófeiminn við að kynnast fólki , innfæddum jafnt sem ferðalöngum .
Ef ég gæti ferðast aftur í tímann myndi ég gera allt saman aftur , jafnvel þótt það mundi kosta mig myndavél og matareitrun , því Indland er , eins og áður sagði , allur skalinn .
