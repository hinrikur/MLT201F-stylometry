" Ástandið er alvarlegt og á þessu þarf að finna einhverja heildstæða lausn , " segir Kristinn Jónasson , bæjarstjóri í Snæfellsbæ .
Í dag á Íbúðalánasjóður um þrjátíu eignir í Snæfellsbæ og um helmingur þeirra stendur auður .
Borið er við að sumar séu ekki íbúðarhæfar og eru því ekki leigðar út – né heldur seldar .
Þetta segir Kristinn að sé mjög bagalegt , því vantað hefur íbúðahúsnæði vestra að undanförnu .
Margar eignanna sem hér um ræðir eru í Ólafsvík .
" Ég skil ekki af hverju það má ekki leigja eignirnar út , " segir Kristinn Jónasson .
Hann segir að í nokkrum tilvikum hafi hann sjálfur sem bæjarstjóri haft samband við Íbúalánasjóð og óskað eftir eignum .
Að finna lausn á því hafi gengið upp og ofan .
Í sumum tilvikum hafi verið tekinn sá millileikur að sjóðurinn leigi sveitarfélaginu eignir og það aftur til fólks í íbúðaleit .
" Svo finnst mér bagalegt að lítið er hirt um þessar eignir sem Íbúðalánasjóður hefur leyst til sín og á .
Grasflatir eru ekki slegnar , ekki er málað og svo framvegis .
Þetta stingur í augu , þegar stefna og mikill metnaður er sú að halda bænum og umhverfinu öllu í sæmilegu horfi , " segir bæjarstjórinn .
sbs@mbl.is 