Þetta er þriðji og síðasti árgangur tímaritraðarinnar , " segir Jón Karl Helgason , höfundur eins af sjö verkum í þriðja árgangi 1005 og ritnefndarmaður frá upphafi .
Hann segir að ekki haf i verið lagt upp með það að birta einhverja ákveðna tegund bókmenntaverka í ritinu en þegar listinn yfir verkin sé skoðaður nú eftir á , megi sjá ákveðinn heildartón .
" Við höfum gefið út lengri verk , eins og fullvaxna skáldsögu eftir Hermann Stefánsson , en fyrst og fremst er farið yfir vítt svið , " segir hann .
" Bók Oddnýjar Eirar nú víkkar það enn frekar en það er útgáfa á raunverulegum sendibréfum .
Og í fyrsta árganginum er fræðileg essæja eftir Jón Hall Stefánsson .
Við höfum því gefið út allt frá hefðbundnum ljóðabókum að því sem kalla má hefðbundnari fræðileg verk ; en allt kallast þetta á með ýmsum hætti .
Sterkt þema í öllum bálknum er til að mynda tengsl við Suður-Ameríku , og ekki síst Borges .
" Jón Karl segist vonast til að fólk uppgötvi ákveðna stemningu í þessu útgáfuverkefni en í upphafi stóð hann fast á því að þetta væri þriggja ára verkefni .
" Til að það fjaraði ekki út , " útskýrir hann , " þá vildi ég setja okkur aftari tímamörkin strax .
En ég held að það hafi líka hjálpað okkur við að fá áskrifendur .
Enginn var að skuldbinda sig til lífstíðar .
Og ritnefndin hefur stækkað á hverju ári því allir nýir höfundar hafa komið inn í ritnefnd .
Við vissum að þetta yrði síðasta atrennan og nú gefum við út jafn mörg verk og hafa samanlagt verið í tveimur fyrri árgöngunum .
Að sumu leyti finnst mér að nú hafi okkur tekist að fullkomna þetta form , sem sameinar styrkleika tímaritsins og ritraðarinnar .
Í góðu tímariti eru einstaka greinar sem styðja hver við aðra en í ritröð fær hver bók að lifa á sínum eigin forsendum .
" Um bók sína , Herra Þráinn , segir Jón Karl að það séu stuttir textar á mörkum einhverskonar fræða .
" Skyldleikinn er við greiningu í anda Rolands Barthes , og kannski er þetta ennþá skyldara bók eftir Italo Calvino , Herra Palomar .
Hann setur sínar hugleiðingar í skáldlegar gæsalappir og ég fór að dæmi hans .
" Hann segir persónuna í Herra Þráni eiga ákveðna sögu sem sögð er í tímaröð .
" Hann hefur næstum óeðlilegan áhuga á fjölmiðlum , án þess þó að hafa orðið alvörufjölmiðlamaður .
Það er hans óuppfyllti draumur .
" Er mikilvægt fyrir Jón Karl , sem hrærist í heimi fræðanna í Háskóla Íslands , að vera líka að vinna með skáldskap ? " Ég hef alltaf viljað þurrka út þessi mörk .
Önnur leið með þetta efni hefði verið að kalla þetta menningarfræði eða menningargreiningu en ég ákvað að fara þessa leið .
Sumt af þessu efni var skrifað fyrir Morgunblaðið fyrir um einum og hálfum áratug .
Mig langaði alltaf til að vinna meira með þessar hugleiðingar og að setja þær í ævisögulegt samhengi vann svolítið að móti því að textarnir kynnu að úreldast , " segir Jón Karl .
Titrandi af stolti " Ég er titrandi af stolti yfir að vera með í þessum hópi , " segir Halldóra Thoroddsen en framlag hennar til 1005 er nóvellan Tvöfalt gler .
Hún segir þátttöku sína í verkefninu vera vini sínum Hermanni Stefánssyni , ritnefndarmanni og rithöfundi , að kenna .
" Hann vissi af þessari sögu og bað um að fá að lesa hana , án ábyrgðar .
Þeim leist vel á og vildu fá að hafa hana með , " segir hún .
" Þetta er flottur hópur höfunda og dúndur verk , " bætir hún við .
Halldóra segir að í grunninn sé Tvöfalt gler ástarsaga ; þetta sé samfélagsleg rýni gamallar konu sem hefur skoðanir á mörgu .
" Þetta útgáfuform er afar frjáls vettvangur , það er hægt að vera með allskyns bókmenntaverk og líka gefa út verk sem eru ekki endilega alveg sniðin að stóru forlögunum , " segir hún .
Hættulegur fyrir höfunda " Þegar ég rakst á þessar örsögur fyrir nokkrum árum féll ég fyrir höfundinum .
Hann er einstakur , " segir Óskar Árni Óskarsson , skáld og þýðandi um framlag hans til 1005 , Eftirherman , þýðingar á örsögum eftir austurríska höfundinn Thomas Bernhard .
" Stíllinn er einstakur og þá er mikil sérviska í þessum texta og undarlegheit í manninum sjálfum .
Stærri verk hans , skáldsögurnar , eru stílgaldur út af fyrir sig og eru afar erfiðar í þýðingu .
" Óskar Árni segir þessar örsögur hins vegar hafa hentað sér afar vel að takast á við , " enda nenni ég aldrei að vera í neinu " stóru " ! " segir hann og hlær .
Óskar Árni bætir við að texti Bernhard sé mjög kaldhæðinn og geti verið hættulegur , fyrir höfunda .
" Þetta eru svo sterkir textar að ég fór ósjálfrátt að skrifa í anda hans , síðasta sumar skrifaði ég nokkra smáprósa sem eru undir áhrifum af skrifum hans .
" Hann bætir við að þetta sé " grand " lokaútgáfa tímaritraðarinnar 1005 ; " sjö bækur , allar eftir fína höfunda , " segir hann .
Metnaðarfull tímaritröð Þriðja og síðasta hefti hinnar athyglisverðu og metnaðarfullu tímaritraðar 1005 kemur út á morgun , sunnudag .
1005 samanstendur að þessu sinni af sjö sjálfstæðum verkum , sem sitja saman laus í stífum spjöldum sem eins og fyrr er haldið saman af þykkri teygju .
Verkin eru safn örsagna : Eftirherman eftir Thomas Bernhard í þýðingu Óskars Árna Óskarssonar ; bréfabókin Fæðingarborgin í útgáfu Oddnýjar Eirar Ævarsdóttur ; ljóðabókin Blindur hestur eftir Eirík Guðmundsson og er það fyrsta ljóðasafn höfundarins ; nóvellan Jarðvist eftir Sigurlín Bjarneyju Gísladóttur ; sagnasafnið Fundur útvarpsráðs þann 14. mars 1984 og mótandi áhrif hans á kynverund drengsins og fleiri sögur eftir Ragnar Helga Ólafsson ; nóvellan Tvöfalt gler eftir Halldóru Thoroddsen og loks Herra Þráinn eftir Jón Karl Helgason , verk á mörkum skáldskapar og fræða .
1005 kemur út í 300 eintökum og var strax í upphafi ákveðið að tímaritröðin , sem byggist á metnaðarfullum bókmennta- og fræðaverkum , ætti aðeins þennan þriggja ára líftíma .
Í útgáfuhófi á sunnudag verður upplýst um merkingu heitisins , 1005 .
Í fyrsta árgangi tímaritraðarinnar voru þrjú verk , eftir Jón Hall Stefánsson , Sigurbjörgu Þrastardóttur og Hermann Stefánsson , og fjögur í öðrum árgangi , eftir Braga Ólafsson , Svein Yngva Egilsson og Adolfo Bioy Casares , auk textasafns ýmissa höfunda .
