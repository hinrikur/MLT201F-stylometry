Ensk-íslenska orðabókin frá Erni og Örlygi er áhrifamesta bókin í mínu lífi .
Ég hef ferðast með hana um allan heiminn .
Hún var dyrnar mínar inn í mörg tungumál , ekki bara ensku , heldur þýsku , tékknesku og jafnvel arabísku .
Hún var göngin inn í marga menningarheima og upplifanir sem eru stór hluti af þeim manni sem ég er í dag .
Saurblaðið í þeirri bók lýsir adressulista sem er súrrealískur , allt frá Bremerstrasse í Berlín til kofa númer 117 í garði Saddams Husseins í Bagdad í Írak .
Nýja testamentið er líka áhrifamikil bók .
Þótt maður hafi misst trúna á unglingsárunum lifir alltaf þessi minning um gæsku sem maður upplifði þegar maður las þessa bók sem strákur .
Það var eitthvað svo absúrd hugmynd í grimmd grunnskólans að bjóða hinn vangann þegar maður var sleginn , en allar þessar gæskuhugmyndir Nýja testamentisins eru samt í minningabankanum um eitthvað gott , þótt trúin sé löngu fyrir bí .
Ský í buxum eftir Majakovskí var líka áhrifamikil .
Þegar maður fékk hana lánaða á Borgarbókasafninu þurfti maður að skrifa nafnið sitt á spjaldskrá safnsins .
Hún var ekki vinsælli en það að á tíu ára tímabili , frá því ég var sextán ára og langt inn á þrítugsaldurinn , fyllti nafn mitt tvær eða þrjár skrár og aldrei kom annað nafn á spjaldskrána .
Majakovskí var ekki áhugaverð persóna , þótt ljóðabók hans væri það .
Hann var kommúnisti og mjög grimmur sem slíkur .
Niðurlægði þá sem voru andstæðrar skoðunar , hvatti jafnvel til dráps á borgaralegum höfundum .
Í dag væri hann væntanlega veifandi fána femínismans , bendandi fingri á feðraveldið og væri öruggur um tólf mánaða áskrift hjá launasjóði rithöfunda út á heift sína og óbilgirni .
En þrátt fyrir klisjukennda fylgni sína við grimmt vald samtíma síns kom hann góðri bók frá sér , það er meira en hægt er að segja um flesta þá sem fylgja bylgjum valdsins í samtíma sínum .
