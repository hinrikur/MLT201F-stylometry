Ævar Þór Benediktsson var að senda frá sér nýja ævintýrabók sem ber nafnið Risaeðlur í Reykjavík .
Hún fjallar um bernskubrek Ævars vísindamans og sker sig úr að því leyti að hún er prentuð með sérstakri leturgerð sem auðveldar lesblindum lesturinn .
Það kraumar margt í tilraunaglösunum hjá Ævari en hann ætlar að standa fyrir öðru lestrarátaki , er að skrifa framhald Þinnar eigin þjóðsögu og að byrja með útvarpsþátt .
Inga Rún Sigurðardóttir ingarun@mbl.is Það er vel við hæfi að maðurinn sem stóð að baki vel heppnuðu lestrarátaki Ævars vísindamanns sendi frá sér bók með sérstöku letri fyrir lesblinda , til að auka enn á lestur ungu kynslóðarinnar .
Börn landsins lásu hvorki meira né minna en 60.000 bækur í átakinu .
Ný bók Ævars Þórs Benediktssonar , Risaeðlur í Reykjavík , fyrsta bókin í bókaflokki um bernskubrek Ævars vísindamanns , var að koma út hjá Forlaginu og er fyrsta bókin þar á bæ sem notast við þessa nýju leturgerð .
" Mér finnst ótrúlega töff að bókin mín skuli fá að vera fyrsta bókin undir merkjum Forlagsins sem notar þessa leturgerð , " segir Ævar en hann hafði heyrt af letrinu en ekki áttað sig á því að það væri til á íslensku fyrr en Sigþrúður Gunnarsdóttir , sem er yfir barnabókum hjá Forlaginu , gaukaði því að honum .
Emilía Ragnarsdóttir , umbrotsmaður bókarinnar , var sú sem fékk hugmyndina að því að nota letrið góða .
" Bókin er unnin samhliða lestrarátaki og það á því vel við að hún skarti letri sem hjálpi þeim sem eiga erfitt með lestur .
Vísindamanninum í mér finnst svo auðvitað heillandi að það sé til leturgerð sem heilinn eigi auðveldara með að vinna úr en öðrum .
" Hann segir letrið líka lifandi og skemmtilegt og henta stílnum á bókinni vel .
" Þetta verður áreiðanlega fyrsta bókin af mörgum sem skartar þessu letri nú þegar íslenskir höfundar vita af því , " segir rithöfundurinn .
" Ég er búinn að fara út um allt síðustu vikur og lesa upp í skólum og bókasöfnum , " segir Ævar , sem hefur fengið góð viðbrögð við bókinni .
Viðbrögðin við þessari nýju leturgerð hafa ekki verið síðri og hafa kennarar og krakkar komið til hans eftir upplesturinn til að skoða letrið .
Fyrir utan letrið er uppsetningin á textanum brotin upp með misstórum stöfum .
" Ég er mikið að leika mér með stærðina á letrinu , til dæmis eftir því hvort einhver sé að hrópa eða hvísla og hvort eitthvað spennandi sé að gerast , " segir hann en þetta brýtur upp blaðsíðuna .
" Þetta býr til litlar vörður á hverri einustu blaðsíðu , sem mynda góðan samhljóm við ótrúlega skemmtilegar myndskreytingar Ránar Flygenring .
Þetta hjálpar sömuleiðis þeim sem eru í fyrstu bekkjum grunnskóla ; það er svo gott að vita að það sé eitthvað svakalegt að fara að gerast , " segir hann en til dæmis nær grameðluöskur yfir þrjár blaðsíður og þegar kíkt er ofan í dimman kjallara birtast tvær svartar blaðsíður .
Hann nefnir að þetta sé í svipuðum anda og hjá David Walliams og Andri Snær hafi líka leikið sér með þetta í Bláa hnettinum .
" Það er svo gaman að þessu .
Minn bakgrunnur er leikhúsið og þegar ég var að ákveða hvaða orð og setningar ættu að taka mest pláss í bókinni fór ég eftir því hvernig ég heyrði þau í höfðinu á mér , " segir Ævar en þetta gerir það að verkum að það er auðveldara að lesa bókina upphátt .
Þarna má segja að allar hliðar Ævars sameinist , vísindamaðurinn kemur með letrið , leikarinn með áherslurnar og rithöfundurinn með textann .
En hvernig bók er Risaeðlur í Reykjavík ? " Þetta er spennandi ævintýrabók fyrir lesendur á öllum aldri , " segir Ævar en honum er illa við að flokka bækur eftir aldri .
Hugmyndin að því að skrifa bók um bernskubrek Ævars vísindamanns kemur frá öðrum ævintýramanni , nefnilega Indiana Jones .
" Ég fékk hugmyndina frá George Lucas og þáttunum sem hann framleiddi um æskuár Indiana Jones , sem voru í raun laumukennsla um mannkynssöguna , " segir hann en þeir segja frá því hvernig Indy " kynnist heiminum áður en heimurinn uppgötvaði hann , " eins og segir í auglýsingum fyrir þáttinn .
Indy hittir á ferðalögum sínum bókstaflega alla sem skipta máli í mannkynssögunni , útskýrir Ævar , sem sjálfur er með ákveðna " laumukennslu " í bókinni .
Laumukennslubók í jarðfræði " Mér datt því í hug að taka Ævar vísindamann og yngja hann , " segir hann en Ævar heldur upp á 11 ára afmæli sitt í bókinni .
" Í leiðinni er þetta pínu laumukennslubók í jarðfræði .
Ég þarf auðvitað að útskýra með almennilegum hætti hvernig í ósköpunum risaeðluegg enduðu á Íslandi , enda landið okkar ekki til þegar risaeðlurnar voru uppi .
Ég nýti mér alls kyns fróðleik um jarðflekahreyfingar , eldgos og hvernig jörðin virkar til að réttlæta viðveru risaeðlanna og get þannig komið alls kyns upplýsingum til skila á skemmtilegan hátt .
Jarðfræðiþemað var meðvitað frá byrjun , því þú getur eiginlega ekki fjallað um risaeðlur án þess að minnast á jörðina okkar í leiðinni .
Aftast í bókinni er ég svo með örfáar staðreyndir , annars vegar um jarðfræði og hins vegar um risaeðlur , svona fyrir þá alla hörðustu .
Þetta er langt í frá að vera kennslubók en kannski lærir lesandinn óvart eitthvað , " segir hann en það hljómar eins og góð leið til að læra .
Fyrir utan Ævar eru aðalsöguhetjurnar í bókinni Helga , Marek , Hildur , Andri og Pétur en nöfnin eru engin tilviljun heldur verðlaun í lestrarátakinu .
" Lestrarátakið virkaði þannig að þú last þrjár bækur , fylltir út lestrarmiða og settir í kassa á bókasafninu þínu , " segir hann en kassarnir komust til Ævars með hjálp Heimilis og skóla .
" Þegar við töldum alla miðana áður en við drógum kom í ljós að 60.000 bækur voru lesnar í átakinu , " segir Ævar , sem vissi í raun ekkert hverjar viðtökurnar yrðu þegar hann lagði af stað með átakið .
Ævar hrærði vel og lengi í lestrarmiðasúpunni og dró upp tvær stelpur og þrjá stráka sem voru frá Kópavogi , Reykjavík , Hafnarfirði , Egilsstöðum og Húsavík .
Þessi fimm fengu að vera söguhetjur í bókunum .
Strák breytt í grameðlu " Fjórir af sigurvegurum lestrarátaksins eru krakkar í bókinni , en svo valdi ég eitt barn af handahófi sem fékk að vera grameðla .
Það er sem sagt strákur frá Egilsstöðum sem fær að háma í sig mann og annan í bókinni , sem er að sjálfsögðu ekki amalegt .
Svo eiga allir sitt hetjumóment , meira að segja grameðlan .
" Ævari er annt um að auka lestur barna en segir að það megi ekki bara hamra á þeim skilaboðum að börn lesi ekki .
" Minnkandi lestraráhugi barna er mikið og stórt vandamál og að sjálfsögðu þarf að ræða það , en ef þú ert barn og heyrir ekkert annað en að krakkar vilji ekki lesa getur það varla verið mjög hvetjandi , " segir hann og vill senda jákvæðari skilaboð til krakkanna enda lesa mörg börn greinilega mikið eins og lestrarátakið sannar .
" Það þarf að finna einhverja gulrót til að gera lesturinn girnilegan .
Það er erfitt að keppa við farsíma sem allt er inni á ; krakkarnir eru með allan heiminn í vasanum .
" Á hinn bóginn er góð bók heill heimur út af fyrir sig .
" Algjörlega og við þurfum að minna á það , " segir hann og lestrarátak er ein leið til þess .
Átakið var einkaframtak og fékk Ævar vini , kunningja , félagasamtök og nokkur fyrirtæki í lið með sér .
" Ég innkallaði alla greiða sem ég átti og er svo búinn að koma frítt fram í þónokkrum barnaafmælum síðan þá til að borga hinum til baka , " grínast hann .
" Það eru eitthvað um 180 skólar á landinu og um 130 tóku þátt , " segir Ævar sem er ánægður með þátttökuna og útskýrir að bókasafnsfræðingar og kennarar um allt land hafi haldið átakinu lifandi og að þeir eigi " stóran hlut í þessari mögnuðu tölu af lesnum bókum .
Ég geri það sem ég get gert en það þarf að halda þessu að krökkunum og þar unnu starfsmenn grunnskólanna ómetanlegt starf .
" Framhaldssaga , annað lestrarátak og nýr útvarpsþáttur Hann ætlar að standa fyrir öðru lestrarátaki sem hefst 1. janúar 2016 og tilkynnir það í bókinni .
" Ég ákvað að láta það standa aftast í bókinni að von væri á nýju átaki á næsta ári svo ég gæti ekki hætt við það , " segir Ævar sem seinkar átakinu á skólaárinu til þess að það skarist ekki á við svipuð verkefni og verður það styttra í þetta skiptið , ekki í fjóra mánuði heldur tvo .
" Ef þetta fer eins og planið er verða verðlaunin af svipuðum toga nema bókin verður ekki um risaeðlur heldur verður annað þema sem verður gefið upp síðar .
" Honum fannst hann verða að endurtaka leikinn fyrst þetta gekk svona vel .
" Ég er þessa dagana að sækja um styrki fyrir átakinu , svo maður sé ekki að borga þetta úr eigin vasa .
Viðtökurnar verða vonandi góðar .
" Þá situr Ævar ekki auðum höndum , heldur er hann strax byrjaður á næstu bók .
Sú er framhald af hinni geysivinsælu Þinni eigin þjóðsögu , sem Ævar gaf út fyrir síðustu jól .
, , Ég byrjaði að skrifa hana daginn eftir að ég skilaði handritinu að risaeðlunum , " segir Ævar .
Þá byrjar hann sömuleiðis með vikulega útvarpsþætti fyrir börn á Rás 1 frá og með næsta miðvikudegi , sem heita Vísindavarp Ævars .
Fyrir þá sem vilja vita meira um það sem Ævar er að gera má benda á heimasíðurnar www.visindamadur.is og www.aevarthor.com .
Leturgerð fyrir lesblinda Dyslexie er leturgerð sem auðveldar lesblindum að lesa texta .
Höfundur þess er grafíski hönnuðurinn Christian Boer frá Hollandi .
Hann er sjálfur lesblindur og þróaði hann stafina fyrir sjálfan sig í fyrstu .
Leturgerðin læknar ekki lesblindu heldur er hún hjálpartæki .
Hugmyndin á bak við Dyslexie er að gera stafina ólíkari en þeir eru í öðrum leturgerðum .
Í okkar latneska stafrófi eru svo margir stafir líkir sem er erfitt fyrir lesblinda .
Stafirnir hjá Boer eru hins vegar þeirrar gerðar að stafir sem hægt er að spegla eins og d og b eru ekki lengur spegilmynd því hann breytir þeim á þann hátt að þeir séu misþykkir .
" Þegar lesblint fólk les speglar það og skiptir ómeðvitað á stöfum .
Hefðbundnar leturgerðir ýta undir þetta því hönnun eins stafs byggist á öðrum og skapar þannig " tvíburastafi " sem auðveldara er að rugla saman , " sagði Boer við dagblaðið Guardian .
Hann gerir stafina " rassþunga " þannig að þeir sígi í átt að línunni sem gerir það að verkum að ólíklegra er að lesblindur einstaklingur snúi honum á hvolf .
Til viðbótar eru hástafir í byrjun setningar og punktar feitletraðir sem gerir það auðveldara að átta sig á því hvar setningin byrjar og endar .
Boer þróaði leturgerðina í lokaverkefni sínu frá Listaháskólanum í Utrecht árið 2008 en síðan þá er búið að rannsaka hana betur í Háskólanum í Amsterdam og Háskólanum í Twente .
Þessar rannsóknir leiddu í ljós að 84% gátu lesið hraðar með Dyslexie en hefðbundinni leturgerð og 77% gerðu færri mistök .
Leturgerðin var kynnt í TED-tali árið 2011 og frá þeim tíma hafa komið til sögunnar aðrar leturgerðir fyrir lesblinda eins og OpenDyslexic og Spellex DysLex .
