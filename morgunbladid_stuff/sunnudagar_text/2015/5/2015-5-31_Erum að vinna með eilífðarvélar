Landsvirkjun fagnar hálfrar aldar afmæli sínu í sumar .
Að dómi forstjórans , Harðar Arnarsonar , er afmælisbarnið vel á sig komið og hefur alla burði til að vaxa og dafna á komandi árum .
Hann segir það hafa forgang að stuðla að breiðri sátt um starfsemi fyrirtækisins enda geti það vel farið saman , vinnsla á endurnýjanlegri orku og náttúruvernd .
Að sögn Harðar ætti ekki ráðist í lagningu sæstrengs til Bretlands hafi það í för með sér fjárhagslega áhættu fyrir íslensku þjóðina .
Orri Páll Ormarsson orri@mbl.is Útsýnið er óvíða betra í þessari borg en á skrifstofu forstjóra Landsvirkjunar á Háaleitisbrautinni .
Á björtum degi má sjá allt frá Reykjanesi upp á Snæfellsnes , Esjuna og auðvitað höfuðborgina í öllum sínum ljóma .
Hörður Arnarson hefur setið í stól forstjóra frá árinu 2009 og kann vel við sig þarna uppi á áttundu hæðinni enda ekki amalegt að geta annað veifið litum upp úr krefjandi verkefnum og horft í kringum sig í 360 gráður og út á sundin blá .
Tilefni heimsóknar minnar er fimmtíu ára afmæli Landsvirkjunar í sumar og við blasir að spyrja fyrst um stöðu fyrirtækisins á þessum tímamótum en það er sem kunnugt er í eigu íslensku þjóðarinnar .
" Það sem stendur upp úr er sá trausti grunnur sem lagður var að Landsvirkjun á sínum tíma , " segir Hörður .
" Bygging Búrfellsvirkjunar var umdeild og áhættusöm en um leið afar framsækin ákvörðun .
Stigið var stórt skref í tækni uppi á reginfjöllum á Íslandi .
Fleiri slíkar ákvarðanir hafa verið teknar í sögu Landsvirkjunar og allar hafa þessar virkjanir reynst vel .
Þá er ekki horft framhjá því að allar hafa þær haft mikil umhverfisáhrif , þær eru þess eðlis , en vandað hefur verið til verka og reynt að draga úr umhverfisáhrifum með því að fella byggingar inn í landslag á hverjum stað fyrir sig .
Rekstaröryggið hefur líka verið mjög gott , þessar virkjanir hafa verið reknar án alvarlegra bilana .
Þegar allt er saman tekið hefur þetta verið farsæl uppbygging við aðstæður á raforkumörkuðum og efnahagsumhverfi heimsins sem voru ólíkar því sem við þekkjum í dag .
Núna þykir sjálfsagt mál að reisa vatnsaflsvirkjanir en fyrir hálfri öld þótti sumum það tímaskekkja og sóun , þar sem kjarnorkan ætti að taka yfir .
Það gerðist ekki .
" Farsælt viðskiptasamstarf Hörður nefnir einnig farsælt viðskiptasamstarf við öflug alþjóðleg fyrirtæki .
Fyrst Alusuisse , sem í dag nefnist Rio Tinto Alcan , en síðan Elkem , Norðurál , Alcoa og fleiri .
" Þessi fyrirtæki gerðu okkur kleift að ráðast í allar þessar framkvæmdir og mörg þeirra hafa stækkað oft , álverið í Straumsvík hefur til dæmis farið gegnum sex stækkanir .
" – Á ársfundi Landsvirkjunar um daginn kom fram að fjárhagsstaðan væri sterk .
" Það er rétt .
Fjárhagsstaðan er að batna .
Það var vitað mál þegar farið var í stórframkvæmdirnar fyrir austan að það myndi taka tíma að greiða niður lánin en það hefur gengið í samræmi við væntingar að lækka skuldirnar .
Jafnvel betur .
Við höfum lækkað skuldir um rúma áttatíu milljarða á síðustu fimm árum , samhliða því að byggja nýjar virkjanir eins og Búðarháls .
Um leið og skuldir lækka verða til meiri peningar í fyrirtækjum vegna minni vaxtagreiðslna og fjárhagslega hefur Landsvirkjun verið að þróast vel .
Af þeim sökum verður fljótlega hægt að fara að greiða aukinn arð til eigenda fyrirtækisins , íslensku þjóðarinnar .
Þessar greiðslur hafa numið um einum og hálfum milljarði króna á ári undanfarin fimm ár en eftir tvö til þrjú ár ættu þær að geta aukist og orðið á nokkrum árum tíu til tuttugu milljarðar króna á ári hverju .
" Lýtur markaðslögmálum – Markaðsumhverfið er líka að breytast , ekki satt ? " Já , ekki síst á alþjóðavísu .
Raforka er nú skilgreind sem vara sem lýtur markaðslögmálum , sérstaklega í Bandaríkjunum og Evrópu .
Þetta er verðmæt vara sem samfélög geta alls ekki verið án og með raforkulögunum sem tóku gildi 2004 var innleitt markaðsumhverfi hér á landi sem drifið er áfram af framboði og eftirspurn .
Það er mjög ánægjulegt að framboðið sé að aukast enda er raforkan ein af okkar verðmætustu auðlindum .
Lengi vel var erfitt að fá fyrirtæki til að koma til Íslands enda var hægt að fá raforku víða ódýrt .
Það hefur breyst og fyrir vikið hefur raforka fengið raunverulegt virði .
Þess vegna hafa fleiri og fleiri iðngreinar áhuga á Íslandi , það finnum við vel í dag enda bjóðum við samkeppnishæft raforkuverð , stöðugt verð á samningstímanum .
Nokkuð sem sjaldan er í boði á öðrum mörkuðum .
Á móti kemur að við megum ekki gleyma því að raforka er takmörkuð auðlind og við verðum því að stíga varlega til jarðar .
Þetta er eitt af fjöreggjum þjóðarinnar .
" – Synd væri að segja að eining ríkti um virkjanamál á Íslandi .
Það hefur sést best á Alþingi að undanförnu .
Hvernig snertir umræðan ykkur , bæði pólitíkin og umræðan í samfélaginu ? " Það sem við höfum lagt áherslu á og skilgreinum sem hlutverk Landsvirkjunar er að hámarka afrakstur af þeim orkulindum sem okkur er trúað fyrir á sjálfbæran og hagkvæman hátt .
Ein af grunnforsendum þess að það takist er að það ríki sátt um starfsemi fyrirtækisins og að það hafi góðan stuðning .
Við leggjum okkur fram um þetta og skynjum og mælum raunar líka að stuðningur við fyrirtækið er sífellt að aukast .
Hafandi sagt það höfum við fullan skilning á því að starfsemi sem hefur í för með sér umhverfisrask verður alltaf umdeild .
Einmitt þess vegna leggjum við mikla vinnu í að kynnast auðlindinni og meta umhverfisáhrifin , jafnvel í áratugi , þannig að lágmarka megi neikvæðu áhrifin .
Að því búnu leggjum við okkar tillögur fram og þá kemur til kasta stjórnvalda .
Þetta er mjög vandað ferli og þess nýtur orkuiðnaðurinn .
Eftir sem áður er mjög mikilvægt að okkur sé veitt aðhald , bæði af almenningi og frjálsum félagasamtökum , og að mínu mati þyrfti að nást ennþá betri sátt um málaflokkinn , ekki síst í pólitíkinni .
Samt hygg ég að skoðanamunurinn sé minni en mætti ætla .
Þetta er meira áherslumunur en skoðanamunur og umræðan þessa dagana virðist snúast meira um málsmeðferðina frekar en ekki efnislega um hvað eigi að virkja og hvað eigi að vernda .
Efnislega umræðan er ekki mikið breytt , verið er að tala um sömu virkjanakosti og voru til umræðu hjá síðustu ríkisstjórn .
Þetta er hins vegar mikið tilfinningamál og hefur verið valið sem átakamál .
Að mínu viti er engin þörf fyrir að fara í skotgrafirnar og Landsvirkjun reynir að leggja sitt af mörkum með stöðugri upplýsingagjöf og varfærni í öllum okkar störfum .
" Vantar skýrari leikreglur – Hvers vegna er þetta valið sem átakamál ? " Ég held að það sé sögulegt .
Víða erlendis , eins og til dæmis í Noregi , er þetta ekki eins mikið hitamál .
Þá er ég ekki að segja að virkjanakostir séu ekki gagnrýndir , þeir eiga að fá mikið aðhald og gagnrýni .
Hér eru okkar stóru stjórnmálaflokkar hins vegar að rífast um leikreglurnar .
Hvers vegna komum við okkur ekki saman um þær ? Sumir vonuðu að Rammaáætlun væri þessar skýru leikreglur og hún er góð á margan hátt .
Samt er ennþá margt óljóst í lögunum sem gerir það af verkum að hægt er að túlka þau á mismunandi hátt .
" – Oft er náttúruvernd og nýtingu á endurnýjanlegum orkugjöfum stillt upp sem andstæðum .
Þú ert væntanlega ósammála því ? " Já , í mínum huga eru þetta ekki andstæður .
Þvert á móti getur þetta tvennt farið mjög vel saman ef viljinn er fyrir hendi .
Sögulega hefur gengið vel að samræma þetta og ég hef fulla trú á því að svo verði áfram .
Það er líka ákveðin tilhneiging að stilla ferðaþjónustu upp á móti orkuvinnslu .
Það er heldur ekki rétt , að mínu mati .
Sagan sýnir að samstarfið hefur gengið vel og að þessar greinar styðja mjög vel hvor við aðra .
Ferðamenn sem hingað koma eru almennt mjög jákvæðir í garð orkuvinnslu á Íslandi og telja hana með því merkilegra sem þeir sjá hér , það er að 70% af orkunotkun þjóðarinnar sé endurnýjanleg orka .
Í löndunum sem þeir koma frá verður það mesta verkefni næstu áratuga að ná tökum á orkuframleiðslunni .
Það er jafnvel óyfirstíganlegt á sumum stöðum .
Þess vegna er endurnýjanleg orka án efa aðdráttarafl fyrir erlenda ferðamenn .
" Mörgu þarf að svara – Þið eruð að skoða vaxtartækifæri fyrir fyrirtækið , eitt af þeim er að leggja sæstreng yfir á önnur markaðssvæði .
Er það forgangsmál hjá Landsvirkjun ? " Megináhersla okkar er að fá fjölbreyttan iðnað til Íslands og styðja við vöxt hans og viðgang .
Í því vinnum við alla daga .
Við höfum hins vegar bent á að ástæða sé til að skoða hvernig við getum bætt nýtingu auðlindarinnar enda er umframorka í kerfinu flest ár vegna þess að alltaf er miðað við lágmarksúrkomu .
Einn af þessum möguleikum gæti verið lagning sæstrengs , sem er í reynd bara ein tegund viðskiptavinar , vegna aðstæðna á raforkumarkaði , sérstaklega í Bretlandi .
Það sem hvetur okkur til að skoða sæstreng er að þjóðir með sambærilega stöðu og við hafa verið að stíga stór skref í þeim efnum , eins og Norðmenn , sem hafa áratugareynslu af svona framkvæmdum .
Ég legg samt áherslu á að þetta er bara á skoðunarstigi og mörgu þarf að svara áður en lagt yrði út í framkvæmd af þessu tagi .
" – Yrði lengd strengsins ekki með því mesta sem þekkist ? " Jú , þetta yrðu trúlega rúmir þúsund kílómetrar .
Það er hins vegar ekkert einsdæmi , Norðmenn eru til dæmis að fara af stað með sæstreng núna sem er 800 km og lengri strengir eru í skoðun annars staðar í heiminum .
" Orkuöryggi Breta ógnað – Því hefur verið haldið fram að þessi framkvæmd geti aldrei orðið arðbær og mögulega þyrfti að koma til niðurgreiðsla frá Bretum .
" Þetta hefur bæði kosti og galla .
Það er alveg ljóst .
Það eru atriði sem huga þarf að , einkum raforkuverð til heimilanna , að tryggja iðnaði samkeppnishæft umhverfi og umhverfismál .
Komi í ljós að framkvæmdin beri sig ekki verður að sjálfsögðu ekki farið út í hana .
Að mínu mati hvetur aukin arðsemi Landsvirkjunar heldur ekki til frekari virkjana en þetta verkefni myndi kalla á það .
Eftir því sem velmegun þjóðarinnar eykst verða verndunarsjónarmið sterkari .
Þetta höfum við séð víða erlendis , viðmiðið hækkar .
" – Eru Bretar mjög áhugasamir ? " Breska orkukerfið er í ógöngum og orkuöryggi landsins fyrir vikið ógnað .
Þess vegna hafa Bretar verið að styðja við verkefni af þessu tagi og gera samninga milli landa , um sæstrengi , kjarnorkuver , vindorkuver og fleira .
Þetta eru ekki beinlínis styrkir heldur er markmiðið að eyða óvissu orkuframleiðandans og tryggja raforkuöryggi Bretlands .
Þörf þeirra er mikil og þess vegna getur verið hagkvæmt að skipta við þá .
En eins og ég segi , ýmsum spurningum er ósvarað og alveg ljóst að Íslendingar ættu ekki taka fjárhagslega áhættu í þessu verkefni , hún verður að vera annars staðar .
" – Víkjum þá að allt öðru .
Þú hefur unnið markvisst að því að opna fyrirtækið frá því tókst við starfi forstjóra .
" Já , Landsvirkjun þarf stöðugt að vera með það í endurskoðun hvernig auka megi sáttina við samfélagið og fá samræður um það sem við erum að gera .
Í þeim tilgangi höfum við t.d. haldið opna fundi tvisvar á ári , þar sem allir eru velkomnir , og hafa þeir verið feikilega vel sóttir .
Hver einasti fundur er fjölmennari en sá næsti á undan .
Við sendum þessa fundi út beint á netinu á Youtube-rás Landsvirkjunar og nær 1.200 manns horfðu á ársfundinn okkar um daginn , auk þess sem 800 manns voru á staðnum .
Það er tæplega 2.000 manns sem er mjög gott .
Þetta þýðir að stefna fyrirtækisins hefur verið mótuð fyrir opnum tjöldum og hún verið rædd á leiðinni .
Við höfum líka birt meðalraforkuverð til iðnfyrirtækja en eftir því hafði verið kallað og séð til þess að allir hafi aðgang að skýrslum og rannsóknum með rafrænum útgáfum á vef .
Við höfum líka lagt áherslu á að starfa meira með háskólum landsins og hvetja þá til að ræða orkumál .
Þar sjáum við heilmikla framþróun .
Það sem við getum ennþá bætt er samráð við hagsmunahópa , einkum á fyrstu stigum verkefna , og hlusta ennþá betur .
Landsvirkjun á ekki bara að tala við fólk , heldur líka hlusta .
Við höfum lagt mikla áherslu á að hlusta á hagsmunahópa og koma til móts við þeirra sjónarmið þegar það er mögulegt .
Ég finn ekki annað en að þetta sé að skila sér .
" Skemmtilegir tímar – Var þessu ábótavant þegar þú komst hér inn ? " Ekki endilega .
Þetta er bara nútíminn og sú þróun sem hefur orðið hjá mörgum fyrirtækjum .
Ég held að Landsvirkjun hafi staðið sig ágætlega í þessum efnum á hverjum tíma en núna er krafan einfaldlega orðin meiri .
Því meiri upplýsingar sem eru aðgengilegar þeim mun betra .
Það er ekki síður okkar hagur en almennings enda minnkar það líkurnar á því að fólk dragi rangar ályktanir .
" – Á stórafmælum er við hæfi að horfa til framtíðar .
Hvernig sérðu Landsvirkjun þróast á næstu árum og misserum ? " Það eru skemmtilegir tímar hjá Landsvirkjun og forréttindi fyrir okkur sem hér störfum að taka þátt í þeim verkefnum .
Það eru miklar breytingar að eiga sér stað í umhverfi orkumála í heiminum sem eru að smitast til Íslands .
Ég sé ekki annað en Landsvirkjun muni þróast og eflast á komandi árum .
Við munum sjá fjölbreytt iðnfyrirtæki koma til landsins og orkuþekkingin mun stöðugt aukast og leiða til enn meiri verðmætasköpunar .
Það er svo skemmtilegt við Landsvirkjun , ólíkt mörgum öðrum fyrirtækjum , að verkefnin halda áfram að eilífu .
Við getum alveg treyst á að það rignir á Íslandi og á meðan svo er má segja að við séum að vinna með eilífðarvélar .
Gangi rekstur fyrirtækisins áfram vel og náist full sátt um starfsemina ætti framtíð Landsvirkjunar að verða björt .
" Útivist og vínsmökkun Hörður Arnarson er 52 ára gamall , fæddur 24. nóvember 1962 .
Hann er með doktorspróf í rafmagnsverkfræði frá Danmarks Tekniske Universitet í Kaupmannahöfn og starfaði um langt árabil hjá Marel , þar af í áratug sem forstjóri , frá 1999 til 2009 .
Eftir það gegndi Hörður starfi forstjóra Sjóvar í skamman tíma og leiddi endurskipulagningu félagsins .
Hann tók við starfi forstjóra Landsvirkjunar í nóvember 2009 .
Hörður segir forstjórastarfið hjá Marel og Landsvirkjun alls ekki eins ólíkt og ætla mætti .
" Bæði eru þetta verkfræðifyrirtæki .
Meðan ég var hjá Marel stóð mikil uppbygging yfir og stöðugar breytingar og ég kom alls ekki inn í ólíkt umhverfi hér , miklar breytingar stóðu fyrir dyrum , bæði vegna endurskoðunar laga og nýrra aðstæðna á markaði .
Vinna af þessu tagi hentar mér vel , að skapa hluti og vinna að breytingum .
Ég hugsa að aðrir séu betri í að halda í horfinu .
" Spurður hvernig stjórnandi hann sé brosir Hörður í kampinn .
" Það er líklega betra að spyrja aðra að því .
Ég get þó sagt að ég legg mikla áherslu á að hafa gott fólk í kringum mig og hefur tekist það .
Ég vil vinna með fólki sem ég treysti enda gef ég mínu starfsfólki alla jafna mikið svigrúm og leyfi því að gera mistök .
Að því gefnu að það læri af mistökum sínum .
Stefnumótun skiptir miklu máli í rekstri og þar vil ég að fólk leggi sitt af mörkum .
Fyrirtæki þarf að vita hvert það stefnir .
" Hörður er giftur Guðnýju Hallgrímsdóttur sagnfræðingi og eiga þau þrjú uppkomin börn , Huldu dýralækni , Örnu verkfræðinema og Kristján tölvunarfræðinema .
Arna á svo dótturina Valdísi Silju .
Lék körfubolta áður fyrr Utan veggja skrifstofunnar hverfist líf Harðar og þeirra hjóna beggja að miklu leyti um útivist .
Hann var mikið í íþróttum áður fyrr , lék meðal annars körfubolta í meistaraflokki með bæði Fram og Ármanni en þurfti að leggja skóna á hilluna vegna meiðsla .
Núna eiga hjólreiðar , gönguferðir , hestar og skíði hug hans allan og hefur Hörður ferðast vítt og breitt , innanlands og utan .
" Ég er mikill náttúruunnandi og hef alltaf verið , " segir hann .
" Ég fæ útrás fyrir keppnina í hjólreiðunum en ég hef tekið þátt í hópakeppnum .
Síðan er ég nýbyrjaður að stunda fjallaskíði en það er skemmtileg blanda af gönguferðum og skíðum og um leið heilmikil áskorun .
" Hörður hefur alla tíð lagt mikla áherslu á að vera í góðu líkamlegu formi enda sé það nauðsynlegt til að geta sinnt krefjandi starfi .
Á síðasta ári fóru þau Guðný í gönguferð í Nepal , um slóðirnar sem verst urðu úti í náttúruhamförunum á dögunum .
" Það hefur verið hrikalegt að fylgjast með fréttum af þessu og fólkið á svæðinu á samúð okkar alla .
Nepal er mjög vanþróað land og má illa við svona áföllum .
" Spurður um önnur áhugamál kemur í ljós að Hörður hefur stundað vínsmökkun frá námsárunum í Danmörku .
" Það er mikill vínkúltúr í Danmörku og ég hef verið í klúbbi síðan sem kemur reglulega saman til að smakka vín frá hinum og þessum héruðum .
Ég geri ekki upp á milli rauðvíns og hvítvíns en á köldum vetrarkvöldum hér heima togar rauðvínið vissulega meira í mann .
Það er stór vinahópur sem er saman í þessu sem hefur þekkst í yfir 30 ár .
Við gætum þess þó að blanda þessu tvennu ekki saman , hjólreiðunum og vínsmökkuninni .
" 