Kór Langholtskirkju flytur Jóhannesarpassíuna eftir J.S .
Bach á morgun , sunnudag , kl. 17 í Langholtskirkju undir stjórn Jóns Stefánssonar .
Kammersveit Langholtskirkju leikur með og konsertmeistari er Ari Þór Vilhjálmsson .
Einsöngvarar eru Benedikt Kristjánsson , sem syngur hlutverk guðspjallamannsins og tenóraríur , og Oddur Arnþór Jónsson , sem syngur Jesú og bassaaríur .
Úr röðum kórfélaga syngur Davíð Ólafsson hlutverk Pílatusar og bassaaríu , en einnig syngja sópransöngkonurnar Sigríður Ásta Olgeirsdóttir og Solveig Óskarsdóttir og altsöngkonan Silja Elsabet Brynjarsdóttir auk þess sem nokkrir kórfélagar fara með smærri hlutverk , en eftir endurskipulagningu kórsins árið 2009 hefur það verið meginstefna að kórfélagar syngi einsöngshlutverkin enda margir komnir langt í söngnámi .
Í tilkynningu frá skipuleggjendum kemur fram að Kór Langholtskirkju flutti verkið fyrst árið 1984 og nokkrum sinnum síðan .
" En mikla athygli vakti sviðsetning kórsins á verkinu 1995 , en það var í fyrsta sinn sem slíkt var gert í heiminum svo vitað sé .
" Verkið er byggt á frásögn Jóhannesarguðspjalls af síðustu stundunum í lífi Jesú , píslum hans og krossfestingu .
" Bach málar sögusvið atburðanna á einstaklega áhrifaríkan hátt með mögnuðu tónmáli sínu .
Kórinn gegnir lykilhlutverki í dramatískri framvindu frásagnarinnar og í þessu verki er að finna marga af glæsilegustu og áhrifamestu kórköflum tónlistarsögunnar , " segir m.a. um verkið í kynningartexta á vef tix.is þar sem miðasalan fer fram , en miðar eru einnig seldir við innganginn .
Benedikt söng guðspjallamanninn í Mattheusarpassíunni með Kór Langholtskirkju fyrir rúmu ári við góðar viðtökur .
Hann hefur fengið afburða dóma víða um Evrópu fyrir túlkun sína á verkum Bachs .
Oddur Arnþór er fyrrverandi félagi í Kór Langholtskirkju .
Hann hefur unnið til fjölda verðlauna í alþjóðlegum keppnum .
Hann vakti verðskuldaða athygli í hlutverki sínu sem Rodrigo í uppfærslu Íslensku óperunnar á Don Carlo sl. haust .
