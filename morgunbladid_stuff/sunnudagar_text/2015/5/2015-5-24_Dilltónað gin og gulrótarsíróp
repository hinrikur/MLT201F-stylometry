Apotek Restaurant hefur stimplað sig hratt og vel inn í veitingahúsaflóruna í miðbænum frá því að veitingastaðurinn var opnaður í desember á síðasta ári .
Staðurinn hefur unnið sér inn orðspor fyrir vel gerða og góða kokkteila og blómstrar barinn á " happy hour " þar sem hristarinn er við völd .
Orri Páll Vilhjálmsson , eigandi veitingastaðarins , sem staðsettur er á horni Austurstrætis og Pósthússtrætis , segist hafa markvisst unnið að því að færa kokkteilamenninguna upp á " annað level " .
Hann segir að að mörgu leyti þurfi að líta á barinn á sama hátt og eldhús .
" Það er mikið sem þarf að undirbúa .
Við erum með vín sem er tónað , " nefnir hann sem dæmi , en dilltónað gin er einmitt notað í annan kokkteilinn hér fyrir neðan .
Annað sem þarf að undirbúa fyrir annasamt kokkteilakvöld er til dæmis allskonar síróp .
Til að gæta jafnvægis og fá eitthvað fyrir alla er hinn kokkteillinn sem veitingastaðurinn gaf uppskrift að áfengislaus .
" Kokkteilamenningin er búin að þróast svo mikið síðustu ár að kúnninn er byrjaður að þora að prófa eitthvað annað en mojito , sex on the beach og pina colada , " segir hann og þarf því kokkteilaseðillinn að endurspegla það .
" Þetta er að þróast í rétta átt .
" Hverjir hafa verið vinsælustu drykkirnir hjá ykkur ? Hvaða straumar og stefnur eru í gangi ? " Það er allur gangur á því í raun og veru en dillagin hefur verið langvinsælastur .
Þetta er kokkteill sem vann Íslandsmót barþjóna 2015 , " segir Orri og bætir við að staðurinn reyni að vera með kokkteila sem henti öllum .
Í þeim tilgangi er kokkteilaseðillinn fjórskiptur í flokkana örvandi , róandi , verkjastillandi og lyfleysu .
" Verkjastillandi kokkteilarnir eru fyrir lengra komna , með kannski meiri beiskju eða áfengismeiri .
Örvandi virka fyrir alla , drykkir sem eru fullkomlega í jafnvægi .
Róandi eru síðan desertakokkteilar , " útskýrir Orri en áfengislausir kokkteilar eru í lyfleysuflokknum .
Hluta af velgengni staðarins sem kokkteilastaðar má áreiðanlega rekja til þess að á barnum starfar barþjónninn Kári Sigurðsson , sem er margverðlaunaður .
Hann er höfundur dillagins og fyrir stuttu vann hann síðan brennivínskokkteilakeppni .
" Það er drykkur sem kemur bráðum á lista hjá okkur , " segir hann en hann inniheldur meðal annars gulrótarsíróp .
Af öðrum nýjungum á næstunni segir Orri að sumarkokkteilaseðill sé væntanlegur , sem fái innblástur frá fáanlegu fersku hráefni árstíðarinnar .
