Kylfingurinn Rúnar Arnórsson er kempa vikunnar .
Hann er fæddur og uppalinn í Hafnarfirði en nemur nú sálfræði við University of Minnesota í Bandaríkjunum og leikur golf með golfliði skólans .
Hvenær og hvernig kviknaði golfáhugi þinn ? Niðri í geymslu voru gamlar kylfur sem bróðir minn hafði notað .
Ég fór að leika mér að þessum kylfum og fór síðan á námskeið .
Ég var níu ára og hef ekki hætt síðan .
Stundaðirðu íþróttir áður en golfið kom til ? Ég spilaði fótbolta frá fimm til tólf ára aldurs .
Síðan spilaði ég handbotla frá sextán ára til tvítugs .
Hvernig kom það til að þú færir til Bandaríkjanna ? Ég var búinn að spá lengi hvort ég ætti að fara .
Í janúar 2014 hafði gamall klúbbfélagi minn samband við mig og spurði hvort ég hefði áhuga á því að spila fyrir skólann .
Hann þekkir þjálfara skólans og það var eitt laust pláss í liðinu .
Ég var fljótur að hoppa á þetta boð .
Hvernig er hefðbundinn dagur hjá þér ? Ég vakna milli 5 og 7 , er í skólanum frá 9:30 til 12 .
Fer í ræktina milli 12:30 og 13:30 og jóga einu sinni í viku frá 6 til 7 .
Æfingar eru alltaf milli 14 og 17 .
Eftir það tekur lærdómurinn við .
Þarna inn á milli reyni ég að borða .
Hversu oft æfirðu ? Ég æfi að meðaltali fimm til sex daga vikunnar .
Sumar vikur er mót , þannig að þá keppi ég í stað þess að æfa .
Áttu einhver áhugamál , fyrir utan golfið ? Mér finnst rosalega gaman að ferðast en að fara á skíði með fjölskyldunni er uppáhaldsáhugamálið mitt fyrir utan golfið .
Leggurðu mikið upp úr heilbrigðu líferni ? Ég reyni að passa hvað ég borða og að borða nóg og reglulega .
Þar sem dagskráin hjá mér er þétt er stundum erfitt að borða bara hollt en ég reyni eins og ég get .
Einnig erum við í líkamsrækt tvisvar til fimm sinnum í viku .
Hverju þakkarðu velgengni þína ? Ég segist oft vera hálfgert íþróttanörd .
Ég hef alltaf haft rosalega gaman af því að stunda íþróttir og að reyna að bæta mig .
Þannig að viljinn til að verða betri hefur eflaust fleytt mér langt .
Einnig á ég góða að , bæði fjölskyldu og vini , sem hafa stutt við bakið á mér .
Það er ómetanlegur stuðningur .
Hvert telurðu vera þitt helsta afrek á sviði íþrótta ? Ég varð stigameistari á mótaröðinni heima sumarið 2013 .
Síðan á ég nokkra Íslandsmeistaratitla , bæði einstaklings og með klúbbnum .
Hvaða ráðleggingar hefurðu handa byrjendum í golfi ? Þetta er þolinmæðiíþrótt .
Það þarf vinnu til að ná árangri en það er þess virði þegar æfingarnar fara að skila sér .
Ég segi líka oft að golf sé þannig íþrótt að hvort sem þú talar við mig eða einhvern sem er skemmra á veg kominn , þá eru sömu hlutirnir að valda fólki vandræðum .
Síðan er það gamla klisjan , að leggja sig fram við æfingar , æfa meira en aðrir og þora að ná árangri .
Hverjar eru helstu fyrirmyndir þínar ? Tiger Woods og Rory McIlroy eru mínir uppáhaldskylfingar .
Þeir hafa báðir verið bestir í heimi í golfi og eru frábærir íþróttamenn .
Ég hef einnig alltaf litið upp til Guðjóns Vals Sigurðssonar handboltamanns .
Hann er ótrúlegur afreksmaður og fyrir mér er hann frábær leiðtogi og einstaklingur sem allir ungir íþróttamenn ættu að geta litið upp til .
Einnig get ég ekki annað en litið upp til foreldra minna og systkina .
Þau eru alltaf til taks , hvort sem er til að fagna sigri eða að komast yfir tap .
Hvaða áfanga fagnaðir þú síðast í golfinu ? Við í liðinu mínu hér úti enduðum í þriðja sæti í deildinni okkar núna um helgina .
Við erum ungt lið og allir mjög spenntir fyrir næstu tímabilum .
Hvað er á döfinni ? Tímabilið með liðinu mínu er búið núna .
Ætli ég taki ekki nokkra daga í frí og undirbúi svo sumarið .
Ég byrja að keppa á Íslandi í lok maí .
Hvernig sérðu lífið fyrir þér eftir tíu ár ? Þetta erfið spurning ! Ég er búinn með eitt ár af fjórum hér í Bandaríkjunum .
Markmið mitt þessi fjögur ár er að njóta þess sem ég er að gera .
Ég vil klára nám en einnig verða eins góður og ég get í golfi .
Ef golfið gengur vel get ég hugsað mér að reyna atvinnumennsku .
Vonandi get ég litið til baka og verið sáttur við þær ákvarðanir sem ég hef tekið .
