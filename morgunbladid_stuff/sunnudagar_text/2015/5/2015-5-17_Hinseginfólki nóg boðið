Samtökin ' 78 verða með kynningu á starfi sínu og fræðslu í Háteigsskóla í dag , sunnudag , milli kl. 15 og 17 í tilefni af Alþjóðlegum degi gegn hinseginfóbíu .
Samtökin hafa ekki áður verið með skipulagða dagskrá á þessum degi en í ljósi umræðunnar að undanförnu segir Árni Grétar Jóhannsson , framkvæmdastjóri Samtakanna ' 78 , upplagt að nota hann til góðra verka .
" Við viljum gefa fólki , ungum sem öldnum , tækifæri til að koma til okkar , kynna sér starfið og spyrja um allt sem því liggur á hjarta .
Það hefur verið mikil ánægja með fræðslustarf okkar í skólum en nú gefst foreldrum tækifæri til að kynna sér starf okkar betur , " segir Árni Grétar .
Svo sem fram hefur komið ætla Samtökin ' 78 að leita réttar síns vegna hatursfullra ummæla í garð hinsegin fólks hér á landi .
Árni Grétar segir hegðun af þessu tagi hafa viðgengist allt of lengi og nú sé hinsegin fólki hreinlega nóg boðið .
" Við höfum fundið fyrir bakslagi í okkar réttindabaráttu og það er ekki bundið við síðustu vikur .
Við vorum til dæmis með svörtustu kommentin á spjöldum í Gleðigöngunni í fyrra .
Áreitið hefur verið að aukast og eins og búið sé að gefa út veiðileyfi á hinsegin fólk .
Þess vegna er brugðist svona hart við , svona framkoma verður ekki liðin , " segir Árni Grétar en bætir við að þau mál verði útkljáð fyrir dómstólum .
" Það breytir ekki því að við munum halda ótrauð áfram með okkar fræðslu .
" 