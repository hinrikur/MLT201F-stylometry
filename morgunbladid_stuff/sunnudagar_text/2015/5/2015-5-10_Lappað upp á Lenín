Um þúsundir ára hefur mannfólk stuðst við smurningu af einhverjum toga til þess að koma í veg fyrir að líkamar hinna dauðu brotni niður .
Hins vegar slær viðleitni Rússa til þess að viðhalda líkama Vladimirs Leníns , upphafsmanns Sovétríkjanna , allt annað út .
Margar kynslóðir vísindamanna hafa varið næstum heilli öld í að fínstilla þær aðferðir sem beitt er til þess að halda við útliti , sveigjanleika og trúverðugleika líkamsleifa byltingarleiðtogans .
Á þessu ári var skellt í lás í grafhýsi Leníns á Rauða torginu í Moskvu í því skyni að vísindamenn gætu hresst upp á líkið svo það gæti aftur verið til sýnis og í sínu besta formi á 145 ára afmæli Leníns , hinn 22. apríl síðastliðinn .
Fjallað er um málið á vef Scientific American .
Umsjón með því að viðhalda líkama Leníns er í höndum stofnunar sem kallast Miðstöð um vísindarannsóknir og kennsluhætti í líftækni ( e. Center for Scientific Research and Teaching Methods in Biological Technologies ) í Moskvu .
Hópur ólíkra vísindamanna hefur umsjón með líkamsleifum Leníns .
Þeir hjálpa einnig til við að halda við líkömum þriggja annarra þjóðarleiðtoga , nánar tiltekið Ho Chi Minh og þeirra feðga Kims Il-sungs og Kims Jong-ils .
Aðferðir Rússanna í dag þykja byltingarkenndar að því leyti að lögð er áhersla á að viðhalda útliti , lögun , litum og sveigjanleika útlima Leníns en ekki endilega að sjá til þess að líffræðilegar leifar hans haldi sér .
Að þessu leyti hafa þeir skapað ferli sem er hálfvegis líffræðilegt og er ansi frábrugðið annars konar og hefðbundnari aðferðum við að smyrja lík .
" Þeir skipta öðru hverju út hlutum af skinni og holdi Leníns fyrir plastefni og annars konar ónáttúrulegt efni svo hvað líffræði varðar er sífellt minna og minna af upprunalega líkamanum eftir , " segir Alexei Yrchak , prófessor í mannfræði við Berkeley .
" Það gerir að verkum að ferlið er allt öðruvísi en það sem hefur tíðkast til þessa , þar sem áherslan var alltaf á það að viðhalda upprunalega efninu á meðan lögun líkamans breytist .
" Lenín dó árið 1925 og flestir sovéskir leiðtogar voru andsnúnir því að líkami hans yrði geymdur svo hægt yrði að sýna hann almenningi , nema þá aðeins tímabundið .
Margir sáu fyrir sér að hann yrði grafinn í lokaðri gröf á Rauða torginu .
Kaldur vetur varð hins vegar til þess að líkamsleifar Leníns héldu sér í nokkuð viðunandi ástandi í næstum tvo mánuði og mikill mannfjöldi lagði leið sína á torgið til að berja þær augum .
Á þessu tímabili fékk sú hugmynd að smyrja líkið byr undir báða vængi .
Til að forðast hvers kyns hugrenningatengsl við jarðneskar leifar trúarleiðtoga var sú staðreynd gerð opinber að sovéskir vísindamenn bæru ábyrgð á því að halda líkinu við .
