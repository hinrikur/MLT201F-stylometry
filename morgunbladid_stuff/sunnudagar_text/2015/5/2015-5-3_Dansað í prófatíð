Maímánuður færir flestum nemendum landsins miklar annir og er þá hætt við því að hreyfing og hollt mataræði gleymist enda ganga einkunnirnar oft fyrir .
Engin ástæða er þó til að láta heilsusamlega lifnaðarhætti sitja á hakanum þennan annasama tíma og raunar getur það ýtt undir góðan námsárangur að sinna jafnt líkamlegri sem andlegri heilsu þegar álagið er mikið .
Auðvelt er að gæta þess að hafa ávallt hollt snarl við höndina ef verslað er fyrirfram .
Tímafrekt getur verið að fara í ræktina en rösklegur göngutúr um nágrennið tekur oft styttri tíma og er jafnhressandi .
Armbeygjur , magaæfingar og fleiri æfingar má gera hvar sem er .
Lesi nemendur heima við getur einnig verið ómetanleg hvíld í því að loka bókunum í nokkrar mínútur , setja fjörugt lag á fóninn , stilla hátt og dansa líkt og enginn sjái til .
