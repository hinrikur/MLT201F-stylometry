Hér er allt að springa út , " segir Bera Nordal , forstöðumaður Nordiska akvarellmuseet , Norræna vatnslitasafnins , sem er í skerjagarðinum sænska norðan við Gautaborg , á eyju sem kallast Tjörn .
Veturinn og vorið hafa boðið upp á annarskonar og mun mildara veðurfar í Svíþjóð en á Íslandi og hjá Beru boðar sumarkoman síaukinn straum ferðamanna og gesta í safnið , sem hefur nú verið starfsrækt í fimmtán ár og nýtur sívaxandi vinsælda .
" Í fyrra komu nærri þrjú hundruð þúsund gestir í safnið .
Það var frábært , " segir Bera .
Og bætir við að reksturinn gangi mjög vel .
Á sumarsýningu Nordiska akvarellmuseet , sem verður opnuð 17. maí næstkomandi , hefur Bera valið verk eftir 14 íslenska listamenn nokkurra kynslóða .
Í stafrófsröð eru það þau Ásgrímur Jónsson , Björk Guðmundsdóttir , Eggert Pétursson , Erró , Gabríela Friðriksdóttir , Georg Guðni , Gunnlaugur Scheving , Helgi Þorgils Friðjónsson , Jóhannes S. Kjarval , Ólafur Elíasson , Rúrí , Sigga Björg Sigurðardóttir , Sólveig Aðalsteinsdóttir og Svavar Guðnason .
Sýningin nefnist á sænsku Urkraft og er undirtitillinn : Ísland í vatni og litum .
Tilfinning fyrir afli fossanna " Mér fannst vera kominn tími til að ég setti saman hér stóra sýningu með íslenskri myndlist .
Ég hef nú starfað erlendis í átján ár og hef í raun ekki sett saman íslenska sýningu fyrr en nú , " segir Bera .
Áður en hún tók við stöðunni í vatnslitasafninu árið 2003 var hún forstöðumaður Listasafns Íslands og síðan hins virta sýningasalar Malmö Konsthall .
" Ég þurfti að gera þetta núna , mig langaði til þess , " bætir hún við og segir heiti sýningarinnar , Urkraft , lýsa kröftum náttúrunnar á jákvæðan hátt og eigi við um frumkraftana sem geta bæði verið náttúran sjálf og vitund um náttúruna .
Í vali sínu spannar Bera tímabilið sem atvinnumenn hafa unnið að myndlist á Íslandi , allt frá frumkvöðlinum Ásgrími til Siggu Bjargar , sem er yngst í hópnum , fædd 1977 .
" Viðamesta verkið er stór innsetning eftir Rúrí sem fjallar um fossana á Íslandi og verður í stærsta salnum í safninu .
Verkið er allt að fimm metra hátt og verður mikil upplifun fyrir gesti , þar sem við sköpum hálfgert völundarhús með myndum og hljóði .
Gestir fá tilfinningu fyrir afli fossanna .
Hér á safninu vinnum við aðallega með hina klassísku sýn á vatnslitaverk , og þá á pappír , en við nálgumst þennan þátt myndlistar líka hugmyndalega .
Þar kemur Rúrí svo sannarlega sterk inn .
" Frekar horft til fjallanna Bera segir nálgun listamannanna og túlkun ólíka en við hæfi hafi verið að byrja á nokkrum verkum eftir Ásgrím , sem var sannkallaður virtúós vatnslitamiðilsins .
" Eftir Kjarval valdi ég meðal annars nokkur verk úr hinni merkilegu mannamyndaseríu sem hann vann á Austurlandi árin 1926 og 27 , þar sem fólk er eins og vaxið út úr landslaginu .
Ég sýni líka eftir hann verk þar sem fólk og landslag verður eitt í blómamyndum : þær eru stórkostlegar .
Þá sýni ég nokkrar sjávarmyndir eftir Gunnlaug Scheving .
Það er merkilegt að eins og hafið hefur skipt okkur Íslendinga miklu máli þá hafa myndlistarmennirnir frekar horft til fjallanna ! En Scheving gerði afar áhugaverðar sjávarmyndir af fiskimönnum .
Þá er það Svavar Guðnason , sem gerði mikið af ljóðrænum vatnslitamyndum og ég sýni meðal annars nokkur verk frá einu af hans bestu tímabilum , frá miðjum fimmta áratugnum .
Erró hefur með jöfnu millibili unnið að vatnslitamyndum og ég sýni nokkrar þeirra ; þær eru á vissan hátt mýkri en önnur verk hans .
Þá valdi ég seríu verka eftir Helga Þorgils en hann hefur alla tíð unnið í vatnslit samhliða öðrum miðlum og skapar mjög persónuleg verk , " segir Bera .
Eftir Eggert Pétursson sýnir hún einstaklega merkilega skissubók , þar sem sjá má hvernig Eggert skipuleggur og þróar verk sín .
Eftir Sólveigu Aðalsteinsdóttur er sýnt verkið " Evaporated Watercolours in Glass " en það er í eigu safnsins , einstakt verk að sögn Beru , sem oft sé til sýnis í Nordiska akvarellmuseet .
" Eftir Georg Guðna valdi ég röð frábærra vatnslitamynda sem safnið á og svo er það vídeóverkið Jóga með Björk .
Þar er hún farin að vinna á stafrænan hátt og skannar inn íslenska náttúru á mjög áhugaverðan hátt .
Það var hennar hugmynd að velja þetta myndbandsverk á sýninguna , " segir Bera .
Sýningin er sett upp í fjórum sölum safnsins en í þeim stærsta er stillt upp , ásamt innsetningu Rúríar , tveimur ljósmyndaröðum eftir Ólaf Elíasson og bendir Bera á ákveðnar tengingar milli verka þeirra beggja ; í annarri röð Ólafs hafa ár og fljót á hálendinu verið lituð græn , eins og vatnslitamynd , og í hinni " eru skriðjöklarnir sem skapa á sinn hátt hreyfinguna sem birtist í verkum Rúríar , " segir hún .
Þá eru ónefnd myndverk Gabríelu Friðriksdóttur með " einkennilegum fígúrum , afar persónuleg verk ásamt animeruðu verki sem ég er svo hrifin af , og síðast en ekki síst eru sýndar stórar vatnslitamyndir Siggu Bjargar , einnig með sannkölluðum furðufígúrum , auk þess sem hún vinnur verk á einn vegg safnsins .
" Mjög mikill áhugi á Íslandi " Sumarið er okkar aðaltími hér í safninu og ég er ánægð með að geta sett sýninguna upp núna , þegar svo margir munu sjá verk þessara frábæru íslensku listamanna , " segir Bera .
" Nú er gífurlega mikill áhugi á Íslandi hér í Svíþjóð , margir hafa ferðast héðan til Íslands á síðustu árum og finnst náttúran heima stórkostleg .
" Hún bætir við að í Svíþjóð líti fólk Ísland allt öðrum augum en í Danmörku , þar sem er þessi sterka sögulega tenging milli landanna .
Henni finnst að fyrir vikið sé hrifning Svía á Íslandi á vissan hátt beinni og " ómengaðri " .
" Við Íslendingar höfum miklu sterkari fjölskyldutengsl og annars konar samband við Dani en við Svía .
Þótt straumur Íslendinga til Svíþjóðar hafi aukist á síðustu árum þá var hann ekki stríður hér áður , það voru einkum læknar í sérnámi sem héldu tengslunum við .
Það hefur breyst mikið eftir bankahrunið .
Nú hafa Svíar mjög mikinn áhuga á Íslandi en sú var alls ekki raunin þegar ég kom hingað til náms á áttunda áratugnum .
Þá var varla nokkur áhugi hér á Íslandi , Svíar vissu varla hvar við vorum ! " segir hún og hlær .
Gaman að byggja starfsemina upp Bera segir að á undanförnum árum hafi starfsfólk safnsins lagt mikla áherslu á að byggja upp starfsemi Nordiska akvarellmuseet , með gæði að leiðarljósi á öllum sviðum starfseminnar .
Fyrir fimm árum var safnið valið það besta í Svíþjóð og hún segir starfsemi þess skipta máli fyrir stórt svæði norður af Gautaborg .
Þaðan komi líka gestir hvaðanæva , þar sem fólk nýtur safnins , fagurs umhverfis og veitinga í rómuðum veitingastað þess .
" Við erum reglulega með tónleika og fyrirlestra og þá er í safninu verkstæði fyrir börn en við leggjum mikið upp úr starfsemi fyrir börn og alla fjölskylduna , " segir Bera .
" Og svo er boðið upp á vandaða leiðsögn um allar sýningar , fyrir almenning og skólahópa .
Það hefur verið óskaplega gaman að fá tækifæri til að byggja þennan stað og starfsemina upp .
Það hefur gefið okkur öllum sem hér störfum ósegjanlega mikið .
Við erum sjálfeignarstofnun og tökum engu sem gefnu .
Ekkert er heilagt og ef við finnum betri leið við reksturinn en áður var farin , þá hikum við ekki við að breyta .
Við erum alltaf að leita leiða til að vinna betur með gestum , setja sýningarnar betur fram , kynna safnið og gera starfið kringum sýningarnar fjölbreyttara .
Ég held að það sé þess vegna sem það gengur svona vel hjá okkur , " segir hún .
" Við starfrækjum líka gestavinnustofur hér .
Listamenn geta sótt um að dvelja í þeim í viku í senn á veturna og við höfum líka unnið náið með sýslunni , sem á í formlegum samskiptum við héruð í Mexíkó og Kína , og þaðan hafa komið listamenn sem hafa dvalið lengur .
Við vinnum annars mikið með listamönnum og ég tel að með tímanum gefi það safninu sífellt meira til baka .
Þá má ekki gleyma því að engin önnur myndlistarstofnun í heiminum vinnur með vatnslitamiðilinn eins og við og það skapar okkur mikla sérstöðu .
En það þýðir líka að við verðum að hugsa skapandi .
Margir halda , þegar þeir heyra nafnið á safninu að við séum alfarið að vinna með þessi klassísku vatnslitaverk á pappír en sú er alls ekki raunin .
Við erum í þessu klassíska en líka í margskonar annarri nálgun listamanna við hugmyndina um þessi efni , vatn og lit .
Við höfum til dæmis sýnt stór vídeóverk eftir Bill Viola sem fjalla um vatnið , við höfum sýnt rómaðar vatnslitamyndir suðurafrísku listakonunnar Marlene Dumas og verk á pappír eftir Louise Bourgeois .
Við höfum líka sýnt verk ungra listamanna sem eru að finna sína leið .
Og við kaupum bara verk eftir lifandi listamenn sem eru enn á kafi í sköpunarferlinu .
Þau verk verða klassísk með tímanum og okkar saga um leið .
" Í safneigninni eru nú um 1.200 verk og Bera segir hana fara ört vaxandi .
Ég er mjög sátt Þegar Bera er spurð að því hvort Norræna vatnslitasafnið sé ekki sú stofnun sem hún hefur stýrt lengst , í þrettán ár , þá hlær hún og segir svo vera .
Hún hafi í allt starfað lengur í Listasafni Íslands en ekki svo lengi sem forstöðumaður .
" Ég er vissulega orðin hagvön hér .
Það hefur skipt mig máli að fá að þroskast með þessum stofnunum , ég líki því stundum við ástarsamband .
Maður verður að vera ástfanginn af svona krefjandi viðfangsefnum , annars er það ekki eins gaman .
Maður verður líka að geta hvatt fólkið sem vinnur með manni áfram – og ég get ekki sýnt annað hér en það sem ég er sjálf hrifin af .
Ég get ekki sagst vera hrifin af verkum ef ég er það ekki .
Ég verð að vera heiðarleg og hrífast af verkunum djúpt inni í mér .
Ég tók við safninu árið 2003 , skömmu eftir að það var opnað , og hef fengið mjög frjálsar hendur við að þróa starfsemina áfram .
Ég er mjög sátt við það hvernig þetta hefur þróast .
Á tímabili var reksturinn erfiður , það er mjög mikilvægt að fjárhagurinn sé góður og nú erum við afar vel sett hvað það varðar , " segir Bera og er full ástæða til að hvetja fólk á ferð um Norðurlönd til að koma við í hinu áhugaverða safni hennar í skerjagarðinum við vesturströnd Svíþjóðar .
