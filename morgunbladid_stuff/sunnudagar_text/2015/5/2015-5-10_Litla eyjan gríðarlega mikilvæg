Eins og flestir vita hófst heimsstyrjöldin síðari formlega hinn 3. september 1939 þegar Bretar lýstu yfir stríði við Þjóðverja sem höfðu tveimur dögum áður ráðist inn í Pólland .
Undanfarinn hafði verið langur og stríðið lengi yfirvofandi .
Á þessum tíma tilheyrði Ísland enn danska konungdæminu þrátt fyrir að hafa öðlast fullveldi 1. desember 1918 .
Konungur Danmerkur , Kristján X , var því þjóðhöfðingi Íslands og utanríkismál landsins í höndum danska þingsins .
En 9. apríl 1940 hernámu Þjóðverjar Danmörku og við það rofnaði skyndilega sambandið milli Íslands og Danmerkur .
Eftir stóðu Íslendingar óvaldaðir og fengu strax boð frá Bretlandi um að breski herinn tæki að sér að verja landið , gegn því að mega setja upp hernaðaraðstöðu á landinu .
Þessu hafnaði ríkisstjórn Íslands og lýsti því yfir að þar sem Kristján X gæti ekki sinnt stjórnarskrárskyldum sínum sem þjóðhöfðingi myndu Alþingi og ríkisstjórn Íslands fara alfarið með málefni landsins hér eftir .
Hernæmu landið sem allra fyrst En Bretar hættu ekki að hafa áhyggjur af Íslandi , þeir voru farnir að óttast að fyrst Þjóðverjar væru búnir að ná undir sig Danmörku myndu þeir fljótlega færa sig yfir til Íslands .
Og þessi litla eyja var í raun ákaflega mikilvægur landfræðilegur punktur í hernaðaraðgerðum í Norður-Atlantshafi .
Sú fylking sem næði yfirráðum þar stæði mun betur að vígi og næði yfirhöndinni á lífsnauðsynlegum siglingaleiðum milli austurs og vesturs .
Með hverjum deginum sem leið , meðan bandamenn voru að tapa baráttunni við Þjóðverja í Noregi , urðu yfirmenn hjá flotamálaráðuneyti Bretlands sannfærðari um að nauðsynlegt væri að setja upp hernaðaraðstöðu á Íslandi .
Winston Churchill , þáverandi flotamálaráðherra , taldi ekki óhætt að halda áfram að semja við íslensku ríkisstjórnina , því við það gætu Þjóðverjar fengið veður af áætlunum Breta og orðið fyrri til að ná Íslandsströndum .
Hann kynnti því áætlun fyrir breska hermálaráðuneytinu um að Bretar hernæmu Ísland sem allra fyrst .
Markmiðið var að ná Reykjavík á sitt vald hratt og örugglega , taka nokkra hernaðarlega mikilvæga staði og koma í veg fyrir að Þjóðverjar næðu að bregðast við hernáminu með mótspyrnu eða árás á landið .
Þetta var 6. maí , áætlunin var samstundis samþykkt og sendiför landgönguliðsins undirbúin í miklum flýti , og illa .
Í hernámsliðið völdust mikið til ungir og óreyndir hermenn , kynslóð ungra drengja sem alist höfðu upp í kreppunni í Englandi og höfðu fyrst og fremst skráð sig í herþjónustu til að fá reglulegar máltíðir .
Þeir tilheyrðu samt virðulegri herdeild , Hinum konunglegu landgönguliðum ( e. The Royal Marines ) , sem unnið hafði fræga sigra fyrr og síðar en þessi hópur var ekki sá glæsilegasti .
Þeir sigldu frá Skotlandi 8. maí á tveimur beitiskipum , Berwick og Glasgow , í fylgd tundurspillanna Fortune og Fearless .
Hernámsliðið taldi ekki nema tæplega 800 manns , með fjórar hríðskotabyssur , tvær fjallabyssur , fá og léleg landakort af Íslandi , mótorhjól og reiðhjól .
Margir mannanna höfðu ekki fengið fulla þjálfun og fór hún því fram í skipunum á leiðinni , dæmi voru um að einhverjir hermannanna hefðu handleikið byssur í fyrsta sinn á siglingunni til Íslands .
Margir illa haldnir af sjóveiki Aðfaranótt föstudagsins 10. maí 1940 var svefn margra Reykvíkinga truflaður af flugvélardrunum , en Walrus-flugbáturinn sem Bretar höfðu sent á loft til að fylgjast með skipaferðum við Ísland hafði í slysni flogið beint yfir bæinn .
Í dagrenningu sáu þeir Reykvíkingar sem voru vakandi fjögur herskip sigla inn á Reykjavíkurhöfn og eflaust hefur farið um marga því þeir gátu allt eins átt von á að þarna væru Þjóðverjar mættir .
Beitiskipin voru of stór til að geta lagst að bryggju því höfnin var ekki eins djúp þá og hún er nú , svo tundurspillarnir selfluttu hernámsliðið í land .
Fyrstu landgönguliðarnir stigu á land um klukkan fimm um morguninn en " hernámið " gekk frekar hægt fyrir sig .
Ungu hermennirnir voru óvanir að sigla um Norðursjó og voru margir hverjir illa haldnir af sjóveiki .
Slæðingur af fólki hafði safnast saman við höfnina ; sjómenn , leigubílstjórar , Hafnarstrætisrónarnir og nokkur skemmtanaglöð ungmenni .
Einnig nokkrir lögreglumenn og ræðismaður Breta , sem bað íslenska lögregluþjóna að bægja áhorfendum frá svo landgönguliðið kæmist greiðlega í land .
Og ekki stóð á því , íslensk lögregla hjálpaði þannig til við innrásina .
Einu mótbárurnar voru stöku hróp og köll og hnefasteytingar úr áhorfendahópnum .
Einn ungur maður sem hafði verið að skemmta sér fram á nótt þreif riffil af landgönguliða , tróð sígarettunni sinni ofan í hlaupið og kallaði yfir Íslendingahópinn : " Eigum við ekki að stöðva þessa vitleysu ? " en fékk lítil viðbrögð og henti vopninu aftur til hermannsins , sem var víst nokkuð skelfdur á svipinn .
Handtóku alla Þjóðverja Hernaðarlega mikilvægir staðir voru lögreglustöðin , pósthúsið og Landsímahúsið , til að taka Reykjavík " úr sambandi " og koma í veg fyrir að fréttir af hernaðaraðgerðum spyrðust út og minnka þannig líkurnar á mótspyrnu .
Hernámsliðið lokaði leiðum út úr borginni en þar sem þeir voru ekki vel tækjum búnir urðu hermenn hans hátignar að reiða sig á Íslendinga og notuðu bæði leigubíla frá BSÍ og flutningabíla frá Þrótti .
Og þeir hermenn sem fóru austur fyrir fjall , til að taka flugvöllinn á Kaldaðarnesi yfir , fóru allir með leigubílum frá leigubílastöðinni Steindóri .
Einnig fóru Bretarnir um bæinn og handtóku alla Þjóðverja sem þeir fundu , þar á meðal ræðismann Þýskalands , Werner Gerlach , og voru fangarnir sendir út í beitiskipin sem sigldu á brott skömmu síðar .
Hernámsliðið hreiðraði um sig í skólum í miðbænum og sló upp tjaldbúðum á melunum þar sem Háskóli Íslands stendur nú .
Þannig leið fyrsti dagur hernámsins á Íslandi nokkuð átakalaust en vera hermannanna átti eftir að setja mark sitt á íslenskt samfélag næstu árin .
" Segið nú Heil Hitler , helvítin ykkar ! " Gunnar Guðjónsson rafeindavirki er á 92. aldursári en man hernámsdaginn vel .
Hann var þá sextán ára hjólasendill og bjó hjá foreldrum sínum og tveimur systrum á Kárastíg 1 , en þar rak faðir hans matvöruverslun .
Leiðin í vinnuna þennan morgun tók lengri tíma en vanalega og segir Gunnar sérstaklega sterkt í minningunni augnablikið þegar hann kom fyrir horn niðri á Hverfisgötu og við honum blöstu hermennirnir á Lækjartorgi .
" Það hagaði svolítið öðruvísi til á Lækjartorgi í þá daga en nú því þá var þarna hús , gríðarlega stórt og bara fallegt hús , virðulegt hús sem danskur kaupmaður , Thomsen , hafði byggt einhvern tíma á 19. öld , ég veit það nú ekki nákvæmlega en þetta hét í þá daga Thomsens Magasín .
Það stóð þar sem þetta ljóta hús sem Albert Guðmundsson byggði er , og var lengi strætómiðstöð , meðfram Hafnarstræti .
En núna var sem sagt Thomsen allur og ekkert " magasín " heldur var búið að breyta húsinu í hótel sem hét Hótel Hekla .
Og þennan örlagaríka dag , 10. maí 1940 , er liðinn mánuður frá því Þjóðverjar höfðu hernumið Danmörku og Noreg .
En ég var náttúrlega bara stráklingur og áheyrandi og áhorfandi að þessu og vissi raunverulega ekkert um hvað þessi mál snerust .
Og ég var sendill , það var mjög mikið um það í gamla daga að fyrirtæki hefðu sendla .
Minn vinnustaður var niðri í Kirkjustræti 10 .
Þar var rekin fatahreinsunin Stjarnan og eigandi hennar var dönsk kona , frú Ellý Magnússon .
Hún var ekkja .
Þetta var svona fatahreinsun og -pressun fyrir heldri borgara .
Hún rak þetta þannig að hún var yfirmaðurinn og sá um að stúlkurnar sem störfuðu þarna gengju vel frá öllu og burstuðu .
Ég man eftir þeim sko , þegar þær voru að bursta og gufublása pípuhatta fyrir presta og prestakraga og ýmislegt fínerí .
En svo voru náttúrlega allir aðrir embættismenn sem versluðu þarna .
En hvað um það , ég var semsagt á leið til vinnu á hjólinu náttúrlega , eins og alltaf , frá Kárastíg 1 .
Það var bannað í þá daga að hjóla niður Bankastrætið .
Ástæðan fyrir því var sú að það hafði einhvern tíma orðið slys þannig að einhver maður hafði hjólað á barn sem var að hlaupa yfir götuna og þá var ákveðið frá þeim degi að það væri bannað að hjóla þarna niður .
Þá varð maður að hjóla niður Hverfisgötu í staðinn .
Þannig að ég fór niður Ingólfsstræti og niður Hverfisgötu og þegar ég kem niður á Hverfisgötuna sé ég að það hefur eitthvað stórkostlegt gerst því Lækjartorg var fullt af dátum .
" Gunnar segir að þessi sýn standi sér enn ljóslifandi fyrir hugskotssjónum en ekki hafi hvarflað að sér eitt augnablik að þarna væru Þjóðverjar komnir , hann þekkti hjálma bresku hermannanna um leið því hann hafði séð þá á fréttamyndum í kvikmyndahúsum .
Svo hann varð ekki hið minnsta hræddur en þeim mun forvitnari og gerði töf á ferð sinni til að fylgjast með gangi mála .
Urðu stundum áflog og átök " Framhliðin á Thomsenshúsinu , eða Hótel Heklu , sneri út á Lækjartorg og fyrir framan húsið , þar hafði þessi breski hervörður slegið upp hring og svo hafði herflokkur farið inn í húsið og hreinsað út úr því alla gestina og rekið þá út á torgið þar sem þeir stóðu umkringdir .
Gestirnir sem þarna voru inni , þegar þetta var , voru skipbrotsmenn af þýsku flutningaskipi sem hafði sokkið hérna norðan við Ísland .
Þetta gerðist nú einhvern tímann seinnipart vetrar líklega því þetta var í maí og þá voru þeir búnir að vera hérna í tvo , þrjá mánuði þegar þetta var .
Það hefur verið einhvern tíma seinnipart vetrar sem þetta slys varð hérna , þetta sjóslys .
Þetta skip var á leiðinni frá Suður-Ameríku með ávexti , að því er skipstjórinn sagði , og varning og hafði ætlað að komast til hafnar í Þýskalandi en tekið þennan krók á sig norður fyrir Ísland til að forðast breska flotann sem hann reiknaði með að réði þarna á Atlantshafi .
Það hafði nú ekkert slæmt veður verið þegar það gerðist svo það voru ýmsar sögur í gangi og sumir héldu að þeir hefðu bara sökkt skipinu , en það var aldrei sannað .
En það var íslenskur togari , Hafstein hét hann frá Hafnarfirði , staddur skammt frá og hann bjargaði áhöfninni .
Það voru margir að dylgja með það að þetta hefði ekki verið flutningaskip , þetta hefðu verið þýskir njósnarar sem hefðu viljað komast inn í landið og séð íslenskt skip þarna í nágrenninu og þess vegna sökkt því .
En ekkert í þessa átt sannaðist nokkurn tíma og ég er á þeirri skoðun að það hafi bara komið eitthvert gat á skipið , skip hafa alveg sokkið þótt veðrið sé ekki slæmt .
En hvað um það , allir í bænum vissu af þessum Þjóðverjum á Hótel Heklu , þýski ræðismaðurinn , Gerlach , tók bara allt hótelið á leigu undir þá og það komust ekkert fleiri þar fyrir .
Síðan voru þessir Þjóðverjar á rápi um bæinn allan daginn og sátu á kaffihúsum og voru að slá sér upp með stelpum , og voru ekkert sérlega vinsælir , " segir Gunnar og kímir .
" Jú , það urðu stundum áflog og átök milli þeirra og heimamanna .
En svo mikið er víst að þeir voru allir sofandi þarna inni á hótelinu þegar Bretarnir komu og tóku hús á þeim og ráku þá alla út .
Og brandari sem ég heyrði í sambandi við það var á þá lund að húsverðinum þarna hefði verið afskaplega illa við þessa menn því þeir voru svo uppivöðslusamir , og það vissi ég að var rétt , sérstaklega þegar Þjóðverjunum var farið að ganga svona vel og unnu hvern sigurinn á eftir öðrum , og gátu lagt undir sig hvert landið eftir annað , þá fór að færast meira fjör í þá og þeir fóru að finna svolítið til sín og slá um sig .
Að minnsta kosti var talað mikið um hvaða voðalegur rembingur væri í þessum mönnum og þeir voru farnir að heilsa með nasistakveðjunni , " Heil Hitler " .
En semsagt , þessi húsvörður , sem hafði verið í eilífri togstreitu við hótelgestina út af þessum fyrirgangi í þeim og frekju , hann gladdist mjög þegar búið var að reka þá alla út og stóð til að fara með þá í fangabúðir .
Og hann hljóp allt í kringum hópinn og sagði við þá : " Segið nú Heil Hitler , helvítin ykkar ! " og lyfti svo hendinni og endurtók " Heil Hitler ! " En Bretarnir misskildu þetta eitthvað og héldu að hann væri svona ofsafenginn nasisti og tóku hann bara fastan líka .
Og mér skilst að sá misskilningur hafi ekki verið leiðréttur fyrr en það átti að fara með hann út í skip , " segir Gunnar og hlær við tilhugsunina .
Fékk skammir í hattinn Forvitni unglingurinn tafðist því náttúrlega við að horfa á þetta allt saman .
" Ekki síst vélbyssumennina sem voru búnir að stilla sér upp þarna fjórir , tilbúnir að skjóta ef Þjóðverjarnir hefðu ekki hlýtt , en það var engin undankoma fyrir þá .
Í minningunni voru þetta nokkur hundruð hermenn þarna á torginu .
Þetta var svona klukkan átta um morguninn , ég átti að mæta klukkan átta í vinnuna en ég mætti auðvitað of seint , sennilega ekki fyrr en að verða níu .
Og þegar ég hélt leið minni áfram sá ég að hermennirnir voru alls staðar .
Það var þarna heil hersveit fyrir framan Landsímahúsið við Austurvöll .
Og þegar ég kom í Kirkjustrætið sá ég hersingu á leið upp í Túngötu , til Gerlachs ræðismanns .
Svo ég fór þangað að forvitnast meira , ég vissi náttúrlega hver bjó þarna því ég hafði svo oft farið þangað með föt .
Þá voru hermennirnir að bisa við að taka niður skiltið sem hékk utan á húsinu , og gekk bara illa .
Ég fylgdist með því smástund en þurfti svo að fara og velti fyrir mér hvernig því myndi lykta , en heyrði síðan að það hefði verið kallað í einhvern íslenskan smið þarna en skiltið hefði ekkert verið boltað í vegginn eða neitt , heldur bara hangið á krókum .
Hermönnunum hafði bara ekki dottið í hug að lyfta því upp heldur réðust að því með byssustingjunum .
Ég veit reyndar lítið um hvort þetta er alveg satt en krókarnir blöstu við í veggnum í mörg ár eftir þetta .
Svo mætti ég loks í vinnuna og fékk náttúrlega skammir fyrir að mæta of seint .
En frú Ellý var dálítið upptekin af þessum atburðum líka og fyrirgaf mér fljótt .
Það var náttúrlega nýbúið að hernema Danmörku , landið hennar , svo hún hataði Þjóðverjana og var mjög ánægð með að Bretarnir væru komnir til Íslands .
En það er ekki hægt að segja annað en að fólk hafi tekið hernáminu almennt vel .
Það voru náttúrlega einhverjir nasistar hérna , eins og hefur komið fram , og þeir sáust stundum marsera saman , ganga í takt og svona .
Ég held nú að það hafi bara verið gert grín að þessu , en þetta var nú samt til .
" Gunnar Guðjónsson var á leið til vinnu þegar hann sá Lækjartorg fullt af dátum fyrir 75 árum .
Hann var sextán ára gamall og minningin er sterk .
