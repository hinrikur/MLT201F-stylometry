" Chelseamenn á Íslandi ætla að hittast á Ölveri á sunnudaginn en formaðurinn verður staddur ásamt um tuttugu öðrum félagsmönnum á Stamford Bridge , " segir Karl Henrik Hillers , formaður Chelseaklúbbsins á Íslandi , en hans menn tryggja sér Englandsmeistaratitilinn í fyrsta sinn í fimm ár með sigri á Crystal Palace á heimavelli sínum á sunnudaginn .
Enn betur verður svo haldið upp á meistaratitilinn á Ölveri eftir viku en þá kemur Liverpool í heimsókn á Brúna .
" Þá verður allsherjarútkall og húllumhæ , " segir Karl en 380 manns eru í klúbbnum .
Um sjötíu íslenskir stuðningsmenn Chelsea fara utan til að sjá Liverpool-leikinn og á bilinu fjörutíu til fimmtíu manns verða á lokaleiknum gegn Sunderland 24. maí þegar bikarinn fer væntanlega á loft .
" Við erum meira og minna með fólk á öllum heimaleikjum Chelsea , " segir Karl .
" Við erum dótturfélag stuðningsmannaklúbbsins í Englandi og höfum greiðan aðgang að miðum .
Við erum í gríðarlega góðu sambandi við klúbbinn , höfum áhrif á allt nema kaup á leikmönnum og liðsval .
" Karl er hóflega bjartsýnn fyrir Palace-leikinn .
" Þetta eru nágrannar okkar og gerðu okkur grikk í fyrra en ég held við klárum þetta samt á sunnudaginn .
Ég fer alla vega út í hátíðarskapi og kem heim í hátíðarskapi .
Það er frábær árangur að vinna tvo titla í vetur enda þótt ég hefði alveg viljað skipta deildabikarnum út fyrir Meistaradeildina eða Enska bikarinn .
Þeir bikarar koma bara seinna , " segir Karl sem fylgt hefur Chelsea að málum í meira en hálfa öld , frá árinu 1964 .
