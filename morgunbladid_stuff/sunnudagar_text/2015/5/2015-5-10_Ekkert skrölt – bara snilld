Framfarir í reiðhjólatækni eru alla jafna tengdar efninu í stellinu , hvort það er stál eða ál eða koltrefjar , eða rafeindavæðinG ( skiptingar og tilheyrandi ) .
Það er þó sitthvað að gerast í drifbúnaðinum , eins og sjá má til að mynda á reiðhjóli frá þýska hjólaframleiðandanum Focus þar sem keðjunni er skipt út fyrir koltrefjareim .
Þó ýmis tilbrigði séu til af reiðhjólum þá eru þau nánast öll eins í grundvallaratriðum , grindin áþekk og drifbúnaður , gírar og tilheyrandi .
Eitt af því sem hvað minnst hefur breyst í sögu reiðhjólsins er að þau eru knúin áfram með aðstoð keðju og svo hefur verið í 200 ár eða svo , þó stærð hjólanna sjálfra hafi breyst á sínum tíma , gírskipting komið til sögunnar og fyrirbæri eins og diskabremsur og demparar .
Það er svosem ekkert að því að nota keðju , hún er ekki ýkja dýr og endist alla jafna býsna lengi ( vei þeim sem ekki gætir að því að skipta um keðju þegar hún er orðin slitin ) .
Ókostirnir eru aftur á móti nægir eins og þeir þekkja sem hafa gert við sprungið afturdekk , eða misst keðjuna útaf tannhjólunum eða rekið buxnaskálmina utan í hana – og svo má lengi telja .
Málið er nefnilega það að það mæðir mikið á keðjunni , óhreinindi og bleyta berst á hana þegar hjólað er og síðan sitja óhreinindin gjarnan föst í gamalli olíu , nú eða það fer að ískra í keðjunni vegna þess að hún hefur ekki verið smurð reglulega .
Ef vel á að vera þarf maður að hreinsa keðjuna reglulega og smyrja hana líka reglulega og gæta að því að nota mismunandi olíu eftir því hvort maður er að hjóla um vetur eða sumar .
Nokkurnveginn þetta rann í gegnum huga mér þegar ég rakst á Focus Planet 1.0 reiðhjól í Hjólaspretti í Hafnarfirði þegar ég var að kaupa ný dekk um daginn .
Málið er nefnilega það að á því hjóli er engin keðja , heldur koltrefjareim sem knýr hjólið áfram .
Sáraeinfalt að sjá og einstaklega hreinlegt .
Gefur augaleið að ekki er hægt að koma hefðbundinni gírskiptingu við á slíku hjóli , en kemur ekki að sök , því í nöfinni á afturhjólinu er Shimano Alfine 8 gíra skipting og þá losnar maður líka við allar stýringar og vesen þeim tengt – hreinræktuð snilld , hugsaði ég , og fékk síðan hjólið lánað til að kanna hvort það væri eins gott í raun og veru og það sýndist á pappírnum .
Eins og sjá má á meðfylgjandi mynd er hönnun á stellinu mjög skemmtileg og gerð fyrir hraða ekki síður en þægindi .
Það er úr áli og greinilega búið að tálga af því allan óþarfa því hjólið er einkar létt .
Það var einkennileg tilfinning að stíga á bak og hjóla af stað og tók mig smátíma að átta mig á hvað væri svo einkennilegt en svo rann upp fyrir mér : Engir keðjusmellir , ekkert skrölt ! Nokkuð sem ég tók ekki eftir fyrr en það var horfið og að sama skapi heyrðist ekkert þegar ég skipti um gír .
Algjör snilld ! Að þessu sögðu þá var náttúrlega eftir sú stóra spurning hvernig hjólið stæðist almennileg átök , eins og til að mynda að hjóla í vinnuna .
Skemmst er frá því að segja að það gekk vel að hjóla í mishæðóttu landslagi , afbragðsvel reyndar , þó ég hafi vissulega tekið eftir því að gírarnir voru " bara " átta , en ekki 24 eins og á hjólinu sem ég fer á í vinnuna alla jafna .
Að því sögðu þá er ekki víst að það skipti máli , fer eftir því hvaða leið er hjóluð og ef ekki þarf að fara um margar brattar brekkur á leiðinni þá er sannkallaður draumur að hjóla á því .
Var ég búinn að nefna að það heyrist ekkert í því ? Ég meina ekkert nema dekkjahvinur þegar maður er kominn á siglingu .
Focus Planet 1.0 kostar nú 199.000 kr. í Hjólaspretti , sem er tilboð frá fyrra verði ( var 256.000 kr. ) .
Þó reimabúnaður sé snjall hefur hann sína galla og þann helstan að þegar reimin fer í sundur getur ekkert tengt hana saman aftur , það er ekki hægt að gera eins og með keðju að mixa saman styttri reim og láta duga í bili .
Á hjólinu eru diskabremsur , Shimano BR-M396 , vökvabremsur og mjög fínar sem slíkar , svara vel .
Undir því voru Continental Urban Focus dekk , 622-35 ( samsvarar 29 " eða 700c ) , nánast slétt dekk og því mjög þægilegt að hjóla á þeim .
Árni Matthíasson 