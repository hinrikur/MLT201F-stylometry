Gestir í sögufrægu samsæti í Kaupmannahöfn til heiðurs Frakkanum Paul Gaimard í janúar 1839 rituðu nöfn sín í bók sem kom óvænt í leitirnar fyrir nokkrum árum .
Þar er finna eiginhandaráritanir nokkurra nafnkunnustu Íslendinga 19. aldar .
Listinn hefur ekki áður komið fyrir sjónir almennings .
Guðmundur Magnússon gudmundur@mbl.is Í janúar 1839 – fyrir rúmlega 175 árum – héldu Íslendingar í Kaupmannahöfn franska lækninum og vísindamanninum J. Paul Gaimard samsæti sem orðið hefur frægt í sögunni .
Gaimard ( 1793-1858 ) var hylltur fyrir Íslandsleiðangra sína 1835 og 1836 og þá miklu kynningu á sögu , menningu og náttúru Íslands sem hann hafði hafist handa um .
Skáldin í hópnum mærðu hann í ljóðum sem flutt voru í veislunni .
Jónas Hallgrímsson færði Gaimard kvæði , sem margir telja eitt hið fegursta sem ort hefur verið á íslenska tungu .
Það heitir Til herra Páls Gaimard og hefst á orðunum " Þú stóðst á tindi Heklu hám og horfðir yfir landið fríða .
" Gestalistinn úr þessu boði fannst fyrir tilviljun í fornbókabúð í París fyrir nokkrum árum .
Er hann á öftustu blaðsíðu stórrar bókar sem virðist vera frumgerð einnar þeirra myndabóka sem leiðangursmenn gáfu út .
Sigurður heitinn Jónsson líffræðingur , sem búsettur var í París , keypti bókina og var honum sagt að hún væri komin úr búi fransks flotaforingja .
Upphaflega hefur hún verið í eigu Gaimards .
Þarna er að finna nöfn , fæðingarstað og fæðingardag 32 Íslendinga , þar á meðal nokkurra þekktustu og merkustu manna 19. aldar , rituð með eigin hendi þeirra .
Í þeim hópi eru Jón Sigurðsson og Jónas Hallgrímsson .
Koparstungurnar í bókinni eru sumar nokkuð frábrugðnar þeim sem fylgdu endanlegu myndaútgáfunni og styður það hugmyndina um að hér sé einhvers konar frumgerð verksins .
Gæti verið að Gamiard hafi viljað sýna Íslendingunum hvað í vændum var .
Mynd af gestalistanum hefur ekki komið fyrir sjónir almennings áður , þótt kunnugt hafi verið um tilvist hans og örfáir fengið að skoða hann .
Eigandi bókarinnar veitti Morgunblaðinu góðfúslega leyfi fyrir birtingunni .
Áhrifamiklir leiðangrar Löngum hefur verið litið svo á að rannsóknarleiðangrar Frakka til Íslands á 19. öld , Gaimards 1835 og 1836 og Jerome Napoleons prins 1856 , einkum þó hinir fyrrnefndu , marki ákveðin þáttaskil þegar kemur að vitneskju heimsbyggðarinnar um land og þjóð .
Afrakstur ferðar Gaimards var veglegt ritsafn Voyage en Islande et au Groënland sem út kom í tólf bindum , þar af fjórum myndabókum , á árunum 1838 til 1852 .
Bækurnar vöktu mikla athygli meðal menntamanna og fróðleiksfúsra í Evrópu .
Mun þetta vera stærsta erlenda verk um Ísland og Íslendinga fyrr og síðar .
Sönnuðust með útgáfunni orð Tómasar Sæmundssonar í Fjölni 1837 , en hann sagði að aldrei fyrr hefði Ísland verið rannsakað " með þvílíkum útbúnaði , lærdómi og nákvæmni , sem í þetta sinn " og vænta mætti að nú kæmi á prent " ritgjörð um land vort , er svo verði merkjileg , bæði að útlitsfegurð , og að efninu til , að oss hafi aldreí firr slík hlotnast " .
Auk bókaflokksins rituðu nokkrir leiðangursmanna greinar um Ísland í ýmis erlend blöð og tímarit og einn þeirra , bókmenntafræðingurinn Xavier Marmier , sendi frá sér sérstaka bók , Lettres sur l ' Islande ( 1837 ) , um forna sögu og bókmenntir Íslendinga .
Myndirnar sem teiknarinn Auguste Meyer dró upp í seinni ferðinni af landslagi , mannvirkjum og fólki þykja einstök heimild um Ísland 19. aldar .
Áhrifanna gætti ekki aðeins utanlands .
Lifandi áhugi Frakkanna , vinsemdin sem þeir sýndu landsmönnum á ferðum sínum og ummælin í bókunum um náttúrufegurð , glæsta sögu og merkilega menningu Íslendinga , voru fátækri og hnípinni þjóð uppörvandi , áttu þátt í að gefa henni á ný trú á sjálfa sig og síðast en ekki síst kveiktu þau með henni þjóðernislegt stolt sem varð aflgjafi í sjálfstæðisbaráttunni sem í hönd fór .
Samtímaheimildir eru og fyrir því að kvæðið sem Jónas orti til Gaimards hafi þegar orðið víðfrægt á Íslandi og haft vekjandi áhrif á landsmenn .
Tildrög Íslandsferðanna Frakkland var orðið stórveldi á 19. öld með ítök og nýlendur víða um heim .
Um það leyti fór áhugi Frakka að beinast að norðurslóðum .
Árlega voru á þriðja hundruð franskra fiskiskipa á miðunum við Ísland .
Það átti átti stóran þátt í því að sjónir franskra stjórnvalda beindust að Íslandi .
Herskip voru stundum send fiskiskipunum til aðstoðar .
Eitt þeirra , La Lilloise , týndist 1834 , en þar sem það sást síðast við Ísland var ákveðið að hefja leitina hér sumarið eftir og nota jafnframt tækifærið og setja í land tvo vísindamenn til að afla þekkingar á landsháttum og náttúrufari .
Annar þeirra var Paul Gaimard sem getið hafði sér gott orð í könnunarferðum Frakka til fjarlægra landa .
Hann var 45 ára gamall og hafði þá tvívegis farið kringum hnöttinn .
Hann var í góðu sambandi við menn á æðstu stöðum .
Ekki er ósennilegt að fleira en fróðleiksfýsn hafi ráðið Íslandsáhuga Frakka á þessum tíma .
Tveimur áratugum seinna var sendur hingað annar leiðangur frá Frakklandi , að þessu sinni undir stjórn Jerome Napóleons prins .
Um sama leyti fóru Frakkar fram á að fá að stofna nokkur þúsund manna nýlendu í Dýrafirði og hafa þar aðstöðu til fiskverkunar .
Málið vakti miklar deilur meðal Íslendinga og varð ekkert úr áformunum .
Frönsk sérsveit til Íslands Frakkarnir ferðuðust um landið sumarið 1835 og gerðu hér ýmsar athuganir .
Heim kominn um haustið hvatti Gaimard stjórnvöld til að senda fullbúinn rannsóknarhóp vísindamanna og skrásetjara til Íslands strax næsta sumar .
Úr varð hinn mikli rannsóknarleiðangur 1836 sem hingað kom undir stjórn Gaimards með herskipinu La Recherche .
Í föruneyti Gaimards voru jarðfræðingurinn Eugene Roberts , eðlisfræðingurinn og kortagerðarmaðurinn Victor Lottin , bókmenntafræðingurinn Xavier Marmier , teiknarinn Auguste Mayer , veðurfræðingurinn Raoul Angles og dýrafræðingurinn Louis Bevalet .
Segja má að hér hafi verið mætt eins konar sérsveit færustu manna , vopnuð pennum og penslum , til að gera úttekt á landi og þjóð fyrir Lúðvík Filippus konung .
Að Íslandsferðinni lokinni gerðu Frakkar enn út leiðangur undir stjórn Gaimards norður í höf , að þessu sinni til Skandinavíu , Færeyja og Svalbarða .
Veturinn 1838 til 1839 var Gaimard um hríð í Kaupmannahöfn og átti þá í nokkrum samskiptum við forystumenn Íslendinga í borginni .
Bauð hann Íslendingum til samsætis á nýárskvöldi 1839 og veitti vel .
" Hefði hann ekki getað verið betri þó að við hefðum verið landar hans , " skrifaði íslenskur námsmaður yfir sig hrifinn í sendibréfi heim .
" Aldrei kjærri gjestur " Íslendingunum hugkvæmdist að endurgjalda örlæti Gaimards og höfðu þeir Finnur Magnússon , leyndarskjalavörður konungs , og málfræðingurinn Þorleifur Repp forystu um það .
Samsætið , " allgóð veisla " eins og segir í samtímaheimild , var haldið hálfum mánuði seinna , 16. janúar .
Var öllu tjaldað til , auk veislufanga voru fjögur skáld í Íslendingahópnum í borginni fengin til að yrkja Gaimard þakkarkvæði .
Kvæði Jónasar Hallgrímssonar fyrir skál hans skar sig úr og var haft á orði að þar væri komið eitt hið fegursta ljóð sem ort hefði verið á íslenska tungu .
" Heill sje þjer Páll ! og heiður bestur ! / hjá oss sat aldrei kjærri gjestur , " segir þar meðal annars .
Einn Íslendinganna , Páll Melsteð , þýddi kvæðið fyrir Gaimard á latínu og er hermt að hann hafi komist við og tárast af fögnuði og gleði yfir þeirri viðurkenningu sem honum var sýnd .
Á gestalistanum eru sem fyrr segir nöfn 32 manna .
Allt er þetta íslenskir karlar sem voru við nám eða störf í Kaupmannahöfn í ársbyrjun 1839 .
Flestir þeirra voru á þrítugsaldri eða um þrítugt .
Aldursforsetinn , Finnur Magnússon var um sextugt .
Þrír voru á aldrinum 45 til 50 ára , Þorleifur Repp , Þorgeir Guðmundsson og Vigfús Eiríksson .
Af nafnkunnum mönnum sem þarna voru má nefna Jón Sigurðsson forseta og Jens bróður hans , Jónas Hallgrímsson , Konráð Gíslason , Jón Hjaltalín , Grím Thomsen , Eggert Ó. Briem , Pétur Havsteen og Oddgeir Stephensen , " Hér kem ég ! " Eiginhandarskrift gestanna er nokkuð skýr , en yfirleitt frekar smá .
Undantekning frá því er helst áritun Jóns Sigurðssonar sem er ekki aðeins skýr heldur stærri en annarra .
Það er eins og hann vilji segja " Hér kem ég ! " Þarna er hann rétt 28 ára gamall , sinnir fræðistörfum og er ekki byrjaður að hafa afskipti af stjórnmálum að ráði .
Kannski er Jón byrjaður að finna svolítið til sín á þessum tíma .
Annað sem vekur athygli er að fæðingarár , sem nokkrir gestanna rita , eru ekki hin sömu og í kirkjubókum .
Jónas Hallgrímsson skrifar að hann sé fæddur 16. nóvember 1808 , en ekki 1807 eins og segir í kirkjubókinni í heimasókn hans .
Pétur Havsteen , síðar amtmaður , telur sig fæddan 1813 , en kirkjubókin segir 1812 .
Hallgrímur Jónsson " hattari " skrifar fæðingarár sitt 1812 , en það hefur verið talið 1810 .
Fleiri dæmi mætti nefna .
Þetta þarf ekki að koma á óvart .
Kirkjubækur voru til dæmis ekki alltaf færðar jafnóðum .
Vera má að það hafi verið að ósk Gaimards að gestirnir rituðu ekki aðeins nafn sitt á listann heldur einnig fæðingarár og fæðingarstað .
Hann hafði ferðast um landið og gat því í sumum tilvikum tengt heimasveit þeirra við minningar sínar frá Íslandi .
Margt enn ókannað Fyrir þremur árum sendi Gisele Jónsson , eiginkona Sigurðar Jónssonar , frá sér tveggja binda heimildarit um Íslandsleiðangra Frakka á 19. öld .
Sigurður og Gisele eru nú bæði látin , en þau höfðu viðað að sér miklum gögnum um ferðir Gaimards og samskipti hans við Íslendinga .
Margt er enn ókannað í þessu efni og ýmsum spurningum ósvarað , þar á meðal um örlög ungs Íslendings , Guðmundar Sívertsen , sem fór utan með Gaimard 1836 og varð læknir í franska hernum , en lést sviplega á ferðalagi með Gaimard á Ítalíu .
Mun hann hafa fleygt sér út um glugga og beðið bana .
Heimildir eru fyrir því að Guðmundur hafi verið orðinn mjög vínhneigður .
Hann var styrktur til náms í Frakklandi í því augnamiði að snúa aftur heim til að gera landi og þjóð gagn .
Ekki er vitað hvers vegna hann ílengdist úti í meira en áratug .
Gaimard , sem var ókvæntur og barnlaus , virðist hafa látið sér afar annt um hann og viljað allt fyrir hann gera .
Má velta fyrir sér hvort álag hafi fylgt þeirri hrifningu og orðið unga manninum frá Íslandi ofviða .
Ótrúlega magnað að sjá listann " Ég heimsótti Sigurð Jónsson árið 1993 , ásamt Hallgrími Helgasyni , upp á hanabjálka í Latínuhverfinu í París , gagngert til að sjá gestabókina , " segir Páll Valsson , bókmenntafræðingur , höfundur ævisögu Jónasar Hallgrímssonar .
Páll segir að þetta hafi orðið minnisstæð heimsókn – og dregist á langinn .
" Tvennt vakti einkum athygli mína ; hversu mjög Jón Sigurðsson breiddi úr sér á gestalistanum og svo að Jónas Hallgrímsson skrifar fæðingarár sitt 1808 , en ekki 1807 eins og kirkjubækur herma , " segir Páll .
" Sem er kannski ekki jafn undarlegt og það hljómar , hafa ber í huga að almenn vitund fólks um fæðingarár sitt var allt önnur á 19. öld en nú er , og vafasamt að draga miklar ályktanir af þessu .
En það var ótrúlega magnað að sjá listann , mannvalið ; Konráð , Grímur , Repp , Magnús frater og gammel Finn ...
og eiginhöndin færði mann ósjálfrátt inn í veisluna til nafna míns Gaimard , það var næstum eins og maður sæi Jónas stíga fram og flytja kvæðið snjalla um þjóðina , þingið og vísindin , þar sem hann kemur heiðursgestinum fyrir uppi á Heklutindi : " Þú stóðst á tindi Heklu hám ...
" " Gaimard-bækurnar eftirsóttar meðal bókasafnara Bækurnar , sem komu út í Frakklandi í tólf binda ritsafni undir heitinu Voyage en Islande et au Groënland að Gaimard-leiðangrinum til Íslands 1836 loknum , eru afar eftirsóttar meðal safnara .
Ekki er ljóst hve stórt upplagið var á sínum tíma , en núorðið er þær eingöngu að finna í opinberum bókasöfnum og fáeinum einkasöfnum bókamanna .
Ekki er vitað hve margir einkasafnarar hér á landi eiga Gaimard , nokkrir eiga stakar bækur , en líklega eru þeir mjög fáir sem eiga ritsafnið í heild eins og Ögmundur Skarphéðinsson arkitekt .
Hann hefur safnað bókum um áratugaskeið og á eitt vandaðasta safn fágætra bóka sem til er hér á landi .
Fékk Morgunblaðið leyfi til að mynda ritsafn Gaimards í bókastofunni á heimili hans í Skerjafirði .
Aðeins lítil hluti efnisins í Gaimard-bókunum hefur verið þýddur á íslensku , síðast ferðasaga leiðangursmanna rituð af Eugène Robert í þýðingu Guðrúnar Guðmundsdóttur .
Gaf Finnbogi Guðmundsson , fyrrverandi landsbókavörður , hana út á eigin vegum árið 2007 .
Teikningarnar , sem gerðar voru í leiðangrinum , komu út í veglegri útgáfu hjá Erni og Örlygi árið 1986 undir heitinu Íslandsmyndir Meyers .
Í upphaflegu frönsku útgáfunni eru teikningarnar ólitaðar nema dýramyndirnar .
Aftur á móti var ráðist var í að lita þær allar fyrir íslensku útgáfuna .
Það vakti athygli blaðamanns að í safni Ögmundar Skarphéðinssonar er sérútgáfa með handlituðum myndum úr ferðabók Gaimard frá útgáfutíma bókarinnar .
Ekki var kunnugt um að slík útgáfa væri til .
Ögmundur segir að þetta virðist hafa verið gert í einhverjum tilvikum .
Útbreiðsla myndanna hafi verið meiri en bókanna sjálfra og þær hafi oft verið seldar sér .
Litirnir á myndunum eru mjög fallegir , en nokkuð frábrugðnir þeim sem sjást í íslensku útgáfunni frá 1986 .
Fjölbreytt efni í bókunum Sagt er frá Gaimard-bókunum í riti Sumarliða Ísleifssonar , Ísland framandi land ( 1996 ) .
Þar segir að þær innihaldi miklu meira en venjubundna ferðalýsingu .
Hafi ferðalangarnir látið sér fá fræðasvið óviðkomandi .
Rækilega sé fjallað um jarðfræði , jurtir , dýr , veðurfar , heilbrigðismál og læknisfræði , ekki síst um holdsveiki , svo og stjórnarfar og stjórnskipun , atvinnulífi og helstu störf fólks .
Í löngu máli sé reifuð saga landsins og hún rakin til samtímans .
Lögð sé áhersla á að þróað menningarsamfélag hafi dafnað til forna , skýrt er frá stjórnskipan þess tíma , rætt um forn goð , svo og fjallað um kristnitöku .
" Síðast en ekki síst er skýrt frá bókmenntum og söguritun til forna og áhersla lögð á að þar hafi verið samin einstæð bókmenntaverk , " segir Sumarliði .
Úr bókhlöðu biskupsins Fyrir bókhneigða menn er mikil dásemd að litast um í bókastofu Ögmundar og handleika bækurnar .
Þar er hvert fágætið innan um annað .
Hólaprent , Núpufellsprent , Skálholtsprent , Hrappseyjarprent auk bóka frá yngri prentstöðum .
Hann sýndi blaðamanni biblíu frá 16. öld sem verið hefur í eigu Brynjólfs biskups Sveinssonar í Skálholti .
Hefur biskup ritað nafn sitt í bókina og að auki bókamerkið fræga LL , Lupus Loricatus , sem er latína fyrir ' brynjaður úlfur .
' Skemmtilegt er til þess að hugsa að þessi bók hefur líklega legið í bókhlöðu biskups við hlið dýrmætasta handrits okkar , Konungsbókar Eddukvæða , sem Brynjólfur átti en færði Kristjáni Danakonungi að gjöf árið 1662 .
