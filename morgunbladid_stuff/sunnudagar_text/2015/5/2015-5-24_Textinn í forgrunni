Og þökk sé margri morgunbjartri svipstund " er yfirskrift tónleika í Norðurljósasal Hörpu sunnudaginn 31. maí kl. 20 þar sem Kristinn Sigmundsson frumflytur ný tónverk eftir John Speight og Þórunni Grétu Sigurðardóttur .
Tónleikarnir eru hluti af Listahátíð í Reykjavík .
John hefur valið ljóð eftir Þorstein frá Hamri í Cantus IV en Þórunn Gréta semur við ljóðabókina KOK eftir Kristínu Eiríksdóttur .
Auk Kristins flytja tónlistina þau Elísabet Waage á hörpu , Laufey Sigurðardóttur á fiðlu og Páll Eyjólfsson á gítar , Sigurlaug Eðvaldsdóttir á fiðlu , Þórunn Ósk Marinósdóttir og Svava Bernharðsdóttir á víólu og Bryndís Björgvinsdóttir og Júlía Mogensen á selló , en stjórnandi er Einar Jóhannesson .
" Bók Kristínar var ekki komin út þegar ég skrifaði undir samning við Listahátíð , en ég vissi að hún væri væntanleg , " segir tónskáldið Þórunn Gréta Sigurðardóttur þegar hún er beðin að rifja upp tilurð tónverks síns .
" Ég sagði strax já þegar ég var beðin að semja fyrir Listahátíð , " segir Þórunn og tekur fram að sér hafi strax þótt mjög spennandi að semja verk fyrir bassa , fiðlu og hörpu .
Aðspurð segist Þórunn viðurkenna það fúslega að sér hafi fundist það áskorun að semja fyrir stórstjörnu á borð við Kristin .
" Mér finnst alltaf mjög gaman þegar ég fæ tækifæri til að semja fyrir tiltekna flytjendur .
Ég hef haft fyrir vana að spyrja hljóðfæraleikara og söngvara sem ég vinn með hvar þeirra styrkleikar liggja og vinn sérstaklega með það í tónsmíðum mínum , " segir Þórunn og tekur fram að eitt af því sem sé svo spennandi við Kristin sem söngvara sé hversu einstakt næmi hann hafi fyrir texta .
" Ég ákvað að vinna út frá því .
Textinn er í miklum forgrunni í verkinu og það koma kaflar þar sem Kristinn þarf að tala mjög hratt .
Það reynir því tæknilega vel á talfærin .
Ég leyfði mér því að taka ákveðnar áhættur í ljósi þess hversu góða tilfinningu Kristinn hefur fyrir textaflutningi .
" Spurð hvers vegna ljóð Kristínar hafi orðið fyrir valinu segir Þórunn að hún hafi heyrt ljóðskáldið lesa upp úr verki sínu þegar Rithöfundalestin lagði leið sína á Austurland þar sem Þórunn býr og starfar .
" Ég var búin að vera að leita mér að texta til að semja við , en fann ekkert .
Þegar ég heyrði Kristínu lesa ljóðlínuna : " En svo stóð ég upp allt í einu , þess vegna brá þér " vissi ég strax að þarna væri textinn kominn og fór beint út í búð og keypti ljóðabókina , " segir Þórunn og tekur fram að sér hafi þótt mikilvægt að textinn væri í sterkum tengslum við þema Listahátíðar í ár sem tengist 100 ára afmæli kosningaréttar kvenna .
Ekki markmiðið að búa til fallega dramatíska harmóníu " Ljóðabókin er ekki sungin frá upphafi til enda .
Bókin er þrískipt og ég vel texta úr öllum hlutum og púsla þeim saman , en ég breytti engu , " segir Þórunn og tekur fram að hún heillist mjög af hrynjandinni í texta Kristínar .
" Ég heillaðist strax af þessum tæknilegu eiginleikum textans sem birtast í hrynjandinni og endurtekningunni .
Ég er mjög hrifin af klifuninni sem stílbragði bæði í texta og tónlist .
Ég leitaðist allan tímann við að endurspegla í tónlistinni þessa tæknilegu eiginleika textans , " segir Þórunn og tekur fram að hún fylgi texta Kristínar algjörlega þegar komi að endurtekningunni .
" Þegar ég hef unnið með ljóð áður í verkum mínum hef ég stundum stolist til að bæta við endurtekningu , en í þessu tilviki lét ég texta Kristínar stjórna endurtekningunni .
" Að sögn Þórunnar var markmið hennar með tónverkinu að búa til hljóðheim fremur en lagrænar melódíur .
" Markmið mitt var ekki að búa til fallega dramatíska harmóníu heldur fyrst og fremst að fanga anda textans og spegla hann .
" Í ljósi þess að ljóðmælandi bókarinnar er kvenkyns liggur beint við að spyrja hvort það hafi vafist fyrir tónskáldinu að leggja orðin í munn karlkyns söngvara .
" Ég velti þessu nokkuð fyrir mér , en komst að þeirri niðurstöðu að þetta væri rétt .
Þarna erum við að fjalla um samband sem getur verið hvers eðlis sem er .
Það er ekki bara samband karls og konu heldur líka samfélag með sín gildi sem er verið að ógna á einhverjum tímapunkti , " segir Þórunn og tekur fram að bassinn bjóði upp á spennandi jarðtengingu .
" Auðvitað býr harpan yfir breiðu tónsviði , en ég valdi að nýta bæði hörpuna og fiðluna á efra tónsviðinu sem mótvægi við bassann , " segir Þórunn og bætir við : " Verkið er skrifað fyrir bassasöngvara .
Ég hlustaði á mikið af bassaaríum þegar ég var að undirbúa verkið .
Ég sé ekki fyrir mér að hægt sé að tónflytja bassalínuna upp um áttund og láta konu syngja þetta .
Ég var með eiginleika bassasöngvarans í huga þegar ég samdi verkið .
" Semur fyrir Sinfó á næsta ári Þórunn á ekki bara eitt verk á Listahátíð heldur tvö því sunnudaginn 31. maí kl. 14 og 16 frumflytur Berglind María Tómasdóttir á tónleikum á Árbæjarsafni nýjar tónsmíðar eftir sjálfa sig , Þórunni og Karólínu Eiríksdóttur sem samdar voru fyrir hljóðfæri sem nefnist lokkur .
" Þetta hljóðfæri er afsprengi rokks og langspils sem hún smíðaði .
Berglind gerir mjög skemmtilegar tilraunir í sambandi við tónlist og konseptvinnu .
Þetta býður upp á skemmtilegar pælingar um þjóðernishyggju og tengsl við gamla tímann , " segir Þórunn sem hyggst láta Berglindi kveða ljóð eftir Jakobínu Sigurðardóttur með aðstoð hljóðfærisins .
Tónleikarnir verða endurteknir sunnudaginn 7. júní kl. 14 og 16 .
Innt eftir því hvað sé framundan hjá sér segist Þórunn munu taka þátt í Cycle music and art festival sem fram fer hérlendis dagana 13.-16. ágúst .
" Þetta er hátíð sem varð til sem afsprengi af Tónlistarhátíð unga fólksins sem ávallt er haldin í ágúst .
Ég verð þar með nýtt verk fyrir Adapter Ensemble .
Síðan erum við Tinna Þorsteinsdóttir píanóleikari að vinna saman auk þess sem ég er í Jaðarber-hópnum , en lokatónleikar starfsársins verða í Hafnarborg mánudaginn 8. júní til heiðurs tónskáldinu Charles Ross sem fagnaði fimmtugsafmæli sínu fyrr í ár , " segir Þórunn og ljóstrar upp um spennandi verkefni á komandi ári .
" Fyrr í vikunni var mér tilkynnt að ég hefði verið valin til þátttöku í Yrkju-verkefninu ásamt þeim Halldóri Smárasyni og Gunnari Karel Mássyni , " segir Þórunn en þar er um að ræða tónskáldasmiðju á vegum Tónverkamiðstöðvar og Sinfóníuhljómsveitar Íslands undir forystu Daníels Bjarnasonar .
" Vinnan byrjar í september og nær út veturinn , en við munum öll semja ný verk fyrir Sinfóníuna sem flutt verða að ári ásamt því að fá aðstoð við að koma okkur á framfæri sem tónskáld .
" Á mörkum tónlistar og leiklistar Þórunn Gréta Sigurðardóttir stundaði píanó- og tónsmíðanám við Tónlistarskólann í Reykjavík og lauk burtfararprófi í tónsmíðum árið 2008 , B.A .
gráðu í tónsmíðum frá Listaháskóla Íslands 2011 og M.Mus .
gráðu frá Hochschule für Musik und Theater í Hamborg 2014 .
Á undanförnum árum hefur hún unnið mikið á mörkum tónlistar og leiklistar og eru mörg verka hennar eins konar tónleikhúsverk .
