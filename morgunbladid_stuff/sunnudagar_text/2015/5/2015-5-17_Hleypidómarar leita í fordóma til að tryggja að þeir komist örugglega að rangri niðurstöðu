Fyrir rúmum fjörutíu árum lásu íslenskir laganemar um sifjarétt í námi sínu og studdust við ógleymanlega bók sem var fjölrituð í bland á dönsku og íslensku .
Meðal þess sem ætlast var til að þeir lærðu út í hörgul voru " festar " – trulovelse .
Þau heit höfðu nefnilega áhrif að lögum .
Festar leystar En það gat reynst snúið álitaefni að skera úr um hvort festar hefðu stofnast , ef ekki var tryggilega frá því fengið .
Þá fór fram mat .
Í þessari hálfdönsku bók , Familieretten , voru tekin dæmi úr dönskum dómum .
Eftir minni mátti af þeim ráða að þótt parið hefði sest á bekk í almenningsgarði , haldist í hendur og sagt " Nu er vi to " þá væri óvarlegt að álykta að festar hefðu stofnast .
Og jafnvel þótt herrann á bekknum hefði notað tækifærið og gefið dömunni eintak af þeirri miklu bók Den Gyldne Danske Kogebog myndi það ekki duga til , þótt nærri stappaði .
En hefði piltur í framhaldinu mætt í útför móður kærustunnar þyrfti ekki lengur að efast .
Parið var trúlofað , festar höfðu stofnast og þýddi ekki fyrir herrann að reyna að komast skaðlaus frá því .
Laganemarnir þurftu að hafa hraðar hendur við að setja sig vel inn í þennan dularheim lögfræðinnar því á Alþingi lá fyrir frumvarp , sem gert var ráð fyrir að yrði samþykkt , þar sem áhrif festa voru þurrkuð út úr lagasafninu .
Íslendingar heyra sjaldan um festar núorðið .
Það er helst þegar rifjað er upp að Ingibjörg , kona Jóns forseta , sat í 12 ár í festum heima á Íslandi og beið hjónabandsins .
Hætt er við því , að þeir sem lengst eru komnir í tölvuleikjunum gangi út frá því , að blessunin hún Ingibjörg hafi verið hlekkjuð við staur á Íslandi á meðan Jón naut lífsins í Kaupmannahöfn .
Samkynhneigðir ekki til Aldrei var minnst á réttindi samkynhneigðra í þessari yfirferð um sifjaréttinn .
Um þær mundir var loks verið að fella burtu refsinæmi fyrir samkynhneigð í Bretlandi .
Að vísu var samkynhneigð karlmanna ein bönnuð að viðlagðri refsingu í Bretlandi , en ekki kvenna .
Ástæðan var sú , að þegar frumvarpið var borið fyrir Viktoríu drottningu , rúmlega 100 árum áður , hafði hún bent forsætisráðherranum sínum á , að í því fælist broslegur misskilningur .
Samkynhneigð ætti sér eingöngu stað á milli karlmanna , enda væri augljóst að eitt og annað vantaði upp á að verknaðurinn gæti átt sér stað þegar konur ættu í hlut .
Málinu var frestað og haldinn fundur í ríkisstjórninni .
En niðurstaðan varð sú að enginn karlanna þar treysti sér til að útskýra tæknilega þætti málsins frekar fyrir hennar hátign og var frumvarpið " lagfært " og samþykkt þannig .
Og við það sat í rúma öld .
Á örfáum áratugum hafa réttindi samkynhneigðra breyst hratt á Vesturlöndum og hefur Ísland ekki verið neinn eftirbátur .
Nú er svo komið að í umræðu í lagadeildum um sifjarétt þarf varla að víkja sérstaklega að réttindum samkynhneigðra , þótt af öðrum ástæðum sé en átti við áður .
Þá var enginn réttur til og því þurfti ekki að fjalla um hann .
Nú er hann sá sami og um aðra þá sem ganga í hjónaband og því ástæðulaust að fjalla sérstaklega um hann í fræðiritum .
Víðast hefur ekkert breyst Því fer þó fjarri að þessi ótrúlega hraða þróun á Vesturlöndum hafi haft áhrif annars staðar á jarðarkringlunni .
Jafnvel þvert á móti .
Því stundum virðist sem hinar hröðu breytingar vestra hafi hert menn í sínum viðhorfum annars staðar .
Rússland bannar t.d. ættleiðingu barna til landa þar sem hjónabönd samkynhneigðra eru leyfð .
Á meðan einvörðungu var hægt að amast við sambúð samkynhneigðra var ekkert slíkt bann í gildi .
Kínversk yfirvöld ganga ekki svo langt en augljóst er að þeim líkar ekki þróunin .
Ættleiðing til samkynhneigðra para er ólögmæt þar .
Ekki þarf að nefna heim múslíma í þessu sambandi .
Staðan þar er ekki bundin við tryllta ofstækismenn sem fleygja samkynhneigðu fólki fram af húsþökum og grýta þá til bana , sem eru svo ólánsamir að lifa af fallið .
Það eru ekki einvörðungu brjálæðingarnir í Ríki íslams sem grýta konur fyrir að hafa verið nauðgað ! Yfirvöldin í þessum löndum beita sjálf mjög harðneskjulegum refsingum .
En þegar ríkisvaldið er á ferðinni er framkvæmdin eilítið snyrtilegri .
En eðlið er hið sama .
Að kunna sér hóf En þótt lagaleg réttindi séu í húsi fyrir samkynhneigða þá vilja sumir menn ganga lengra .
Ekkert er að því að vilja það .
En það er gert með samsvarandi upphrópunum og stimplunum og þegar rætt er um staðsetningu á mosku í Reykjavík .
Þeir , sem eru ekki sammála þeim sem hafa höndlað sannleikann , eiga hann og mega einir veifa honum , eru sagðir " fordómafullir " .
Nýleg hróp um að " fordómafrelsi " felist í " samviskufrelsi " hvað svo sem slíkir furðufrasar þýða .
Eru virkilega til prestar í landinu sem vilja ekki að samviskan sé frjáls ? Presturinn , sem nú síðast gaspraði með þetta orð á oddinum , þekkir augljóslega ekki merkingu þess , fremur en svo margir aðrir sem nota það .
Presturinn gerir sig því sennilega sjálfur sekan um fordóma , samanber skilgreininguna hér á eftir : " Fordómur ( oftast í ft. fordómar ) er sú skoðun sem hver og einn kemur með að tilteknu máli án þess að hafa kynnt sér það til hlítar , framlag fólks , jákvætt eða neikvætt , eða hugmyndir sem það gerir sér um einhvern hlut að óreyndu eða lítt reyndu .
Samsetning íslenska orðsins skýrir merkingu þess , for- og -dómur ( á latínu : praejudicium , ' fyrirfram dæmt ' ) og má einnig nefna fordóma ótímabærar hugmyndir .
" Rétt að gá að sér Þótt einhver hafi skoðun sem kann að stangast á við skoðun þess sem telur sig einan handhafa sannleikans og merkisbera réttlætisins , getur sú skoðun verið reist á nákvæmri skoðun og yfirvegun .
Hitt er annað að þrátt fyrir vandlega skoðun og yfirlegu geta menn komist að rangri niðurstöðu .
En sú niðurstaða á ekkert skylt við fordóma .
Og þegar samviskunni er blandað í málið og hún ofin í bendu saman við meinta fordóma verður vitleysan óviðráðanleg .
Frægt er ( og iðulega rangtúlkað ) að þingmönnum ber samkvæmt stjórnarskránni að fara einvörðungu eftir samvisku sinni við ákvarðanir , hvað sem tautar og raular .
En það hafa ekki allir þetta " samviskufrelsi " .
Eftir að svo er komið , sem betur fer , að samkynhneigðir hafa sama rétt og aðrir til ákvæða hjúskaparlaga og annarra laga sem kunna að eiga við , verða allir þeir sem skipaðir eru til að framfylgja þeim lögum að gera það undanbragðalaust .
Aldrei hefur eitt einasta dæmi verið nefnt um það að út af hafi verið brugðið .
Þar geta samkynhneigðir með nákvæmlega sama hætti og aðrir lögformlega tryggt hjúskaparstöðu sína .
Málið horfir ekki eins við gagnvart prestum kirkjunnar .
Einstaklingar í þeirri stétt geta beðist undan að framkvæma hjónavígslu með vísun til samvisku sinnar og trúarheits .
Þjóðkirkjan er ríkiskirkja , samkvæmt stjórnarskrá , og meira að segja þegar atlaga var gerð að stjórnarskránni af vinstristjórninni , var andófið hvað mest við að breyta því atriði og kom mörgum á óvart .
En þótt Þjóðkirkjan sé ríkiskirkja geta menn sagt sig úr henni .
Þeir geta þó ekki sagt sig úr lögum við samfélagið í heild eða t.d. við einstaka hluta þess , svo sem opinbera skattheimtumenn eða Ríkisútvarpið , svo dæmi séu nefnd .
Fyrir liggur að fjöldi presta er tilbúinn til þess að framkvæma hjónavígslur samkynhneigðra .
Þannig að í raun er ekki aðeins hinn lögformlegi réttur fyrir hendi , sem mestu skiptir , heldur einnig ríkir kostir til þess að fá blessun kirkjunnar , sækist menn eftir því .
Prestar hafa hafnað Það er raunar vitað að fjöldi presta hefur á umliðnum áratugum í raun neitað að gefa saman hjón .
Það hefur gerst þannig að brúðarparið hefur haft ríkar kröfur um athöfnina , t.d. um að skreyta kirkjuna með óvenjulegum hætti , poppa athöfnina upp út að ystu mörkum og jafnvel láta flytja söngva sem presti hafa þótt óviðurkvæmilegir .
Hann hefur svo sannarlega boðist til að framkvæma hjónavígsluna , en sett ákveðin mörk .
Er hægt í öllum tilvikum að áfellast prest fyrir það ? Aldrei hefur verið gert veður út af slíkum málum , heldur fundinn sveigjanlegri prestur , sem jafnvel er tilbúinn í hvað sem er .
Þeir sýslunarmenn , sem að lögum hafa rétt og skyldu til að framkvæma hjónavígslu , þurfa ekki að gera það annars staðar en á sinni skráðu skrifstofu .
En þeir hafa sumir sýnt ótrúlegan sveigjanleika og elt brúðarpör upp á fjallstinda og kannski hafa þeir hoppað með þeim í fallhlífum eða jafnvel kafað .
Slík dæmi eru þekkt frá útlöndum að minnsta kosti .
Gervivandamál En dettur nokkrum í hug í fullri alvöru að hjón sem eru að fá vígslu vilji láta trúarlegt yfirvald framkvæma hana , ef vitað er eða grunsemdir eru um að það gerði það óljúft , þvingað og með sár í sálinni ? Rétt er að hver spyrji sjálfan sig að því .
Hjónavígslan er einn af stærstu atburðum í lífi sérhvers manns .
Menn vilja að virðing , gleði , samkennd , hátíðleiki og góðvild séu í öndvegi atburðarins .
Og hvort sem menn eru trúaðir í hefðbundnum skilningi orðsins eða ekki , telja þeir örugglega flestir að hjónavígsla þeirra verðskuldi blessun , einlæga og ekta .
Enginn skuggi má falla á þennan dag .
Nú vill svo til að Hæstiréttur Bandaríkjanna er þessa dagana að fjalla um mál af þessum meiði .
Dómararnir 9 , sem þar sitja , eru taldir í hópi bestu lögspekinga í þessu stóra landi .
Þeir hafa hlustað á málflutning málsins og hafa nú ákveðið að taka sér nokkra mánuði til að gaumgæfa það .
Hver svo sem niðurstaða þeirra verður og hvernig svo sem mönnum nær eða fjær mun líka hún , þá liggur fyrir að hún verður ekki byggð á fordómum í réttri merkingu orðsins .
Það væri mikið þakkarefni , ef þeir sem hafa misnotað þetta orð svo ríkulega og af mikilli fávisku ( fordómum ) síðustu árin , taki sér nú tak og hætti því .
En þú ? Ekki getur bréfritari upplýst hvað hann sjálfur myndi gera væri hann prestur og stæði frammi fyrir þessu álitaefni .
Hans tal yrði óhjákvæmilega að nokkru leyti byggt á fordómum , því hann hefur ekki lagst í biblíuskýringar eða hlustað á rökræður prestanna eða á önnur mikilvæg sjónarmið .
Hann getur þó leyft sé að giska , án allrar ábyrgðar .
Sé það gert má ætla að niðurstaðan myndi verða áhættunnar megin , hvað sem liði siðum og fornum fræðum .
Og kæmi í ljós á efsta degi að skransað hefði verið í lausamöl á mjóa veginum yrði vörnin þessi : Ákvörðunin var ekki illa meint og hún var m.a. tekin með þessi orð skáldsins í huga : " Því glöggt ég veit – þann guð er ekki að finna , sem gerir upp á milli barna sinna .
" 