Samfélagslegi matjurtagarðurinn Laugargarður verður í Laugardalnum annað sumarið í röð en hann er við hlið Fjölskyldugarðsins .
En hvernig tókst til í fyrra ? " Við fengum fín viðbrögð og meiri athygli eftir því sem leið á sumarið .
Það tók tíma að fá athygli , " segir Brynja Þóra Guðnadóttir , umsjónarmaður garðsins .
Hún segir að aðstandendur verkefnisins hafi fengið að vita um staðsetningu garðsins í byrjun júní og það hafi verið heldur seint .
" Ef það á að koma svona samfélagslegu verkefni í gang þarf að gera það með fólkinu og við höfðum ekki tækifæri til þess .
Í fyrra gekk þetta mikið út á rannsóknir og viðtöl , að halda viðburði og vera sýnileg .
Sífellt fleira fólk mætti og í lok sumars vorum við með bændamarkað sem áreiðanlega um 300 manns mættu á .
" Hvernig sérðu sumarið fyrir þér núna ? " Núna sé ég fyrir mér að við náum að mynda kjarnahóp , sem er til í að taka þetta lengra , skipuleggja sumarið og næstu skref , hvernig garðurinn getur þróast áfram .
" Stendur og fellur með fólkinu Í fyrra var verkefnið styrkt af Nýsköpunarmiðstöð en svo er ekki lengur .
" Garðurinn stendur og fellur með fólkinu sem tekur þátt .
Við vitum að þetta tekur tíma og við sem stóðum að þessu í fyrra erum með eldmóð fyrir borgarbúskap og því að þetta takist .
Svo dæmið virki þarf að hafa einhvern sem heldur utan um hlutina .
Við fundum það í fyrra að í byrjun var borgin skeptísk en í lok sumars mjög ánægð og kannski er hún tilbúin að veita okkur meiri aðstöðu núna .
" Allir mega taka þátt í starfi garðsins .
" Það verður reglulega fólk í garðinum þannig að það er hægt að hoppa inn til að vera með .
" Dalheimar verða með Brynja er spennt fyrir því að frístundaheimilið Dalheimar ætli að taka þátt í starfinu í sumar .
" Mér finnst það æðislegt .
Okkur langar að fá skólana og leikskólana með okkur og skoðuðum þetta í fyrra .
Dalheimar eru með græna stefnu og langar að fara að rækta og nýta svæðið þarna í kring , " segir hún en skólar starfa ekki á sumrin svo frístundaheimili er góður kostur til að ná til fjölskyldna í hverfinu .
" Þarna myndast vonandi tenging við hverfisbúana í leiðinni , " segir Brynja og bætir við að þetta sé í raun ný tegund af skólagörðum .
Stuðningurinn er samt meiri en að vera sjálfur með einn lítinn reit .
" Hugmyndin með þessu er að þetta sé ræktunarsamfélag þar sem við miðlum þekkingu , um það hvernig sé best að rækta .
Ég var sjálf alltaf í skólagörðunum , ræktaði rófur og kartöflur og einhver blóm til að skreyta .
Núna er komin heildrænni pæling í ræktun .
Það er hægt að gera ýmislegt til að efla ræktun á Íslandi , til dæmis að blanda saman plöntum sem vinna saman og hugsa garðinn meira heildrænt þannig að þetta verði í rauninni minni vinna á endanum , " segir hún .
Þekking og stuðningur Þeir sem heimsóttu garðinn síðasta sumar hafa áreiðanlega séð að þarna væri eitthvað öðruvísi á ferðinni .
Til dæmis var ræktað upp á við í alls kyns heimagerðum ílátum .
Í Laugargarði er því hægt að nálgast ýmsa þekkingu , sem er hvetjandi við ræktunina .
Brynja segir að fólk á Íslandi gefist fyrst og fremst upp á ræktun út af veðrinu og líka út af því að það hafi ekki stuðning og þekkingu .
" Hér er hægt að læra ýmislegt og taka með sér þekkingu heim sem er líka hluti af hugmyndafræði Laugargarðs .
" Ekki er búið að skipuleggja í þaula hvernig samstarfið við Dalheima verður eða aðra íbúa í hverfinu því þetta fer fyrst og fremst eftir áhuga og framlagi hvers og eins .
" Við leyfum þessu að þróast .
Við viljum ekki skipuleggja of mikið .
Við viljum að fólkið sem mætir fái rými til að móta þetta .
" Sumir mæta kannski í garðinn vegna þess að þeir hafa sjálfir ekki pláss til að rækta heima hjá sér en aðrir eru bæði í görðunum heima og mæta í Laugargarð til að fá félagsskap .
Hún segir garðyrkju skemmtilega fyrir alla fjölskylduna til að stunda saman .
" Mér fannst æðislegt að vera svona mikið með syni mínum í garðinum í fyrra .
" 