Það eru tveir kostir við dreifingu rafmagns hér á landi og hvorugur gallalaus .
Rafmagnslínur í lofti rjúfa útsýni og geta á sumum svæðum eyðilagt upplifun manna af náttúrunni þótt vissulega geti háspennumöstur verið hin mestu listaverk .
Jarðstrengir verða ekki lengri en um 70 km , að því er mér skilst , og lagning þeirra hefur vissulega jarðrask í för með sér , oft óafturkræft , sem ekki er boðlegt á viðkvæðum svæðum .
Álitaefni varðandi lagningu raflína voru til umræðu á alþingi í vikunni þegar ályktað var um stefnu stjórnvalda .
Í henni er margs konar umhverfissjónarmiðum gefið vægi með því að sérstaklega er kveðið á um að jarðstrengir verði hafðir að leiðarljósi við tilteknar aðstæður .
Alþingi ályktar einnig að við sérstakar aðstæður , t.d. á viðkvæmum svæðum af ýmsum toga , skuli meta í hverju tilviki fyrir sig hvort heppilegra sé að leggja jarðstrengi fremur en loftlínur í meginflutningskerfi raforku , jafnvel þótt það væri dýrari kostur .
Jarðstrengir eru ávallt dýrari en loftlínur .
Þess vegna felur þessi ályktun í sér mikilvæga stefnumörkun og mikinn stuðning alþingis við þá leið að leiða rafmagn í jörð þar sem það á við .
Samt sem áður tókst að mynda örlitla geðshræringu um málið við atkvæðagreiðslu og látið að því liggja að stórkostlegur ágreiningur væri með stjórn og stjórnarandstöðu í málinu .
Allaf þurfa vinstri menn að reyna að eigna sér ástina á umhverfinu .
Ekkert er þó fjær sanni en að vinstri stefna , þjóðnýting og almannaeign , leiði til umhverfisverndar .
Þvert á móti er vel skilgreindur eignarréttur hin besta náttúruvernd .
Þegar kostnaður við lagningu rafstrengja er metinn er sjálfsagt að taka með í reikninginn fleira en efniskostnað og framkvæmdakostnað .
Hvers virði er til dæmis útsýnið ? Svarið við þeirri lykilspurningu felst í eignarréttinum .
Þannig hafa landeigendur staðið gegn röskun landsvæða , oft með umhverfissjónarmið að vopni .
Ríkisvaldið hefur hins vegar látið sér fátt um finnast og kaffært slík sjónarmið með eignarnámi án þess þó nokkurn tímann að verðleggja útsýnið eða önnur óáþreifanleg náttúrugæði , því miður .
Náttúran á svo sannarlega sinn rétt og íbúar þessa lands eiga ekki annað skilið en að gætt sé að honum við allar framkvæmdir .
Umhverfisvernd þarf hins vegar ekki á geðshræringu eða einstrengingi að halda .
Þess vegna er ánægjulegt að nú liggi fyrir viðmið um hvenær jarðstrengur skuli valinn í stað loftlínu þótt það sé dýrara .
Af þessum viðmiðum má svo ráða í hverja átt þróunin liggur í lausn á þessum lúxusvanda þjóðarinnar .
Sigríður Ásthildur Andersen sigga@sigridurandersen.is 