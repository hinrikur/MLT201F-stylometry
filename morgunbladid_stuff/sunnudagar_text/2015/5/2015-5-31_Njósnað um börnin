Stór hluti unglinga á Vesturlöndum gengur með sinn eigin farsíma í vasanum og talið er að rúmlega helmingur þeirra sé snjallsímar .
Þessir símar hafa því aðgang að internetinu og eru búnir myndavélum , tölvuleikjum , samskiptamiðlaforritum og fleiru .
Þetta mikla aðgengi veldur ýmsum foreldrum áhyggjum , og þessar áhyggjur hafa getið af sér hin ýmsu forrit sem gera foreldrum kleift að njósna um sín eigin börn .
Þetta eru svokölluð foreldraöpp og fyrir atbeina þeirra geta foreldrar fylgst með athæfi barna sinna á internetinu .
Eitt þessara forrita kallast TeenSafe og vísar nafngiftin til öryggistilfinningar sem foreldrar vilja upplifa gagnvart afkvæmum sínum .
Það liggur hins vegar í augum uppi að notkun slíkra forrita , ekki síst án vitneskju barnsins , vekur ýmsar siðferðis- og uppeldisspurningar .
Fyrirtækið að baki TeenSafe hvetur foreldra til þess að tilkynna börnum sínum um að þeir ætli sér að hafa auga með stafrænu lífi þeirra á netinu í ljósi þess að hægt sé að nýta sér þjónustu þess í leyni .
Mögulegt er til að mynda að fylgjast með því hvað krakkarnir setja inn á samskiptamiðla , og einnig skilaboðum – jafnvel þeim sem þegar hefur verið eytt – sem send hafa verið í gegnum vinsæl forrit á borð við WhatsApp og Snapchat .
" Það er algjörlega löglegt fyrir foreldri að gera þetta í leyni , " segir framkvæmdastjóri TeenSafe , Rawdon Messenger , í samtali við BBC .
" Hið raunverulega álitamál er hvort það sé réttlætanlegt að hafa slíkt eftirlit með barninu sínu .
Þetta er siðferðisspurning sem hverju foreldri ber að svara gagnvart sjálfu sér .
Við trúum því að þegar kemur að því að vernda börn gegn þeim hættum sem geta leynst á netinu , þá trompi verndunarsjónarmið þá friðhelgi einkalífs sem í húfi er .
" Hr. Messenger segir jafnframt að hann telji að um helmingur þeirra fjölskyldna sem styðjist við þjónustu TeenSafe noti hana í því skyni að njósna um börnin sín .
TeenSafe er enn sem komið er aðeins í boði í Bandaríkjunum , Kanada , Ástralíu og Nýja-Sjálandi , en fyrirtækið ætlar sér að færa út kvíarnar til Evrópu í náinni framtíð .
Frá því að forritið var sett á laggir árið 2011 hafa um 800.000 manns skráð sig í þjónustuna .
Tilkynningar um ökuhraða Fleiri forrit af svipuðum toga hafa jafnframt smám saman skotið upp kollinum að undanförnu og mörg þeirra bjóða upp á frumlegri möguleika en aðeins að fylgjast með skrifum og ljósmyndum unglinga á netinu .
Til dæmis er hægt að sækja sér smáforrit sem fylgist með því hversu hratt ökumaður keyrir eða hversu hratt farþegi í ökutæki ferðast .
Tilgangurinn er að sjálfsögðu sá að veita foreldrum tilfinningu fyrir því hvort ökutækjum sem börn þeirra ferðast í sé ekið á tilhlýðilegum hraða .
Forritið kallast MamaBear og talsmenn þess segja að markmiðið sé að tengja saman heilu fjölskyldurnar .
Það sendir jafnframt út tilkynningar þegar einhver ekur of hratt eða hættir sér út fyrir fyrirfram ákveðið svæði .
Það er hins vegar ekki hægt að nota í leyni .
" Tækni getur verið þín hægri hönd og veitt þér þær upplýsingar sem þú þarft til þess að eiga í heilbrigðum samskiptum við barnið þitt , " segir Robyn Spoto , framkvæmdastjóri MamaBear .
Hún bætir jafnframt við að mörgum finnist þægilegt og hughreystandi að fá reglulega tilkynningar um hvar börn þeirra eru niðurkomin .
Hún viðurkennir ennfremur að hún noti forritið sjálf til þess að fylgjast bæði með 10 ára syni sínum sem og eigin foreldrum .
Aðspurð hvað foreldrum hennar finnist um það að þeirra eigin dóttir fái sérstakar tilkynningar um hvar þau eru og þá ekki síst ef þau hætta sér yfir hraðamörk á vegum úti , segir hún að þau gömlu séu einfaldlega vön slíku eftirliti .
" Það er ekki eins og ætlunin sé sérstaklega að laumupokast og njósna um þau .
Það er hins vegar ágætt að hugsa til þess að þau hafi komist heilu og höldnu heim og svo framvegis .
" Unglingar eru alla jafna töluvert betri í að kynna sér og ná tökum á nýjustu tækni en foreldrar þeirra , og þess vegna getur slík tækni framkallað eltingarleik þar sem yngri kynslóðin reynir að hrista af sér eftirförina .
En smáforritin eru að sjálfsögðu búin undir þessar aðstæður og bjóða upp á þann möguleika að gera símann óvirkan nema til þess að hringja í mömmu eða pabba .
Ljóst er að hér er um að ræða þróun og möguleika sem getur haft vítðtækar afleiðingar enda ljóst að ýmsir aðrir en foreldrar gætu hugsað sér að nýta sér smáforrit sem gerir kleift að fylgjast með öðrum án vitneskju þeirra .
Nýlega var til að mynda maður í Bandaríkjunum handtekinn fyrir að hanna forrit sem var fært um að taka afrit af tölvupóstum og hljóðrita símtöl annarra án þess að þeir hefðu minnstu hugmynd um það .
