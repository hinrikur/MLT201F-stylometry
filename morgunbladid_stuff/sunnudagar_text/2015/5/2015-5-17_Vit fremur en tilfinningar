Hvað er hægt að fá út úr því að sjá leiksýningar á tungumálum sem maður skilur ekki ? Þessarar spurningar hefur undirrituð reglulega verið spurð þegar hún hefur lagt leið sína út fyrir landsteinana til að horfa á erlendar leiksýningar , nú seinast þegar leiðin lá til Berlínar í maíbyrjun .
Svarið er hins vegar alltaf það sama : Það víkkar sjóndeildarhringinn .
Þekki maður söguþráðinn fyrirfram hvort heldur er af sviði eða úr handriti þá er spennandi að beina sjónum sínum fremur að sviðsumgjörðinni , leikmynd og búningum , en ekki síst leiknum .
Þannig verður aldrei augljósara hvort leikur er góður eða vondur þegar maður skilur ekki það sem sagt er , því þá skiptir tjáningin ein máli eins og hún birtist í radd- og líkamsbeitingu .
Á sl. tveimur áratugum hefur greinarhöfundur reglulega lagt leið sína til meginlandsins með það eitt að markmiði að horfa á erlendar leiksýningar frá öllum heimsins hornum og telja sýningarnar nú vel á annað hundraðið .
Þegar kom að því að velja sýningar í Berlín var horft til orðspors leikstjóranna og leikhúsanna , umsagna sem og kunnugleika verkanna .
Þrjú leikhús voru sótt heim að þessu sinni ; Schaubühne , Deutsches Theater og Maxim Gorki Theater , en samtals náðist að sjá sex sýningar á einni viku .
Eðli málsins samkvæmt voru sýningarnar mislangar , flestar voru í kringum 120 mínútur , sú stysta var 90 mínútur og lengsta 165 mínútur .
Allar áttu það hins vegar sameiginlegt að vera leiknar án hlés , sem getur oft verið til mikilla bóta þar sem betra tempó næst fyrir vikið , og mættu íslensk leikhús horfa til þessa í auknu mæli .
Schaubühne og Deutsches Theater eiga hrós skilið fyrir efnismiklar leikskrár prýddar fjölda mynda í aðeins A6-broti sem fóru vel í vasa í lestarferðum .
Blóði drifin ástarsaga Leikhúsvikan hófst í Deutsches Theater þar sem harmleikurinn Rómeó og Júlía eftir William Shakespeare í þýðingu Thomasar Brasch og leikstjórn Christophers Rüping var frumsýndur 28. mars 2015 .
Kraftmikil sýning og að mörgu leyti áhugaverð , ef áhorfendur létu það ekki trufla sig að leikritið hafði farið í gegnum hakkavél , verið raðað saman upp á nýtt og senur iðulega leiknar í öfugri tímaröð .
Í upphafi skyldi endinn skoða virtist leiðarstef leikstjórans , því sýningin hófst í grafhvelfingunni þar sem allar þær persónur verksins sem áttu eftir að deyja í átökum ættanna tveggja birtust blóði drifnar .
Blóðið flaut , en átök og dráp voru útfærð með þeim hætti að leikarar supu á blóðlitum vökva úr flösku og frussuðum honum síðan yfir andstæðing sinn , sem virkaði áhrifamikið til að byrja með en varð leiðigjarnt til lengdar .
Sama verður einnig að segja um nánast látlausa notkun á hringsviðinu , sem virtist vera gegnumgangandi þema hjá bæði Deutsches Theater og Maxim Gorki Theater .
Sviðið var berangurslegt en mikið fór fyrir fimm líkkistum sem óspart voru notaðar með áhrifaríkum hætti .
Svalaatriðið var útfært með hjálp vinnulyftu , sem hefði getað virkað sem smellin hugmynd en reyndist heldur þunglamalegt í útfærslu .
Leikstjórinn braut markvisst upp allar innilegar og ástúðlegar senur elskendanna tveggja með háði sem hafði að lokum þau áhrif að áhorfendum stóð á sama um grimm örlög þeirra .
Tilþrifalítill Tsjekhov Maxim Gorki Theater bauð upp á tvær uppfærslur á verkum Antons Tsjekhov , báðar í leikstjórn Nurkans Erpulat .
Annars vegar var um að ræða Kirsuberjagarðinn sem frumsýndur var 15. nóvember 2013 og hins vegar Vanja frænda sem frumsýndur var 2. maí 2015 .
Leikhópurinn í báðum uppfærslum var fjölþjóðlegur og lítið fór fyrir hvers kyns raunsæi þegar kom að aldri eða uppruna leikara .
Greinarhöfundur sá aðalæfinguna á Vanja frænda og var hún óhemju dauf og uppfærslan lítilfjörleg .
Augljóst var að mikið hafði verið lagt í þrívíddarskjá sem huldi bakvegginn , en litlausir búningarnir virkuðu eins og samtíningur héðan og þaðan .
Öllum leikurum var gert að leika á sandölum , sem virkaði sérkennilega – ekki síst þegar prófessorinn og kona hans mæta í sveitina eftir langt ferðalag frá Moskvu .
Myndin sem dregin var upp af prófessornum vakti mestu samúð áhorfenda , en Vanja og Astrov læknir birtust sem fremur óþolandi drykkjurútar .
Í báðum sýningum fór mikið fyrir tónlist sem sótt var til fæðingarlands leikstjórans sem er Tyrkland .
Í Kirsuberjagarðinum tengdi Erpulat þá Lopakhín og Firs , sem ásamt forfeðrum sínum hafa þjónað fjölskyldu Ranévskaju á mektarárum hennar , sterkum böndum við heimaland sitt gegnum tónlistina sem túlka mátti sem svo að erlent vinnuafl héldi uppi lífsgæðum hverfandi yfirstéttar .
Táknsæið keyrði hins vegar oft um þverbak .
Sem dæmi var fremur tilgerðarlegt að láta persónurnar raunverulega missa fótanna í dansi sem stiginn var meðan beðið var frétta af uppboðinu á býlinu .
Í báðum sýningum virtist leikstjóranum einnig umhugað um að minna áhorfendur stöðugt á að þeir væru staddir í leikhúsi með því m.a. að láta vel merkta sviðsmenn færa til leikmuni sem auðveldlega hefði mátt leysa í leik .
Stórkostlegur Ríkarður Hápunktur ferðarinnar var frábær uppfærsla Schaubühne á Ríkarði þriðja eftir William Shakespeare í nýrri þýðingu og leikgerð eftir Marius von Mayenburg .
Leikstjóri sýningarinnar , sem frumsýnd var 7. febrúar 2015 , er Thomas Ostermeier , sem verið hefur listrænn stjórnandi Schaubühne frá 1999 .
Verkið var leikið lítillega stytt á nýjasta sviði leikhússins sem útbúið var sérstaklega fyrir uppfærsluna og nefnt hefur verið Globe að enskri fyrirmynd .
Sýningin var í alla staði mjög hrá og hrjúf .
Leikrýmið var fremur grunnt og bauð upp á mikla nálægð sem leikarar nýttu sér óspart .
Á bakveggnum voru tvennar svalir með mörgum inn- og útgönguleiðum , en framan við vegginn var hálfhringlaga svið hulið mold .
Sýningin hófst með miklum krafti með veisluhöldum Játvarðs konungs og fylgismanna hans , en Ríkarður haltraði um sviðið .
Í meðförum Lars Eidinger var Ríkarður mikill krypplingur ( en kryppa hans var svartur púði festur með svörtum böndum ) og allur skakkur með klumbufót , teina í efri góm og svart leðurhöfuðskjól .
Í fyrstu einræðu sinni greip Ríkarður míkrófón sem hékk niður úr loftinu fyrir miðju sviði og þuldi reiðilestur sinn þar innan um aðrar persónur verksins , en míkrófónninn var notaður óspart í sýningunni með góðum árangri .
Þrátt fyrir að vera heldur óásjálegur var Ríkarður í túlkun Eidinger hættulega heillandi , ómótstæðilega skemmtilegur og fyndinn .
Þegar hann afklæddist öllu nema kryppunni til að biðja lafði Önnu skildi maður vel að henni væri um megn að reka sverðið gegnum brjóst hans .
Orð hans í framhaldinu : " Hver bað sér konu fyrr með þessum hætti ? / Var nokkur kona föstnuð þannig fyrr ? " [ I.ii .
227-228 .
Ísl. þýð. Helgi Hálfdanarson ] öðluðust líka nýtt samhengi þar sem Ríkarður sprangaði um allsnakinn .
Í sýningunni var Ríkarður stöðugt að skipta um föt líkt og til að máta sig við ólík hlutverk .
Þegar hann varð kóngur birtist hann í húðlitum sokkabuxum , svörtu lífstykki með stífan hálfskraga sem rétti úr honum með þeim afleiðingum að hann var stöðugt að reka kórónuna í , enda ekki vanur að vera svona hávaxinn .
Samtímis skerti búningurinn hreyfigetu hans svo það varð líkamlega áþreifanlegt hversu illa Ríkarði leið í konungshlutverkinu .
Það var ekki fyrr en hann lagðist til svefns að hann klæddi sig úr lífstykki og kraga og endurheimti fulla hreyfigetu .
Um leið og Ríkarður varð kóngur breyttist allt viðmót hans ; húmorinn og sjarminn vék fyrir ofsóknaræði og kulda .
Þannig vöknuðu áhorfendur upp við þann vonda veruleika að þeir höfðu í laumi haldið með siðblindum morðingi sem væri nú orðinn alráður .
Martröð Ríkarðs var lystilega vel útfærð með hjálp svífandi míkrófónsins sem einnig innihélt myndavél sem fórnarlömb Ríkarðs töluðu til , en myndefninu var varpað upp á bakvegginn .
Þegar hann hrökk upp úr svefni var stokkið beint inn í lokabardagann sem Eidinger lék einn síns liðs á móti leikmyndinni aðeins vopnaður tveimur sverðum .
Á dauðastundu festi Ríkarður annan ökkla sinn í teygju á míkrófóninum og þannig var hann hífður á loft í magnaðri lokamynd .
Hér var um sterka og mjög skýra uppfærslu að ræða , þar sem leikritið naut sín vel og Eidinger fór á kostum í krefjandi hlutverki .
Mótleikarar hans voru góðir , fóru margir hverjir með nokkur hlutverk og voru persónur yfirleitt teiknaðar skýrum dráttum .
Sýningin var full af kómískum augnablikum eins og þegar Ríkarður þykist vera trúaður en snýr Biblíunni á hvolf og kemur óvart upp um sinn innri mann .
Martraðarkennt uppgjör Seinna kvöldið sem Deutsches Theater var heimsótt var á boðstólum dæmisöguleikritið Sú gamla kemur í heimsókn eftir Friedrich Dürrenmatt í leikstjórn Bastians Kraft , sem frumsýnt var á stóra sviði leikhússins 17. apríl 2014 .
Leikstjórinn valdi að láta fimm leikara á ólíkum aldri og af báðum kynjum fara með hlutverk milljarðameyjarinnar Claire Zachanassian á móti einum leikara í hlutverki Alfreds Ill .
Auk þess tóku þátt í leiknum tveir sviðsþjónar sem lutu vilja þeirrar gömlu og einn píanóleikari , en leikurinn var fimm sinnum brotinn upp með flutningi Claire á lögum úr smiðju Lady Gaga á borð við " Poker Face " og " Bad Romance " .
Augljóst var að útlitslega var einnig sótt í smiðju Lady Gaga því leikararnir sem léku milljarðameyna áttu það sameiginlegt að bera eldrauðar hárkollur og klæðast efnismiklum svart / hvítum glimmerkjólum .
Sömu leikarar skiptu einnig með sér hlutverkum allra bæjarbúa .
Sú nálgun bauð upp á þá túlkun að leikurinn allur gerðist í höfðinu á Alfred og væri einhvers konar martröð hans eða innra uppgjör við samviskuna eftir að hafa svikið Claire um hálfri öld áður þegar hún aðeins 17 ára hraktist frá bænum ólétt af dóttur þeirra sem hann alla tíð afneitaði .
Slík nálgun á verkið er áhugaverð , en stendur og fellur með leikaranum sem fer með hlutverk Alfreds og því miður verður að viðurkennast að Ulrich Matthes var heldur litlaus í hlutverkinu .
Þannig skynjaði maður aldrei að leikið væri upp á líf og dauða þó að líf svikarans lægi við .
Flott og útpæld umgjörð sýningarinnar bætti ekki upp skort á snerpu í leik .
Leikmyndin samanstóð af svörtum flekum með hvítum útlínum sem urðu smám saman rauðar eftir því sem efnahagsleg áhrif Claire í bænum urðu áþreifanlegri .
Hér var allt afskaplega fagmannlega gert og útfært , nema helst tónlistarflutningurinn sem framkallaði undantekningarlaust taugaveiklaðan vandræðahlátur hjá áhorfendum , en það vantaði í það heila einhvern neista og ákafa .
Piparúði og prump Berlín kvaddi greinarhöfund með einni þeirri undarlegustu leiksýningu sem hann hefur augum litið .
Þar var um að ræða harmleikinn Ödipus konungur eftir Sófókles í þýðingu Friedrichs Hölderlin og leikstjórn Romeos Castellucci sem jafnframt hannaði leikmynd og búninga , en sýningin var frumsýnd í Schaubühne 6. mars 2015 .
Augljóst var að Castellucci hafði lagt mikið í umgjörð sýningarinnar .
Verkið hófst á röð stemningsmynda úr nunnuklaustri sem leiknar voru fyrir aftan hálfgagnsætt svart tjald , en risastórum svörtum flekum var rennt inn og út af sviðinu til að skerma myndirnar af .
Þegar ein nunnan hóf að lesa upphátt leiktextann úr Ödipusi upp úr bók sem hún fann hurfu svörtu flekarnir , tjaldinu var lyft og eftir stóð alhvítt leikrými .
Leikstjórinn valdi að láta leikkonur fara með hlutverk Ödipusar og mágs hans , Kreons , en óljóst var hverju það átti að bæta við túlkun verksins .
Nunnurnar úr inngangi verksins birtust á ný , en nú hvítklæddar , til að fara með hlutverk kórsins .
Allar hreyfingar kórsins voru ofurstíliseraðar og útfærðar í miklum hægagangi , sem gat virkað nánast dáleiðandi á áhorfendur en var samt ekki laust við tilgerð .
Um miðbik verksins var skyndilega varpað upp á bakvegginn löngu vídeóverki þar sem sjá mátti þegar piparúða var úðað í augun á leikstjóranum sem í framhaldinu engist um langa hríð , en sjá mátti gjörninginn sem táknræna útfærslu á þeim augnskaða sem Ödipus veldur sjálfum sér þegar hann gerir sér ljóst að hann hefur myrt föður sinn og barnað móður sína .
Þegar hér var komið sögu varð sessunaut greinarhöfundar það að orði að það væri ágætt að sjá að Castellucci hefði ekki eftirlátið áhorfendum einum að þjást í leikhúsinu .
Að innslagi loknu hélt leikurinn áfram , en nú birtist Ödipus sjálfur í hvítum nunnuklæðum og lék verkið til enda án teljandi tilþrifa .
Sýningunni lauk á því að afhjúpaðir voru þrír húðlitaðir klumpar aftast á sviðinu sem gáfu frá sér prumpuhljóð í dágóða stund við vandræðalegt fliss leikhúsgesta .
Hvort leikstjórinn hafi með þessu verið að vísa í þá hefð Grikkja að bjóða upp á groddalegan gamanleik í framhaldi af harmleikjum skal ósagt látið , en uppfærslan öll var hin skrýtnasta og aldrei fékkst nein skýring á því hvers vegna leikstjórinn ákvað að nota jafn merkingarþrungið tákn og kaþólskt nunnuklaustur sem umgjörð uppfærslunnar .
Hugurinn reikar heim Þrátt fyrir að ekki hafi náðst að sjá neina sýningu hjá Berliner Ensemble að þessu sinni er ljóst að andi Bertolts Brecht svífur enn yfir vötnum í þýsku leikhúslífi og framandgervingin lifir góðu lífi .
Í öllum ofangreindum sýningum , að Ríkarði þriðja undanskildum , mátti ávallt finna fyrir talsverðri fjarlægð milli leikara og persóna þeirra .
Unnið var markvisst gegn hvers kyns innlifun áhorfenda eða samúð með leikpersónum sem gerði það að verkum að upplifunin byggðist fyrst og fremst á vitrænni greiningu en ekki tilfinningum .
Slík nálgun getur vissulega verið áhugaverð , en er þó afskaplega takmarkandi og verður óneitanlega leiðigjörn til lengdar .
Undir lok ferðar varð greinarhöfundi hugsað heim og til þess mikla og fjölbreytta úrvals leiksýninga sem í boði eru á hverju einasta leikári – oft í háum gæðaflokki .
Niðurstaða leikhúsferðarinnar til Berlínar var að samanburðurinn væri íslensku leikhúsi um þessar mundir hreint ekki í óhag .
