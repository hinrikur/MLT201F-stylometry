Vistræktarvinnustofa Laugargarðs verður haldin núna um helgina í samstarfi við frístundaheimilið Dalheima .
Markmiðið með vinnustofunni er að koma af stað starfsemi fyrir sumarið , skipuleggja fyrstu skrefin í ræktuninni og gera framtíðaráætlanir .
Á vistræktarvinnustofunni verður hugmyndafræði vistræktar kynnt , skoðaðar verða ýmsar ræktunarlausnir og ýmsum hugmyndum velt upp um heildræna hönnun á garði .
Brynja Þóra Guðnadóttir , umsjónarmaður Laugargarðs , Guðrún Hulda Pálsdóttir og Sigurður Unuson standa að vinnustofunni .
Sigurður og Guðrún stýra fræðsluþætti stofunnar .
Þau eru vistræktendur , eru með PCD gráðu í vistrækt og hafa meðal annars numið vistrækt á Írlandi .
Lilja Sigrún Jónsdóttir , stofnandi fyrstu grenndargarða í Reykjavík , mun halda stutt erindi um þau jákvæðu áhrif og þann hvatningamátt sem gott grenndarsamfélag hefur á ræktendur .
Á laugardag verður kynning á starfsemi Laugargarðs síðasta sumar og fræðsla um vistrækt .
Eftir fræðslu og umræður koma þátttakendur með tillögur að hönnun Laugargarðs sem verða kynntar í lok fyrsta dags .
Á sunnudaginn verður farið út í Laugargarð og grunnur lagður að ræktun sumarsins .
" Á námskeiðinu verðum við með forsánar plöntur en við hvetjum þá sem hafa áhuga á að taka þátt í Laugargarði að byrja að forsá og koma með plöntur til að setja niður , " segir í tilkynningu .
Fyrri daginn verða veitingar í boði .
Námskeiðið kostar ekkert en frjáls framlög eru vel þegin og mun ágóðinn renna í uppbyggingu Laugargarðs .
Námskeiðið verður haldið á Holtavegi 32 , laugardag milli 10 og 16 og sunnudag milli 10 og 14 .
Nánari upplýsingar eru á Facebook-síðu Laugargarðs .
