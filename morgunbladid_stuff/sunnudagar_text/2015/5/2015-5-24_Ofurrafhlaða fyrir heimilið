Tesla kynnti nýlega til leiks ofurrafhlöðu sem safnar sólarorku og geymir hana þannig að heimili geta hætt að nota hefðbundið raforkunet .
Vissar gagnrýnisraddir heyrast þó þar vestra .
Íslenskir verkfræðingar telja ofurrafhlöðuna ekki sérlega raunhæfa hér á landi vegna lágs raforkukostnaðar .
Brynja Björg Halldórsdóttir brynja@mbl.is Bílaframleiðandinn Tesla hefur í sumar sölu á Tesla Powerwall , nokkurs konar ofurrafhlöðu fyrir heimili sem getur geymt sólarorku .
Aðstandendur Tesla segja heimilum nú kleift að hætta alveg að nota hefðbundið raforkunet og reiða sig þess í stað á raforku sem verður til heima fyrir .
Ofurrafhlaðan er sögð brúa bilið á milli framboðs og eftirspurnar eftir endurnýjanlegri orku með því að gera sólarorku heimilisins aðgengilega þegar íbúarnir þurfa á henni að halda .
Þar fyrir utan sé hægt að nota rafhlöðuna sem varaaflstöð , þannig að heimili sem nota hana þurfi ekki að glíma við rafmagnsleysi .
Ofurrafhlöðukerfið samanstendur af sólarsellum , spennubreyti og heimarafhlöðu til að geyma umframorku til síðari nota .
Sólarsellunum er raðað upp á húsþaki en þær umbreyta sólarljósi í rafmagn .
Heimarafhlaðan geymir umframrafmagn sem sólarsellurnar fanga yfir daginn eða frá raforkunetinu þegar rafmagnið er ódýrt .
Spennubreytirinn umbreytir rafmagnsstrauminum frá sólarsellunum eða heimarafhlöðunni í riðstraum sem er notaður í lýsingu og heimilistæki innandyra .
Inni í rafhlöðukerfinu er endurhlaðanleg líþíum-jónarafhlaða , fljótandi varmastýrikerfi og rafhlöðustýrikerfi með jafnstraumi til að stjórna raforkuflæðinu .
Rafhlaðan kemst fyrir innanhúss og er tilbúin fyrir áhugasöm heimili .
Á heimasíðu fyrirtækisins , http://www.teslamotors.com / powerwall , er verðandi viðskiptavinum boðið að taka frá ofurrafhlöðu áður en þær fara í almenna sölu .
Þar kemur einnig fram að reyndan rafvirkja þurfi til að setja hana upp .
Boðið er upp á tvær stærðir af rafhlöðukerfum , annars vegar 10 kílóvattstundir á viku og hins vegar 7 kílóvattstundir .
Spennan á þeim er 350-450 volt og kerfin þola 2,8 amper .
Báðar gerðirnar eru með tíu ára ábyrgð .
Hægt er að setja nokkrar rafhlöður upp á heimilum með ríkari orkuþörf .
Þannig er hægt að komast upp í 90 kílóvattstundir með stærri rafhlöðunni og 63 kílóvattstundir með þeirri minni .
Stærri gerðin kostar 3.500 bandaríkjadali , eða 468 þúsund krónur , en sú minni kostar 3.000 dali , eða 400 þúsund .
The AutoBlog birti grein í fyrradag þar sem kemur fram að þetta verð sé villandi þar sem ekki sé tekið tillit til ýmiss viðbótarkostnaðar , svo sem við uppsetningu búnaðarins og spennubreytis sem sé nauðsynlegur til að tengja rafhlöðuna við heimili .
Einnig þurfi að greiða fyrir sólarsellur , séu þær ekki til staðar .
Þá er bent á hagsmunatengsl á milli Elons Musk , framkvæmdastjóra Tesla , og Lyndons og Peters Rive .
Rive-bræðurnir eru stofnendur SolarCity , systurfélags Tesla sem er stærsti hluthafi Tesla .
Bræðurnir eru einnig frændur Musk .
SolarCity rukkar heimili sem nýta sér ofurrafhlöðu Tesla um 5.000 bandaríkjadali , eða 665 þúsund krónur , sé einnig gerður samningur um uppsetningu sólarsella .
Sé þessi viðbótarsamningur ekki gerður , hækkar verðið á þjónustusamningnum upp í 7.140 dali , eða um 950 þúsund krónur .
Þeir verkfræðingar sem Sunnudagsblaðið ráðgaðist við töldu ólíklegt að ofurrafhlaðan væri fjárhagslega hagkvæm fyrir íslensk meðalheimili .
Hún gæti mögulega borgað sig fyrir afskekkt sveitarbýli eða sumarbústaði þar sem væri erfitt að leggja raflagnir .
Þeir benda á að raforkukostnaður í Bandaríkjunum , þaðan sem ofurrafhlaða Tesla er upprunnin , sé 4-5 sinnum hærri en hér á landi .
Eymundur Sigurðsson , rafmagnsverkfræðingur M.Sc .
hjá Verkfræðistofu Jóhanns Indriðasonar , sagði í samtali að ofurrafhlöðukerfið þyrfti líklega að aðlaga íslenskum aðstæðum og reglugerðum .
Hann fær ekki séð að ofurrafhlaðan geti minnkað rekstrarkostnað heimila á Íslandi og bendir á að það kosti töluvert að setja hana upp og hún geti því verið lengi að borga sig .
Hann vill þó ekki útiloka að tæknin geti nýst Íslendingum en telur hana ekki eins fýsilega og í Bandaríkjunum .
, , Rafmagnsverð hér hjá okkur er með því lægsta sem þekkist í heiminum .
Fáir komast með tærnar þar sem við erum með hælana í þessum efnum .
Þess vegna er erfitt að koma með svona vöru á markað hér á landi .
" Stærri gerðin , 10 kílóvattstundir , kostar 3.500 bandaríkjadali eða 468 þúsund íslenskar krónur .
Sú minni , 7 kílóvattstundir , kostar 3.000 bandaríkjadali eða um 400 þúsund krónur .
Bent hefur verið á , að þetta verð sé villandi þar sem ekki sé tekið tillit til ýmiss viðbótarkostnaðar , t.d. fyrir uppsetningu og spennubreyti .
