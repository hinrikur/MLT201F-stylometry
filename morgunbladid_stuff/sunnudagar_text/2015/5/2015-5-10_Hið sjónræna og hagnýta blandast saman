Arkitektastofan Yrki hlaut nýverið heiðursviðurkenningu A ' Design Award fyrir hönnun sína á vigtarhúsinu í Þorlákshöfn .
Ásdís Helga Ágústsdóttir og Sólveig Berg , stofnendur stofunnar , segja það skipta miklu máli í hönnun að gefa sér tóm til að öðlast heildræna skynjun gagnvart umhverfinu sem fyrir er .
Sigurborg Selma Karlsdóttir sigurborg@mbl.is Ásdís Helga Ágústsdóttir og Sólveig Berg stofnuðu Yrki arkitektastofu árið 1997 .
Þær kynntust í Lundúnum , þar sem þær námu báðar arkitektúr , Ásdís við Bartlett School of Architecture and Planning , og Sólveig Berg í Architectural Association School of Architecture .
" Eiginlegt samstarf hófst svo þegar við ákváðum að taka saman þátt í samkeppni um hönnun Lækningaminjasafns við Nesstofu á Seltjarnarnesi .
Tillaga okkar að safnhúsi og umhverfi þess vann til fyrstu verðlauna í samkeppninni og í kjölfarið stofnuðum við arkitektastofuna Yrki árið 1997 .
Við höfum verið að síðan , " segir Ásdís en Yrki hlaut nýverið heiðursviðurkenningu A ' Design Award fyrir hönnun sína á vigtarhúsinu í Þorlákshöfn .
A ' Design Award er ein stærsta árlega hönnunarsamkeppnin í heimi , þar sem dómnefnd veitir hönnuðum , arkitektum og fyrirtækjum alþjóðlega viðurkenningu .
" Það er ósköp gaman að fá einhverja viðurkenningu , svo langt sem það annars nær , en ætli það gildi ekki um okkur eins og flesta aðra að maður er alltaf að reyna að sanna sig fyrir sjálfum sér og tekst það sjaldnast .
Þess vegna vill maður gera betur , " útskýrir Sólveig .
Það var Ólafur Áki Ragnarsson , þáverandi bæjarstjóri í Ölfusi , sem hafði milligöngu um að Hafnarsjóður Þorlákshafnar fól þeim að hanna húsið .
Arkitektarnir fengu frjálsar hendur til að útfæra bygginguna .
Hlutverk byggingarinnar segja Ásdís og Sólveig í senn vel skilgreint og mikilvægt en þaðan er siglingu báta inn í og út úr höfninni stjórnað og fiskurinn sem bátarnir koma með að landi vigtaður .
" Það sem einkennir vigtarhúsið í Þorlákshöfn er mjúkar og lífrænar sporöskjulaga línur og form sem tengjast höfuðatvinnugreininni : útgerð og sjómennsku .
Við sem arkitektar teljum mikilvægt að samþætta notagildið og hið sjónræna , og umhverfið hefur áhrif .
Við leitum eftir vísbendingu eða leiðbeiningum í umhverfinu sjálfu , sækjum innblásturinn þangað fyrst og fremst , " útskýrir Ásdís og bætir við að í Vigtarhúsinu megi glöggt sjá hvernig hið sjónræna og hagnýta blandast saman .
Formi , litum og notkun er steypt í eina heild , sem er í senn merkingarbær og felur í sér ákveðna fagurfræðilega afstöðu .
Engin forskrift að samræðunni Aðspurðar hvað hafi frekari áhrif en annað þegar kemur að verkefnum sem þessum segja þær arkitekta kynna sér tiltekið umhverfi vegna þess að þeim er ætlað að skapa þar eitthvað sem gegnir einhverju tilteknu hlutverki eða verður að uppfylla einhverjar tilteknar þarfir .
" Það skiptir miklu máli að gefa sér tóm til að öðlast einhverja heildræna skynjun gagnvart því umhverfi sem um ræðir hverju sinni áður en maður byrjar að skilgreina það út frá þeirri fúnksjón sem leysa þarf .
Fyrr en síðar hefst svo þetta ferli eða samræða þar sem kallast á umhverfi – það sem er – og möguleg lausn – það sem getur orðið , " útskýrir Sólveig Berg og bætir við að það skemmtilega við þessa grein er að það er engin forskrift til að þeirri samræðu , hún er alltaf ný , og niðurstaðan verður oftast óvænt á einhvern hátt .
Spurðar um starfsemi og önnur verkefni stofunnar segja þær að sem arkitektar séu þær að fást við sömu verkefni og aðrir í þeirra stétt ; hönnun mannvirkja að utan sem innan , að teikna innréttingar og húsbúnað og vinna að skipulagsmálum en í þessu felst mikil fjölbreytni .
" Mannvirkin geta verið frystigeymslur , listasöfn eða sambýli .
Innréttingarnar stórar og smáar , grófar og fínar .
Skipulagið af öllum toga .
Þessi fjölbreytni er skemmtileg , en í rauninni eru meginforsendurnar alltaf þær sömu .
Lausnirnar taka mið af mismunandi þörfum , umhverfi og aðstæðum og þær eru byggðar upp á ákveðnum fagurfræðilegum grunni , " segir Ásdís .
