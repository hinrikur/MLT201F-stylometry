Stórsveit Reykjavíkur heldur lokatónleika starfsársins í Silfurbergi í Hörpu á morgun , sunnudag , kl. 16. Á tónleikunum verða frumfluttar nýjar útsetningar Kjartans Valdemarssonar á verkum eftir Jóel Pálsson saxófónleikara og tónskáld .
Báðir hafa þeir verið meðlimir sveitarinnar um árabil , en að þessu sinni mun Kjartan stíga upp af píanóstólnum og stjórna hljómsveitinni .
" Þetta var í raun samstarfsverkefni okkar enda höfum við þekkst lengi , " segir Jóel þegar spurt er um valið á lögunum sem Kjartan hefur útsett .
" Ég hef spilað með Kjartani síðan ég var unglingur , leiðir okkar skarast oft , eins og gerist í litlu landi .
Við erum báðir í Stórsveitinni svo það má segja að þetta sé innherjabrask ! " Hann hlær .
Jóel hefur verið atkvæðamikill í íslensku tónlistarlífi á undanförnum árum og tekið þátt í fjölmörgum verkefnum á ólíkum sviðum tónlistar .
Eftir að hafa útskrifast frá Tónlistarskóla FÍH og Tónmenntaskóla Reykjavíkur hélt hann til náms við Berklee College of Music í Boston og útskrifaðist þaðan með hæstu einkunn árið 1994 .
Hann hefur leikið á yfir 100 hljómplötum og komið fram víða um lönd .
Jóel hefur gefið út plöturnar Prím , Klif , Septett , Varp og Horn með frumsaminni tónlist auk platna sem hann hefur unnið í samstarfi við aðra , Stikur með Sigurði Flosasyni og Skuggsjá með Eyþóri Gunnarssyni .
Tónlist Jóels hefur meðal annars verið gefin út af Naxos hljómplötufyrirtækinu í 40 löndum .
Hann hefur hlotið íslensku tónlistarverðlaunin fimm sinnum , þar á meðal fyrir djasshljómplötu ársins fjórum sinnum og var tilnefndur til Tónlistarverðlauna Norðurlandaráðs 2011 .
Jóel segir að þeir Kjartan hafi hist oft meðan hann vann að útsetningunum , þar sem þeir báru saman bækur sínar .
" Þetta hefur verið skemmtilegt ferli og mér finnst hann fara með lögin leiðir sem mér hefði ekki endilega dottið í hug að fara .
" Hann bætir við að Kjartan hafi krukkað mismikið í lögin .
" Sum hljóma í einskonar stærri útgáfum af frumgerðinni en öðrum snýr hann á hvolf .
Kjartan er með svolítinn rómantískan og impressjónískan stíl , sem píanóleikari og útsetjari , en um leið ákveðið frjálsræði og áræðni .
Sú blanda hugnast mér vel .
" Jóel tekur þátt í flutningi verkanna með sveitinni .
" Ég sit á mínum stól eins og venjulega og blæs í hornið .
Ég er vanur að vasast í ýmsu , er með marga bolta á lofti og vil gjarnan hafa stjórn á hlutunum , en það verður gaman að sleppa annarri hendinni af verkunum og leika þau svona með félögunum , " segir hann .
