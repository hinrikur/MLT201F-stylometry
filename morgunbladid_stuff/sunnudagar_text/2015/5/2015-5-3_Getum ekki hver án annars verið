Hvernig er tilfinningin að vera við það að slútta Mið-Íslandi ? Við erum bara alls ekki að slútta ! Sýningarnar í Leikhúskjallaranum eru búnar en við erum að fara á Akranes 1. maí , Þorlákshöfn 6. maí , Akureyri 8. maí , Reykjanesbæ 13. maí og Bolungarvík 15. maí og svo munu fleiri staðir bætast við jafnt og þétt út árið .
Við getum ekki hver án annars verið og stefnum á að búa aftur til glænýja sýningu í Kjallaranum á næsta ári , líkt og við höfum gert árlega í nokkur ár .
Hvort eru Íslendingar eða Danir fyndnari ? Það fer örugglega eftir því hvort málið maður talar betur .
Danir eru ógeðslega fyndnir þegar þeir taka sig til og miklir meistarar í kaldhæðni .
Og það virðist vera mjög hár sársaukaþröskuldur í dönsku gríni ; margt af því sem maður hefur séð í Klovn er á heimsmælikvarða hvað ósmekklegheit / snilld varðar .
En verð ég ekki að segja að Íslendingar séu fyndnari ? Halda með heimaliðinu ? Er mikill munur á að skemmta á skjánum eða í leikhúsi ? Að skemmta í leikhúsi er eins og að opna kampavínsflösku á skemmtiferðaskipi .
Að skemmta á skjánum er eins og að skjóta upp neyðarblysi í björgunarbát .
Hvað værir þú að gera ef þú værir ekki uppistandari ? Ætli ég væri ekki bara að gera það sama og fyrir það : flugþjónn á sumrin og auglýsingagerðarmaður á veturna .
Nú ert þú tiltölulega nýbúinn að eignast dóttur , er hún jafnfyndin og þú ? Hún er miklu fyndnari .
Syngur Prumpulagið allan daginn og breytir textanum jafnóðum og bætir helstu fjölskyldumeðlimum inn í hann og skellihlær .
Og hún er mjög hæfileikarík : við erum mikið að hlusta á gamlar barnaplötur á vínyl og hún er búin að læra algjörlega á plötuspilarann og kann að leggja plötuna á , setja niður nálina , kveikja á mótornum og stilla hraðann ; alveg sjálf .
Hún er líka með mixerinn á hreinu og kann meira að segja aðeins að skratsa ! Ég fullyrði að fá 20 mánaða gömul börn hafi náð svona miklu valdi á Technics SL-1210-plötuspilara ! 