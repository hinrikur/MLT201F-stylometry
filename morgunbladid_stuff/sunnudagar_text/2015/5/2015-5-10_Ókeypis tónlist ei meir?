Búist er við því að tæknirisinn Apple kynni til sögunnar nýja tónlistarveitu , endurbætta útgáfu af Beats Music , í sumar .
Freistar fyrirtækið þess að ná hlutdeild í þeim ört vaxandi markaði sem tónlistarveitur á netinu eru , þar sem Spotify og YouTube ráða nú ríkjum .
Einhverjar efasemdir eru um ágæti viðskiptahátta Apple þar sem alríkisráð viðskiptamála Bandaríkja hefur hafið rannsókn á viðskiptaháttum tæknirisans og bætist alríkisráðið þannig í hóp dómsmálaráðuneytis Bandaríkjanna og samkeppnisráðs Evrópusambandsins en stofnanirnar tvær hafa áður rannsakað viðskiptahætti Apple í tengslum við tónlistarveituna .
Fjölmiðlar vestanhafs sögðu í vikunni rannsóknina beinast að Apple þar sem fyrirtækið er sagt hafa þrýst á tónlistarrétthafa- og útgefendur með það fyrir augum að þeir endurnýjuðu ekki samninga sína við tónlistarveitur sem bjóða upp á hlustun á tónlist án endurgjalds .
Takist Apple ætlunarverkið gefur það augaleið að tónlistarveita Apple stendur mun betur í samkeppni þegar hún verður kynnt til sögunnar .
Hátt settir einstaklingar innan tónlistargeirans hafa verið yfirheyrðir vegna málsins í rannsóknum stofnananna þriggja , þar sem það virðist sem Apple hafi notað ítök sín innan tónlistargeirans til þess að koma í veg fyrir endurnýjun samninga um að tónlistarveitur megi bjóða upp á endurgjaldslausa spilun á tónlist þeirra .
Ljóst er að miklir hagsmunir eru í húfi .
Fjöldi Spotify-notenda er 60 milljónir , en aðeins fjórðungur þeirra greiðir fyrir þjónustuna .
Um 900 milljörðum króna var varið í tónlist á netinu á síðasta ári á sama tíma og sala á tónlist á síðum á borð við iTunes dróst saman um 8 prósent .
Búist er við að greiða þurfi fyrir þjónustuna hjá Apple .
" Þessir gaurar eru harðsvíraðir , alla leið upp að Tim Cook , " sagði ónefndur heimildarmaður innan úr tónlistarheiminum við fjölmiðla Vestanhafs í vikunni .
Einnig hefur því verið haldið fram í fjölmiðlum að Apple sé búið að bjóðast til að greiða Universal Music Group sömu fjárhæð og YouTube greiðir tónlistarrisanum , gegn því að UMG banni YouTube að spila lögin sín .
