" Þetta er Haraldur Örn Ólafsson sem talar .
Ég er á toppi tilverunnar .
Ég er búinn að ná norðurpólnum , " sagði Haraldur pólfari í símtali við Davíð Oddsson í höfuðstöðvum bakvarðasveitar pólfarans í gærkvöldi laust fyrir klukkan hálftíu .
Með þessum orðum hófst frétt á baksíðu Morgunblaðsins fimmtudaginn 11. maí 2000 .
" Haraldur hefur skipað sér í fámennan hóp manna í heiminum sem tekist hefur að ganga bæði á suður- og norðurpólinn en sá fjöldi hleypur á örfáum tugum manna , " sagði ennfremur í fréttinni .
Haraldur var þreyttur er hann hringdi úr gervihnattasímanum af norðurpólnum en lýsti því yfir að þreytan viki fyrir sigurgleðinni .
" Þetta er alveg stórkostleg stund , " sagði Haraldur um ferðalokin í samtali við forsætisráðherra .
" Þessi fagnaðarlæti sem hér eru endurspegla þá ánægju og það stolt sem býr nú í hugum landsmanna allra , " sagði Davíð við Harald , en talsverður fjöldi fólks fylgdist með samtalinu .
" Það kemur í minn hlut að óska þér til hamingju fyrir hönd samlanda þinna , ríkisstjórnarinnar og þingsins .
" 