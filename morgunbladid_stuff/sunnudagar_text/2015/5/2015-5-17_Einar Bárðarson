Við eigum nú eiginlega of mikið af bókum , var eiginlega minntur á það um daginn þegar við fluttum , hver níðþungi kassinn á fætur öðrum merktur " bækur " þannig að það er nú um nokkuð auðugan garð að gresja .
Ég safna gömlum ljóðabókum , Einar Ben , Davíð Stefánsson og Jónas Hallgrímsson eru í sérstöku uppáhaldi og hillan ber merki þess .
Þó eru þar margir fleiri auðvitað en ég hef aldrei spurt konuna hvort þetta sé í lagi en hún væri væntanlega búin að henda þessu inn í geymslu ef þetta væri ekki lagi .
Svo eigum við nokkuð af allskonar samtímabókum tengdum því sem við erum að bardúsa í , samanber viðskipti , listir , almannatengsl , markaðsmál , og ævisögur skemmtilegra persóna frá poppi yfir í pólítík .
Sem og bækur um strauma og stefnur samfélagsins almennt og allt eru þetta fínustu bækur .
Þó verð ég að segja að ævisaga dr. Benjamíns H.J .
Eiríkssonar frá Hafnarfirði skráð af Hannesi Hólmsteini Gissurarsyni er í sérstöku uppáhaldi hjá mér .
Dr. Benjamín var langömmubróðir minn og hafði mikil áhrif á sinn samtíma .
Hann braust til mennta við erfiðar aðstæður og meira en það í raun , hann bjó og nam bæði í Rússlandi og í Bandaríkjunum á umbrotatíma í heimsögunni og titillinn " Í stormum sinna tíða " er engin ofsaga .
Mér þykir mikið til þessa frænda míns koma .
Ég las bókina alla þegar ég var yngri og ég les kafla hér og þar í bókinni öðru hverju ennþá í dag .
Hún er ágætis áminning um hvar við vorum og hvar við erum sem bæði sem þjóð og samfélag .
Lífshlaup hans var vægast sagt áhugavert , sama hvort menn aðhyllast skoðanir hans eða ekki .
Mér hafa svo áskotnast bækurnar hans ein af annarri þó þær séu löngu ófáanlegar í venjulegum bókabúðum .
Bragi Kristjónsson hjálpaði mér eitthvað og Kolfinna Baldursdóttir man ég að kom einni á mig þannig að þetta hefur borist mér úr öllum áttum .
Þessar bækur eru þarna upp í hillu við hliðina á nokkrum góðum bókum um Kennedy , Reagan , Clinton , Blair og fleiri minni spámenn .
