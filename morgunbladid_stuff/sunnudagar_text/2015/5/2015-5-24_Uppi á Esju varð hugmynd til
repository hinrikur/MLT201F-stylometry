Fyrir skömmu var stofnað nýtt fyrirtæki sem ber nafnið Bakatil .
Forsvarsmaður þess er Rúnar Ómarsson sem lengi var kenndur við fyrirtækið Nikita sem hann stofnaði og rak á alþjóðlegum markaði ásamt fleirum um langt árabil en var selt fyrir nokkrum árum .
Guðrún Sigríður Guðlaugsdóttir gudrunsg@gmail.com Nafngiftin Bakatil skýrist af því að skrifstofan okkar er bakatil í bakhúsi við Laugaveginn og auk þess er hún svolítil tilvísun til bakraddarsöngvara .
Ég horfði á þátt um slíka söngvara þar sem spurt var hvers vegna þeir væru ekki stjörnur , þó að þeir væru jafnvel með betri raddir en stjörnurnar .
Þá kom í ljós að viðhorf þeirra réði miklu um árangurinn , þeir vildu ekki allir vera í framlínunni – vildu ekki vera stjörnur .
Góðar bakraddir eru hinsvegar mikilvægar og oft lykillinn að því að lög slá í gegn .
Í framhaldi af þessu fór ég að velta fyrir mér að stofna fyrirtæki sem myndi styðja við bakið á öðrum fyrirtækjum , en ekki vera sjálft í framlínunni .
" En hvert er þá hlutverk Bakatil ? " Bakatil er hönnunar- og markaðsstofa sem sérhæfir sig í að koma íslenskum vörum á alþjóðlega markaði .
Mér vitanlega eru engin önnur fyrirtæki á Íslandi sem sérhæfa sig í því .
Mörg fyrirtæki vinna hins vegar við að koma erlendum vörum í sölu á Íslandi .
Svo sem heildsalar og auglýsingastofur sem vinna mikið saman .
Með mér í Bakatil eru þrír menn sem allir eru talsvert yngri en ég en hafa allir þónokkra reynslu hver á sínu sviði , Kjartan Trauner , sem er hönnuður , Dagur Kristinsson sem er vefmeistari og Gísli Eyland sem er viðskiptafræðingur með meistarapróf í fjármálum fyrirtækja .
Þeir hafa aðra kosti og hæfileika en ég svo við erum góðir saman .
Samsetning þessa teymis er byggð á minni reynslu .
Þegar koma á vöru í sölu þarf oftast að vinna með fyrirtækjum í hugmynda- , hönnunar- og vöruþróunarvinnu , en eftir að því lýkur tekur við markaðssetning .
Í hana notum við ákveðin samskiptatól og aðferðir sem eiga að leiða af sér viðskipti og ánægju báðum megin hafsins .
Um þetta snýst starfsemi Bakatil .
" Útflutningsaðferðir Íslendinga gamaldags Hvers vegna álítur þú að íslensk fyrirtæki þurfi á stuðningi að halda við að selja íslenska vöru ? " Það liggja gríðarleg tækifæri í útflutningi , en það þýðir samhliða að mistök geta verið dýr .
Mér hefur sýnst að þær aðferðir sem eru mest áberandi hjá íslenskum fyrirtækjum virki ekki of vel .
Þessu vil ég gjarnan eiga þátt í að breyta .
Þjóðarbúið þarf á útflutningi að halda .
Ef við ætlum að selja hvert öðru vörur alla daga þá er þetta bara lítið hringsól .
Viss útflutningur er auðvitað fólginn í því að selja útlendingum sem koma til landsins íslenskar vörur og ákveðin tækifæri hafa skapast þar .
En sú sala er ekki í stórum stíl enda erlendir ferðamenn flestir komnir til að upplifa náttúruna frekar en að kaupa sér t.d. kjól eða stól .
Íslenskar vörur þarf að markaðssetja á erlendum mörkuðum á sama hátt og erlend fyrirtæki gera við sínar vörur t.d. á Íslandi .
Það á að vera tækifæri fyrir flest fyrirtæki sem selja vörur á Íslandi til að skoða sölu á öðrum mörkuðum .
Til eru íslensk fyrirtæki sem hafa verið að gera frábæra hluti í sölu fiskafurða en á hinn bóginn er tiltölulega stutt síðan íslenska ríkið ákvað hvað skyldi vera flutt út á erlendan markað og hvað skyldi flutt inn .
Þetta á hugsanlega sinn þátt í að nánast engin vörumerki eru til í íslenskum sjávarafurðum .
Fyrir mér er þetta tækifæri til aukinnar verðmætasköpunar .
Innflutningur hefur aftur á móti þróast mun hraðar og þar erum við með flest á hreinu .
Dæmigerður Íslendingur sem fellur fyrir nýrri tegund af ólífuolíu í sumarfríinu er farinn að undirbúa innflutning þegar heim verður komið , tekur með sér prufur til að athuga markaðshæfi vörunnar , hugsar hvernig hann getur með öllum ráðum kynnt vöruna , á hvaða veitingastað , í hvaða verslun , hvort hann þurfi að vinna með auglýsingastofu , hvernig hann geti fengið umfjöllun í matreiðsluþáttum og þar fram eftir götunum .
Þetta kunna Íslendingar .
En þegar kemur að útflutningi erum við dálítið föst í að þá eigi að tala við einhvers konar opinbera sendinefnd , sendiráð og kannski Íslandsstofu , aðila sem eru meira sniðnir að því að kynna land og þjóð en ekki að selja sérhæfða neytendavöru eða þjónustu .
Stórum aðilum sem þessum hættir til að setja íslensk fyrirtæki öll undir einn hatt og helst undir einn fána þegar að því kemur að kynna þau og framleiðslu þeirra erlendis .
Það er enda þeirra tilgangur .
Markaðssetning á neytendavörum gengur hinsvegar einmitt út á að draga fram sérstöðu hvers og eins frekar en segja frá því að þau komi öll frá sama landinu .
Hvernig hófst þú þinn viðskiptaferil ? " Um tvítugt byrjaði ég ásamt vini mínum að flytja inn vörur sem sneru að áhugamálum okkar sem voru seglbrettasiglingar og snjóbrettarennsli .
Við vorum jöfnum höndum að iðka og kynda undir áhugann á þessu sporti sem og selja varninginn .
Ýmislegt fylgdi þessu .
Ég man t.d. eftir símtali til Orðabókar Háskólans til fá það fram að enska hugtakið " Snowboard " fengi íslenska heitið " snjóbretti " þar sem okkur leist ekkert á orðin skíðabretti eða brettaskíði .
Þetta var líklega 1991 .
Frá 1991 til 2000 fluttum við inn og seldum yfir fjörutíu mismunandi vörumerki á íslenskum markaði undir nafninu Týndi hlekkurinn .
Vorum með póstlista og sendum bréf um viðburði og vörur heim til viðskiptavina í merktum umslögum , þetta var fyrir tíma netsins .
Við seldum svo þá verslun til að komast úr innflutningi yfir í útflutning .
Hugmyndin um útflutning varð til uppi á Esju .
Þar stóðum við , ég og vinur minn Valdimar Kristinn Hannesson eftir fjallahjólatúr .
Við urðum þarna upp á fjallinu endanlega sammála um að ekkert vit væri í að búa hér og vera að flytja inn vörur til Íslands , svo lítið væri það .
Þarna hafði maður góða yfirsýn yfir markaðssvæðið Reykjavík og stærð , eða öllu heldur smæð þess .
Í framhaldinu einsettum við okkur að búa til alþjóðlegt vörumerki og selja um allan heim .
Nokkru síðar fengum við hönnuð í lið með okkur , Aðalheiði Birgisdóttur .
Til varð vörulína , föt fyrir stelpur í " brettabransanum " .
Þetta var upphafið að vörumerkinu Nikita .
Nafnið var innblásið af kvikmynd Luc Besson um stelpu sem hékk mikið með strákunum en var svalari en þeir allir .
Auk þess varð að vera auðvelt að stafa og muna nafnið , óháð tungumáli .
Við gerðum viðskiptaáætlun sem innihélt áætlun um sölu á mismunandi markaðssvæðum næstu árin , aðferðirnar við markaðssetningu , uppsetningu dreifikerfis , þróun vörulínunnar og alla framvindu fjármála .
Sú áætlun stóðst að langmestu leyti næstu ár , mig minnir að það hafi verið um 3% frávik í sölu ársins 2005 , fimm árum eftir að við gerðum upphaflega viðskiptaáætlun fyrirtækisins .
Seldum fimmtán hundruð flíkur alla daga ársins Nikita var alþjóðlegt fyrirtæki , þótt uppruninn væri íslenskur og höfuðstöðvarnar hér .
Níutíu og níu prósent af sölunni voru erlendis og framleiðslan fór fram erlendis líka .
Við settum upp skrifstofu í Hamborg og vorum með dótturfélag í Þýskalandi og aðra skrifstofu í San Francisco með dótturfélagi í Bandaríkjunum .
Þessi fyrirtæki sáu um þjónustu við viðskiptavini , vöruafhendingar og ýmsan rekstur tengda starfseminni .
Einnig vorum við með dótturfélag í Ástralíu , sem við starfræktum ekki nema í skattalegu tilliti , til að geta flutt inn vörur þangað á hagkvæmari hátt .
Í heild vorum við með starfsemi í fjórum löndum og seldum í þrjátíu og fjórum löndum .
Þegar mest lét seldum við fimmtán hundruð flíkur á dag , alla daga ársins .
Við einbeittum okkur að Streetwear – götutísku , sem tengist brettasporti .
Seinna snjóbrettafatnaði þegar við stækkuðum vörulínuna .
Við héldum þeirri stefnu sem við mótuðum í upphafi og settum allan okkar kraft í að halda henni .
Við fórum úr engri veltu upp í einn og hálfan milljarða á nokkrum árum .
Allt var þetta innri vöxtur fyrirtækisins , þ.e. sala á eigin hugmyndum , hönnun og framleiðslu .
Á sama tíma voru önnur íslensk " útrásarfyrirtæki " að stækka mikið , en oftast var vöxtur þeirra byggður á kaupum á erlendum framleiðslu og dreifingarfyrirtækjum í skyldum rekstri sem sett voru undir íslenska vörumerkið .
Slíkur vöxtur er erfiðari í dag þar sem framboð á fjármagni frá bönkum og fjárfestum er allt annað en það var fyrir hrun .
Staðan væri líklegast betri ef íslensk fyrirtæki hefðu í meiri mæli vaxið innri vexti fremur en að standa í stórum skuldsettum yfirtökum á fyrirtækjum sem þeir kunnu ekki að stýra og með peningum sem voru ekki til .
Voruð þið vel fjármögnuð í upphafi ? " Nei , við byrjuðum með litlar upphæðir sem við fengum með annarri vinnu og frá fjölskyldumeðlimum .
Svo fengum við fjárfesta inn í fyrirtækið sem komu með tiltölulega lítið hlutafé sem átti þó að duga okkur til að Nikita yrði heimsþekkt fyrirtæki .
Og það gerði það .
Maður lærði mikið á þessum tíma .
Tvisvar á ári stóð ég fundi með dreifingaraðilum alls staðar að úr heiminum .
Þar fórum við yfir nýjar vörulínur og nýjar markaðsherferðir .
Yfirskrift þessara funda var " Information and motivation " .
Nikita var í raun tvískipt fyrirtæki , annar hlutinn sá um hönnun og framleiðslu á fatnaði og hinn sá um markaðssetningu , sölu og dreifingu .
Ég var mikið á flakki á þessum árum , var talsvert í Hamborg og San Francisco .
Einnig vorum við með skrifstofu í Baskalöndunum , á landamærum Frakklands og Spánar .
Svo var ég á vörusýningum víða um heim þar sem við vorum að sýna og selja okkar vörur .
Einnig sótti ég fundi með framleiðendum .
Við vorum með framleiðslu í nokkrum löndum , mest í Kína , en einnig Túnis og Víetnam .
Í Argentínu framleiddum við tugi þúsunda af handprjónuðum húfum .
Þarlendar konur á aldrinum 40 til 60 ára sátu og prjónuðu fyrir okkur um árabil .
" Nikita selt og Bakatil verður til Hvað gerðist árið 2010 sem breytti þessu öllu ? " Erlent fyrirtæki sýndi áhuga á að kaupa Nikita í heilu lagi , og við vildum selja .
Þá hófst ákveðið ferli sem var þungt og flókið og innihélt fjölmarga lögfræði- og endurskoðendafundi .
Nokkurra ára mjög lærdómsríkt tímabil .
Frá upphafi hafði verið hluti af viðskiptaáætlun okkar að selja Nikita á einhverjum tímapunkti .
Tilhugsunin var því ekki erfið .
Hið erfiða var að allan tímann sem við vorum að byggja fyrirtækið upp fyrir litla peninga , þurftum við að taka ákvarðanir sem miðuðu að því að gera fyrirtækið söluhæft .
Til þess þurfti að gera ótalmargt , t.d. varðandi vörumerkjarétt , alþjóðleg reikningsskil og samstæðuuppgjör og ýmislegt fleira auk þess að koma vörunni á markað og selja hana með framlegð .
Fjárfestar koma eðlilega ekki að svona fyrirtæki nema hafa einhverjar hugmyndir um hvernig þeir komist út úr þeim aftur .
Annaðhvort kaupir þá fyrirtækið eða stofnendurnir fjárfestana út , einhver annar kaupir þá út eða þá að fyrirtækið er selt í heilu lagi .
Hið síðast talda var það sem við stefndum að .
" Hvernig var að leysa upp samstarfið ? " Margvíslegar tilfinningar fylgja því að slíta samstarfi við fólk sem maður hafði unnið með í tíu ár .
Þetta var erfitt , ekki aðeins fyrir okkur samstarfsfólkið , heldur líka fyrir dreifingaraðilana sem höfðu unnið með okkur í mörg ár og voru orðnir ágætir vinir okkar .
Maður varð því að beita sjálfan sig og aðra nokkurri hörku .
Segja sem svo ; þetta eru bara viðskipti .
Þá var gott að hafa í upphafi ferðalagsins gert upp við sig að þannig yrði þetta að vera .
" Seldist fyrirtækið vel ? " Já , það var selt á sex og hálfa milljón evra til stórs finnsks eignarhaldsfélags , sem á mörg sambærileg fyrirtæki , en þó ólík .
Fyrirtækið var skuldsett en við komum standandi út úr þessari sölu og sannarlega reynslunni ríkari .
Ég átti að vinna í fyrirtækinu í tvö ár eftir söluna .
En mér leist ekki á hvernig þeir héldu á málum og samdi um að fá að fara fyrr út .
" Hvernig leið þér á þessum tímamótum ? " Það var einkennilegt .
Maður hafði verið í vinnunni næstum allan sólarhringinn í öll þessi ár .
En ég var ekki fullur af tómleika .
Ég var þá þegar kominn með hugmyndir um að einbeita mér að því sem ég hafði gert best hjá Nikita .
Ég hafði gegnt starfi framkvæmdastjóra fyrirtækis með 35 starfsmenn , án þess t.d. að hafa mikinn áhuga á starfsmannahaldi sem slíku .
Áhugi minn hafði jafnan fyrst og fremst beinst að ferlinu ; frá því að hugmynd kemur upp og þangað til vara er komin á markað .
Slagorð Bakatil er því : Frá hugmynd á markað .
Við viljum vinna að því að leiða saman hæfileikaríkt fólk á Íslandi , fjárfesta með áhuga á alþjóðlegum tækifærum , og viðskiptavini um heim allan .
Ættum að skilgreina okkar heimamarkað stærri Hafa gjaldeyrishöftin mikil áhrif í þessu sambandi ? " Flest höft hafa letjandi áhrif á fyrirtæki og fólk sem er að hugsa um að stofna fyrirtæki .
Þau geta þó auðvitað skapað tækifæri fyrir hugmyndaríkt fólk ! En ég held að flestir átti sig á að óháð núverandi höftum eru og verða tækifæri til staðar til að þróa vörur á Íslandi og selja erlendis .
Og höftin munu fara .
Því er engin ástæða til að sitja , gera ekki neitt og kenna höftunum eða öðrum aðstæðum um .
Alveg eins , eða frekar , væri hægt að spyrja : Er ekki vont fyrir ykkur að vera svona landfræðilega einangruð ? Jú , það er slæmt .
Við erum eins og Bandaríkjamenn segja : Out of sight out of mind .
En það sem háir okkur þó mest er smæð íslenska heimamarkaðarins .
Að búa til fyrirtæki á Íslandi tekur skamman tíma , boðleiðir eru stuttar og fullt af hæfileikaríku fólki .
En að vaxa úr litlu fyrirtæki og á það stig að geta tekist á við alþjóðlega markaðssetningu er mjög erfitt .
Ákveðið millistig vantar .
Tvær til þrjár manneskjur eiga almennt erfitt með að reka alþjóðlegt fyrirtæki , til slíkrar umsetningar þarf fleira fólk , eða allavega góðar bakraddir .
Kannski væri sniðugt að skilgreina okkar heimamarkað stærri en bara Ísland .
Íslensk fyrirtæki ættu t.d. að horfa til þýskumælandi Evrópu .
Fjárhagslega stöndugt svæði , ekki langt frá , og fólk þar skilur og virðir Ísland og Íslendinga og er tilbúið að skoða hvað kemur héðan , þótt það falli auðvitað ekki fyrir öllu sem íslenskt er .
Það er algengur misskilningur að útlendingar séu spenntir fyrir íslenskum vörum af því einu að þær komi frá Íslandi .
Það er hvergi þannig .
Þessi hugmynd er hugsanlega sprottin frá því að Íslendingur , hvort sem er á vörusýningum eða strönd erlendis er auðvitað mjög sérstakt eintak .
Útlendingurinn segir : " Really , are you from Iceland ? How exciting ! " En þá er hann að tala um að honum finnist spennandi að hitta einhvern frá Íslandi , ekki að hann sé endilega spenntur fyrir að kaupa vörur þaðan .
Þetta virðist oft viljandi eða óviljandi misskilið , með slæmum afleiðingum .
Á sama hátt er oft slegið föstu að Björk eða Sigur Rós hafi " opnað " dyr fyrir íslenskum hljómsveitum á erlenda markaði .
En það er kannski ekki svo einfalt .
Þau hafa sýnt að það eru til dyr og hægt að komast út um þær ef hæfileikar og vilji eru fyrir hendi .
En þegar í dyragættina er komið verður hver og einn að vita sitt aðgangsorð , annars er lokað á nefið á þér .
Við höfum öll keypti Prins Polo .
En við höfum samt aldrei staðið í verslun og beðið um " bara eitthvað pólskt " fyrir afganginn .
Íslendingum á að ganga betur að markaðssetja afurðir sínar erlendis .
Við þurfum bara í ríkari mæli að nota þau nútímalegu vinnubrögð sem okkur finnast svo eðlileg þegar um innflutning er að ræða , við útflutning .
Vera samkeppnishæf , með góðum áhrifum á vöruskiptajöfnuðinn og lífsgæðin í landinu .
Nýjar áskoranir eftir Nikita Ég þurfti að sanna fyrir mér , eftir söluna á Nikita að ég gæti markaðssett með árangri vörur annarra .
Ég kynntist sprotafyrirtækinu Lauf Forks , sem framleiðir mjög sérhæfðan fjöðrunarbúnað fyrir ákveðna týpu af fjallahjólum .
Hljómar sem mjög takmarkað tækifæri en er samt gríðarstór markaður og mikil samkeppni .
Þetta var góð tenging .
Ég hef hjólað frá því ég man eftir mér , bæði á götum og fjöllum .
Hjá Lauf Forks kom ég inn þegar verið var að hugsa til markaðssetningar fyrstu vörunnar , tók þátt í að breikka vörulínu Lauf Forks , og sá svo um markaðs- og sölumál í rúmlega eitt ár .
Hluti af því var að vinna með eigendum félagsins að því að fá inn nýja sterka hluthafa sem tókst vel .
Í framhaldinu komum við vörum Lauf Fork í sölu um allan heim í gegnum leiðandi dreifingaraðila og verslanir á fjallahjólamarkaðinum , sem er gríðarstór og fer stækkandi .
Vörumerkið er núna heimsþekkt á hjólamarkaðinum og horfur fyrirtækisins afar góðar .
Bakatil hefur nú tekið til starfa af fullum krafti .
Ýmis fyrirtæki hafa haft samband , sum lítil en önnur stór sem ætla sér stóra hluti á næstum árum .
Við erum að vinna með þessum fyrirtækjum , mótum stefnuna með þeim ; frá hugmynd á markað og sjáum um mismunandi verkþætti þess ferils .
Það er gott að hafa myndað slíkan hóp sem Bakatil er .
Við erum í þessu á eigin forsendum .
Ég hef aldrei sótt um styrki til að stofna fyrirtæki og finnst felast í því ákveðin mótsögn .
Auk þess að vera mjög tímafrekt upp á von og óvon að vinna að styrkumsóknum er ákveðin hætta á að fyrirtæki fari að aðlaga hugmyndir sínar styrkveitingum fremur en markaðinum sem það ætlar að herja á .
Ég tel að við séum með of stórt og flókið styrkjastuðningskerfi m.v .
fjármagnið sem það hefur úr að spila .
Mér finnst það eins og ísjaki á hvolfi , hundruð starfsmanna víða um land , en aðeins með nokkrar milljónir króna " til úthlutunar " .
Ég líki þessu við " röðina " eftir fríum pylsum .
Þar veistu að þegar röðin kemur að þér eru pylsurnar líklega orðnar volgar , brauðin búin og kókið flatt .
Mér finnst vænlegra að eyða tímanum í að safna mér fyrir einni og hafa hana nákvæmlega eftir eigin smekk .
Ég er ekki að mæla gegn styrkveitingum eða tala niður til fólksins sem vinnur í stoðkerfinu , kerfið þarf bara að vera einfaldara til að peningarnir nýtist betur .
Núna minnir íslenska nýsköpunarsenan of mikið á ostaköku , þar sem frumkvöðlarnir eru stökka þunna lagið neðst , ofan á er mun þykkara seigfljótandi stoðkerfi , og efst glassúr og skraut – fögur orð stjórnmálamanna um mikilvægi nýsköpunar og hversu nútímalegir og framsýnir þeir séu sjálfir .
Þessari uppskrift þarf að breyta áður en bakaríið fer á hausinn .
Maður spyr sig stundum hvort litlu fyrirtækin séu til fyrir stuðningskerfið eða öfugt .
Þetta eru ekki alls staðar vinsælar skoðanir .
En ég hef leyft mér að gagnrýna þetta fyrirkomulag , enda stendur á vefsíðu atvinnu- og nýsköpunarráðuneytisins " Ef þú hefur skoðun , láttu hana þá heyrast ! " Mín skoðun er sú að alþjóðleg markaðssetning á íslenskum vörum eða þjónustu þurfi að þróast í takt við kröfur fyrirtækja og neytenda .
Fjölskyldan er númer eitt Konan mín , Ásta Sigríður Kristjánsdóttir ljósmyndari , hefur unnið heilmikið í að stofna fyrirtæki bæði hérlendis og erlendis .
Ég get því rætt vinnuna heima ef ég vil , og stundum vinnum við verkefni saman .
Mestur tími hjá okkur fer þó í að sinna samsettu fjölskyldunni okkar , en við eigum samanlagt fjögur börn á aldrinum 4 til 21 árs .
Þau kenna manni daglega að það að skilja og eiga samskipti hvert við annað er eitthvað sem kemur ekki af sjálfu sér , það þarf að hafa fyrir því eigi árangur að nást .
Þetta er auðvitað stærsta verkefnið hjá mér , en allt annað er bakatil .
" 