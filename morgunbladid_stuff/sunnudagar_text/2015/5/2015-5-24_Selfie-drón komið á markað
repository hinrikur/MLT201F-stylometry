" Myndavélin fundin upp öðru sinni , " segir á vefsíðu Lily , nýjasta neytendadrónsins sem nú hefur verið sett á almennan markað .
Fjölmiðlar um víða veröld hafa sammælst um að kalla tækið " selfie-drón " í ljósi þess að virkni þess felst í því að taka myndir fyrir notandann .
Því má segja að sú stund sé runnin upp að fljúgandi vélmenni fari nú að taka sjálfsmyndir fyrir okkur .
Flestir ættu að þekkja að sjá sjálfsmyndir af fólki á samfélagsmiðlum þar sem það stendur með síma í útréttri hendi og stút á vör .
Hins vegar býður Lily upp á ýmsa möguleika sem ekki ætti að afskrifa strax sem aðeins enn eitt verkfærið til þess að kynda undir mannlegum hégóma .
Notandinn getur til að mynda tekið Lily upp , kastað henni upp í loftið og þá mun drónið elta viðkomandi á flugi og taka upp hágæða myndband af athæfi viðkomandi .
Lily er ekki síst ætluð skíða- og snjóbrettafólki , íþróttamönnum og öðrum sem stunda hreyfingu af kappi .
Í stað þess að hengja myndavél á hjálminn er hugsunin sú að Lily muni sveima í kringum viðkomandi íþróttamann og festa dýrð hans á filmu .
Það tekur um tvo klukkutíma að hlaða Lily að fullu og hún getur verið í loftinu í um 20 mínútur áður en stinga þarf henni í samband að nýju .
Hún mun fljúga á bilinu 1,75 til 15 metrum fyrir ofan höfuð notandans til þess að forðast slys og getur náð um 25 kílómetra hraða .
Notandinn mun jafnframt vera með lítinn sendi á sér svo Lily eigi ekki í erfiðleikum með að finna hann .
