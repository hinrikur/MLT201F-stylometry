Yfirleitt er ég með nokkrar bækur í lestri samtímis , en bókastaflinn vex þá yfirleitt í réttum hlutföllum við hversu upptekinn ég er við annað en lestur .
Þó er ein bók aldrei langt undan og það er Veröld sem var eða Die Welt von Gestern á frummálinu eftir Stefan Zveig sem kom út árið 1943 .
Bókin er nokkurs konar sjálfsævisaga höfundar og um leið saga Evrópu á fyrri hluta tuttugustu aldar .
Veröld sem var sameinar áhuga minn á sagnfræði þessa tíma , auk þess sem höfundur var heimagangur í húsum helstu listamanna aldarinnar og hefur frá mörgu forvitnilegu að segja .
Síðast en ekki síst , þá sýnir bókin hversu hratt hlutir geta breyst en höfundur upplifði m.a. tvær heimsstyrjaldir og eina heimskreppu og virðist vera jafn hissa í hvert skipti er ósköpin dynja á .
Önnur uppáhaldsbók sem er mér hugstæð við vinnu mína er Auðlegð þjóðanna eða Wealth Of Nations eftir Adam Smith en hún kom út árið 1776 .
Bókin fjallar um markaðshagkerfið , hlutverk verkaskiptingar , peninga og auðsöfnunar , og kaupskaparstefnuna sem var ríkjandi á þessum tíma .
Ég hef alltaf verið heillaður af markaðshagkerfinu , en greining Smith á verkaskiptingunni , tækniframförum og frjálsri verslun og tengingunni þar á milli náði mér alveg á sínum tíma .
Smith lifði á tímum iðnbyltingarinnar í Englandi í árdaga nútímakapítalisma og það er gríðarlega forvitnilegt að lesa um það sem fyrir augu hans bar .
Auðlegð þjóðanna er góð áminning um að þau haglíkön sem staðist hafa tímans tönn eru einföld og árétta að hagkerfum verður ekki stjórnað eins og vélum .
