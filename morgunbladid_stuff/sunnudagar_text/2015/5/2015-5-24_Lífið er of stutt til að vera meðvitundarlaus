Fyrir níu vikum hófst heilsuferðalag Smartlands Mörtu Maríu og Hreyfingar .
Fimm stelpur voru valdar úr stórum hópi fólks til þess að takast á við þá áskorun að breyta lífi sínu til góðs með hreyfingu og heilbrigðu mataræði .
Öfgarnar voru skildar eftir heima og daglegri hreyfingu komið inn í dagskrána .
Svona fyrst þær voru byrjaðar skoraði ég á þær að vera sykurlausar í 10 vikur .
Ég veit nefnilega af eigin raun hvað sykurleysi getur gert mikið fyrir mann .
Stelpurnar fimm hafa aldeilis sýnt það og sannað að kraftaverkin geta gerst ef viljinn er fyrir hendi .
Við þekkjum það örugglega allar hvað það er hryllilega auðvelt í glundroða tilverunnar að hreyfa sig ekki , borða " óvart " eitthvert jukk á hlaupum og deyja svo rétt eftir kvöldmat í sófanum yfir sjónvarpinu – algerlega búnar á því .
Það er allt í lagi að velta því fyrir sér , þegar glundroðinn nær yfirhöndinni , hvort það sé þess virði að draga andann ef maður ætlar að lifa lífi sínu algerlega meðvitundarlaus .
Þegar við völdum í heilsuferðalagið fannst mér skipta máli að velja konur sem væru dæmigerðar íslenskar ofurkonur .
Svona ofurkonur sem hugsa alltaf fyrst um aðra og láta sig sjálfar sitja á hakanum .
Konur í fullri vinnu með börn og heimili .
Þótt ég segi ofurkonur verð ég að játa að allt svona ofurkonutal fer í taugarnar á mér .
Ég veit nefnilega ekki betur en íslenskar konur hafi alltaf unnið allan sólarhringinn , tekið ábyrgð á öllum og öllu og verið hamhleypur til verka .
Það að ætla að pikka út og flokka einhverjar sérstakar konur sem ofurkonur finnst mér alveg vera " last season " .
Ég þekki nefnilega fáar konur sem eru ekki alltaf að sigra heiminn á hverjum degi – hver á sinn hátt .
Því miður eru þær ekki allar á forstjóralaunum þótt þær ættu þau svo sannarlega skilið .
Svo má ekki gleyma því að sumar eru betri í því en aðrar að koma sér á framfæri en það breytir því ekki að fæstum fellur nokkurn tímann verk úr hendi .
Það að gefa sér tíma til að hreyfa sig ætti að vera jafnsjálfsagt og að tannbursta sig .
Við hættum því ekki þótt við höfum engan tíma eða okkur finnist það drepleiðinlegt .
Þegar ég tala um að konur eigi að hreyfa sig er ég ekki að tala um að allar konur eigi að vera eins og vanskapaðar Barbie-dúkkur í laginu heldur það hraustar og sterkar að þær geti hlaupið skammlaust á eftir strætó og flutt veraldlegar eigur sínar á milli húsa án þess að andast .
Það að fá hjartað til að slá hraðar daglega gerir okkur gott .
Allar fáum við verkefni sem virðast stundum vera óyfirstíganleg og þá er nú betra að hafa úthald og styrk til þess að geta tekist á við þau .
Þótt það sé stundum freistandi að leggjast bara í gólfið og grenja þegar lífið er ekki alveg nógu hagstætt þá skilar það ósköp litlu – allavega ekki þegar til lengri tíma er litið .
Dagleg hreyfing eykur líkurnar á því að við séum í essinu okkar og ef ég á að vera alveg hreinskilin þá er lífið bara allt of stutt til þess að vera það ekki alla daga – alltaf .
martamaria@mbl.is 