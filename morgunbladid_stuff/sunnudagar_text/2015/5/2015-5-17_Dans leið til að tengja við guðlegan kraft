Ég heillast ótrúlega mikið af eldfjallaeyjum á borð við Ísland , Japan og Havaí .
Orkan hér er einfaldlega meiri en annars staðar , sem stafar örugglega af hættunni sem fylgir eldsumbrotum .
Samtímis finnst mér greinilegt að íbúar landsins tengjast náttúrunni með sterkum hætti og sýna henni ákveðna auðmýkt , " segir Damien Jalet sem er höfundur þriggja dansverka sem Íslenski dansflokkurinn frumsýnir hérlendis undir yfirskriftinni Blæði : obsidian pieces á Stóra sviði Borgarleikhússins 19. maí , en uppfærslan er hluti af Listahátíð í Reykjavík .
Verkin þrjú sem um ræðir eru kventríóið Les Médusées sem Damien Jalet samdi upphaflega fyrir Louvre-listasafnið í París ; tvö brot úr verkinu Babel ( words ) sem Damien Jalet samdi í samvinnu við Sidi Larbi Cherkaoui og loks Black Marrow sem Damien Jalet samdi í samvinnu við Ernu Ómarsdóttur , listrænan ráðgjafa Íd .
Óhætt er að segja að Black Marrow sé lykilverk kvöldsins , enda tekur það um 50 mínútur í flutningi .
Verkið sömdu Jalet og Erna við frumsamda tónlist Bens Frosts fyrir Chunky Move , einn helsta nútímadansflokk Ástralíu , sem sýndi það á Alþjóðlegri Listahátíð í Melbourne 2009 .
Verkið birtist hér í nýrri mynd , sérstaklega útfært fyrir og í samvinnu við Íd .
" Við Erna ákváðum að búa til nýja útgáfu af verkinu .
Bætt hefur verið við nýjum senum meðan leikurum , sem voru í upphaflegu sýningunni , hefur verið sleppt .
Þannig hefur verkið fengið meira abstrakt yfirbragð , " segir Jalet og tekur fram að sköpunar- og aðlögunarferlið hérlendis hafi verið mjög spennandi og gjöfult .
" Dansverki má líkja við ný föt .
Þegar maður fær nýjan hóp til að dansa verk sem annar hópur hefur flutt þá geta fötin verið of víð eða of þröng .
Þess vegna þarf að aðlaga flíkina eða verkið að nýjum flytjendum .
Í höndum dansara Íd hefur verkið þroskast og er orðið marglagaðra en það var áður .
Við höfum fundið nýja leið til að vinna með leikmyndina , sem er spennandi .
Ég er afskaplega ánægður með dansara Íd , enda gefa þeir sig allir í sköpunina .
Hópurinn hefur aldrei verið betri og ég er mjög þakklátur fyrir það .
Þau koma mér ánægjulega á óvart á hverjum einasta degi í einbeitingu sinni og áhuga á verkinu , en það er ekki eitthvað sem hægt er að stjórna eða panta , " segir Jalet , en þetta er í þriðja sinn sem hann vinnur með Íd .
Árið 2010 frumflutti Íd á Stóra sviði Borgarleikhússins Transaquania – Into Thin Air sem Jalet samdi í samvinnu við Ernu og Gabríelu Friðriksdóttur , en verkið var sjálfstætt framhald verksins þeirra Transaquania – Out of the Blue sem Íd sýndi í Bláa lóninu árið 2009 .
Krefst 300% einbeitingar Aðspurður hvað honum þyki mikilvægast í fari dansara segir Jalet sannfæringuna vera lykilatriði .
" Því markmið dansarans á sviðinu er að sannfæra áhorfendur um það sem markmiðið er að miðla .
Auðvitað er mikilvægt að dansarar búi að góðri tækni , " segir Jalet og fer ekki dult með að hann geri miklar tæknilegar kröfur til dansara sinna .
" Dansararnir þurfa að hafa mjög mikið úthald auk þess sem þeir verða að geta hafið sig yfir sporin og tæknina í hreinni miðlun .
Okkur Ernu finnst spennandi þegar dansaranir ná að vera líkt og í leiðslu , en slíkt er aðeins hægt með mikilli sannfæringu og ótrúlegu úthaldi .
Dans fyrir mér er ekki bara fagurfræði eða tækni heldur leið til að tengja við eldra sjálf , æðri vitund eða guðlegan kraft , " segir Jalet og tekur fram að hann geri líka kröfur til áhorfenda .
" Persónulega finnst mér mest spennandi að sjá átök á sviði sem birtast bæði sem innri og ytri átök .
Markmið mitt er að verk mín krefjist 300% einbeitingar af hálfu áhorfenda , " segir Jalet .
Misst tengslin við náttúruna Titillinn Black Marrow vísar með afgerandi hætti í jarðefnaeldsneyti á borð við olíu , en að sögn Jalets leggur hann mjög mikið upp úr hinu sjónræna .
Leikmyndin er gerð úr svörtu plasti auk þess sem efnið þekur gólfið og bylgjast fyrir tilstilli blásturs .
" Meðal hluta sem við notum á sviðinu eru styttur sem gerðar eru með því að þekja dýrabein með bráðnu plasti , " segir Jalet og handleikur einn slíkan grip sem nýkominn var í hús þegar viðtalið fór fram .
" Nútíminn eins og við þekkjum hann byggist nær alfarið á notkun jarðefnaeldsneytis á borð við olíu .
Við erum háð olíu , en umgöngumst hana eins og óþrjótandi auðlind .
Fyrir hálfri öld sáu menn ekki fyrir þær aukaverkanir sem fylgja jarðefnaeldsneytisnotkuninni .
Í dag stöndum við frammi fyrir því að maðurinn ógnar sinni eigin tilvist hér á jörðinni , " segir Jalet og bendir á að slíkt sé afleiðing af því að maðurinn hafi misst tengslin við náttúruna og þann æðri mátt sem í henni búi .
" Maðurinn hefur barist við náttúruna árþúsundum saman og því óhætt að segja að samband manns og náttúru sé býsna flókið .
Við erum ávallt háð náttúrunni , en teljum okkur hafa fundið leið til að beisla hana .
En slíkri beislun fylgir viss firring sem að lokum leiðir til dauða náttúrunnar sem óhjákvæmilega leiðir til endaloka mannsins , " segir Jalet og ítrekar mikilvægi þess að manneskjan glati ekki tengslum sínum við náttúruna .
" Ef við tilbæðum enn náttúruna , eins og manneskjan gerði til forna , væri staðan í heiminum örugglega mun betri .
Við hefðum því mjög gott af því að líta til baka og snúa aftur til rótanna , " segir Jalet .
Þess má að lokum geta að aðeins verða tvær sýningar auk frumsýningarinnar , en þær verða 25. og 28. maí .
