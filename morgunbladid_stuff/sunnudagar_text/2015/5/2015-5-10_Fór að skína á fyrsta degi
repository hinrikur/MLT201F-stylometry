Þú leikur hinn seinheppna Viðar í kvikmyndinni Bakk .
Áttu eitthvað sameiginlegt með karakternum ? Við eigum sameiginlegt að vera heilmiklir mömmustrákar ; ég kannski ívið minna , en samt .
Og ég á lopapeysu sem mér þykir afar vænt um og móðir mín prjónaði , eins og Viðar .
Að öðru leyti held ég að hliðstæðurnar séu upptaldar .
Annars er Viðar góður drengur og svosem ekki leiðum að líkjast .
Hvernig gengu tökur í fyrrasumar , með veðrið eins og það var ? Manni leist satt að segja ekki á blikuna þegar við fórum af stað í tökur í ágústbyrjun .
Sumarið búið að vera nett ógeðslegt og við að gera skemmtilega sumarmynd .
En það var eins og við manninn mælt ; á fyrsta tökudegi og á fyrsta " aksjón " frá leikstjóra fór sólin að skína og hún elti okkur hringinn í kringum landið .
Við leikararnir urðum endalaust að vera að maka á okkur vörn til að vera ekki eldrauð og asnalega sólbrennd í tökum .
Og myndin er full af sól og sumri .
Fer það saman , að starfa sem leikari og vera búsettur á Vestfjörðum ? Þetta er kannski dálítið eins og að vera á sjó .
Maður fer í sína túra og kemur svo heim á milli , og ekkert að því .
Það er nefnilega ekki eins og Vestfirðir séu í annarri heimsálfu þótt sumir í borginni virðist halda það .
Svo kemur maður með konuna á frumsýningu , eins og nú .
Svolítið eins og maður sé að bjóða henni með í Smuguna .
Ef þú hefðir ekki orðið leikari , hvaða starf hefði orðið fyrir valinu ? Ég hef voða gaman af öllu sem tengist fjölmiðlum .
Ætli ég væri ekki annaðhvort grár og gugginn blaðamaður , endalaust að grafa upp einhvern skít , eða svona Þorsteinn Joð-týpa með ljóðrænar svipmyndir af þessu lífi á einhverjum góðum miðli .
Hvort tveggja spennandi .
Hver myndi leika þig í kvikmynd um ævi þína og hvert yrði þemalag myndarinnar ? Ég færi mjög hart fram á að minn góði vinur og óskabarn þjóðarinnar , Ólafur Darri , færi með hlutverkið þótt myndin yrði tæplega á þeim budget-skala sem hann á að venjast þessa dagana , já og hann nokkrum kílóum þyngri en ég .
Ég myndi vilja hafa þemalagið eitthvað ótrúlega töff , en ætli myndin yrði ekki grátbrosleg og þemalagið héti " Þú ert nú meiri kallinn " .
Mögulega flutt af Ljótu hálfvitunum .
Nei , ég segi svona .
