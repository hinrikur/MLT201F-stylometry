90 ára gömul kona frá Illinois í Bandaríkjunum tapaði dómsmáli þar í landi fyrir stuttu þar sem hún fór fram á að fá greiddan út vinning upp á 41,8 milljónir Bandaríkjadollara eða um 5 milljarða íslenskra króna sem hún taldi sig hafa unnið í spilakassa í spilavíti .
Konan heitir Pauline McKee og var að spila Miss Kitty-tölvuleik í spilakassa þegar hún vann 1,85 dollara , eða rúmlega 200 íslenskar krónur .
Strax í kjölfarið birtust þær fregnir á skjánum fyrir augum hennar að hún hefði einnig unnið bónusvinning sem hljóðið upp á 41.797.550 dollara .
Spilavítið neitaði að greiða henni út vinninginn á þeim forsendum að vinningurinn hefði verið afrakstur tölvubilunar .
Frú McKee , sem á 13 barnabörn , hóf málaferli gegn spilavítinu en hæstiréttur Iowa vísaði máli hennar að lokum frá .
" Ég hafði mínar efasemdir frá byrjun í ljósi þess að þetta er mikið fé til að vinna í spilakassa , " sagði hún í samtali við Chicago Tribune .
" Ég var að vonast til þess að geta hjálpað börnunum mínum fjárhagslega , en það var víst ekki svo .
" Lögmenn spilavítisins héldu því fram að reglurnar væru teknar skýrt fram á spilakassanum og þar kæmi fram að bilanir gerðu alla vinninga ógilda .
Gerð var rannsókn á tækinu þar sem kom í ljós að spilakassinn átti að geta leyft bónusvinning upp á um 10.000 dollara en ekki tókst að finna út hvað olli því að hann tilkynnti um svo hróplega háa fjárhæð .
McKee höfðaði upphaflega málið árið 2012 en lokaniðurstaða fékkst ekki fyrr en í lok apríl .
Lögmenn hennar héldu því fram að spilavítið hefði í raun brotið gegn samningi sem stofnast hefði til þeirra á milli og byggðu málið jafnframt á sjónarmiðum um svik gegn neytendum .
Einróma niðurstaða hæstaréttar var að staðfesta kröfur spilavítisins um að vísa málinu frá .
