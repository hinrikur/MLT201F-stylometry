Mig hefur lengi langað að koma til Íslands og hlakka mikið til .
Ég hef ekki einu sinni komið til landsins sem ferðamaður , " segir hinn kunni sænski djasspíanóleikari Jan Lundgren .
Hann kemur til landsins í vikunni ásamt félögum sínum tveimur , bassaleikaranum Matthias Svensson og trommuleikaranum Zoltan Csörsz jr. , og saman mynda þeir Jan Lundgren Trio sem hefur nú starfað í tvo áratugi og sent frá sér fjölda margverðlaunaðra hljómplatna .
Þeir halda tónleika í Silfurbergi í Hörpu á fimmtudagskvöldið kemur og eru tónleikarnir á dagskrá Listahátíðar í Reykjavík .
Lundgren kemur iðulega einn fram á tónleikum en leikur líka með öðrum hljómsveitum og listamönnum , enda margverðlaunaður , vinsæll og virtur listamaður með sérstakan tón og hefur margt að segja í sinni list .
Hann segir að frá upphafi síns ferils sem tónlistarmaður hafi tríóið þó verið einn af hornsteinum tilverunnar .
" Bassaleikarinn hefur verið með mér frá upphafi , frá 1995 , en trommuleikarinn hefur verið með okkur í átta ár , " segir hann þegar við ræðum saman þar sem hann ekur greitt á hraðbraut í Suður-Svíþjóð .
" Það er svo margt áhugavert sem gerist þegar menn leika lengi saman í svona lítilli hljómsveit , " segir Lundgren .
" Það má finna fyrir hverju skrefi sem félagarnir taka , jafnvel áður en þeir taka það ! Það má gera ráð fyrir svo mörgu , búast við viðbrögðunum , við þekkjum svo afskaplega vel hver inn á annan , jafnvel hvernig hinir hugsa .
Við getum brugðist hratt og umhugsunarlaust við frumkvæði hinna , " segir hann .
Þegar Lundgren er spurður út í verklag tríósins , hvort hann sem leiðtoginn og tónskáldið kjósi fyrir hverja tónleika að leggja fram ný verk eða ákveði hvort þeir leiki frumsamið , þjóðlög eða standarda , segir hann það gerast á ýmsan hátt .
" Eftir að hafa starfað þetta lengi saman höfum við gríðarmikla efnisskrá að velja úr en á tónleikum leikum við venjulega eitthvað af nýjustu plötum okkar .
Flowers of Sendai er sú nýjasta og þar á undan var I Love Jan Lundgren Trio en hún kom bara út á vínyl og til niðurhals , á Spotify og svo framvegis .
Það er þróunin í útgáfunni í dag .
" Þegar spurt er hvað þeir félagar leiki á tónleikunum í Gamla bíói segir hann að þeir muni takast á við lög af þessum fyrrnefndu nýjustu plötum .
" Venjulega leikum við líka eitthvað af sænskri þjóðlagatónlist auk eins eða tveggja standarda .
En megináherslan er á frumsamin verk .
" Mikilvæg þjóðlagahefð Talið berst að rómaðri úrvinnslu sænskra djasstónlistarmanna undangenginna áratuga á þjóðlagaarfi sínum .
Þekktasta dæmið er hin dáða plata Jans Johanssons ( 1931-1968 ) , Jazz på svenska frá árinu 1964 , en fjölmargir hafa sótt í þessa sjóði og Lundgren er svo sannarlega einn þeirra .
" Það er ekki auðvelt að útskýra þessa þróun og þessa hefð , en sá fyrsti til að vinna á þennan hátt með sænska þjóðlagatónlist var líklega Bengt Hallberg , sænski píanóleikarinn .
Hann kynnti lagið " Ack Värmeland du sköna " , einnig þekkt sem " Dear Old Stockholm " , fyrir saxófónleikaranum Stan Getz og þeir hljóðrituðu það árið 1951 við miklar vinsældir .
Tíu árum síðar tók Jan Johansson upp Jazz på svenska og platan varð gríðarlega vinsæl .
Sænsk þjóðlagatónlist er afar mikilvægur þáttur sænskrar menningararfleifðar og sænskum djasstónlistarmönnum hefur þótt mjög eðlilegt að vinna með þessi lög og þróa þau frekar , á persónulegan hátt .
Og kanna ræturnar um leið .
Sjálfur hef ég sent frá mér tvær plötur með þjóðlagatónlist .
Önnur kallast Svenska landskap en hin Swedish Standards .
Þar var í raun fyrsta platan sem ég tók upp með tríóinu mínu árið 1997 .
" Þegar spurt er hvort raunverulega sé til eitthvað sem kalla má norrænan djass segir Lundgren að sú sé svo sannarlega raunin .
" Einfaldlega vegna rótanna sem við höfum í norrænni tónlist , " segir hann .
" Það er mjög einstaklingsbundið hvernig þessi arfleifð birtist , sumir tónlistarmenn kjósa til dæmis að vera ekkert að viðurkenna þessar rætur , þessar uppsprettur , og vilja leika á allt annan hátt .
Leita kannski að öðrum rótum , en það hlýtur að vera einstaklingsbundið ...
Sjálfur hika ég ekki við að gangast við þessum áhrifum , þessum grunni í tónlistinni minni .
Ég hafði reyndar engan áhuga á þessu þegar ég var unglingur eða jafnvel snemma á þrítugsaldri .
Þá vildi ég bara hljóma eins og einhver gaur frá New York , " segir hann og hlær .
" Það var markmiðið þá , að hljóma eins og Bandaríkjamaður .
En í fyrstu ferð minni sem tónlistarmaður til Bandaríkjanna árið 1995 eyddi ég þremur vikum í New York spilandi með þarlendum listamönnum , og aldrei , fyrr né síðar , hefur mér fundist ég vera eins sænskur og þær vikur ! Þá fór ég að skilja á hverju ég byggi og að ég hef á vissan hátt mitt eigið tungumál , þótt ég hafi á þeim tíma ekki enn viljað gangast við þessu .
En upp frá því fékk ég síaukinn áhuga á að kanna fortíðina í gegnum sænska þjóðlagatónlist .
" Lundgren segir að vissulega þróist tónlistin síðan sífellt og geri það alls staðar á Norðurlöndunum , hjá færum tónlistarmönnum , og hann viti að margir fínir djassmenn séu á Íslandi og þeir taki arfleifðina líka sínum tökum .
" Bestu djassleikararnir í hverju landi munu án efa alltaf hafa mikil áhrif á það hvernig tónlistin þróast , " segir hann .
Plata með Peterson breytti öllu Þegar Lundgren er spurður út í sína nálgun við hljóðfærið er hann hikandi við að svara , segir aðra betri í því .
Segir síðan : " Fyrir mér er best að líkja tónlist við tungumál .
Ólíkar tegundir tónlistar eru á vissan hátt eins og ólík tungumál .
Þegar ég var fimmtán ára þekkti ég hvorki haus né sporð á djassi .
Þá fór gamli píanókennarinn minn , sem var afar hefðbundinn og kenndi klassíska tónlist , í fæðingarorlof og sá nýi mælti með því að ég keypti mér djassplötu .
Ég gerði eins og hann sagði og keypti plötu með leik Oscars Petersons .
Ég var bara að hlýða kennaranum , setti plötuna á spilarann og skildi ekkert af því sem streymdi út úr hátölurunum .
En ég féll fyrir tónlistinni og fór að eyða miklum tíma í að reyna að læra tungumál djassins .
Þetta eru allt ólík tungumál .
Það mætti líkja því við að ég færi í ferðalag til Tyrklands og yrði ástfanginn af þarlendri stúlku sem kynni ekki ensku .
Þá yrði ég að spyrja mig hvort ég vildi leggja á mig að læra tyrknesku eða bara gleyma stúlkunni .
Markmið mitt er alltaf að tjá mig á eins einlægan hátt í gegnum tónlistina og mér er unnt , og spinna í augnablikinu .
Ég vonast til að geta átt samtal við mína sýn á tónlistina , og þar með sýnt áhorfendum og áheyrendum hver ég er .
" Sumir rýnar segja bakgrunn Lundgrens í klassískri tónlist hafa áhrif á leik hans , til að mynda hvað nákvæmni og fraseringar varðar .
Hann segir að sú sé mögulega raunin , tækni sín hafi þegar þróast mikið á unga aldri .
" Fyrir öllum tónlistarmönnum hlýtur það að vera markmið að " núansarnir " í leiknum , og hvernig menn nálgast tónlistina , endurspegli á einhvern hátt hverjir þeir eru .
" Hann bætir við að það sé sér afar mikilvægt að leika fyrir framan áhorfendur , annað væri eins og , svo gripið sé aftur til líkingarinnar við tungumálið , að æfa sig aldrei í að tala tyrknesku við annað fólk .
Vera bara heima og læra af bókinni .
" Veruleikinn verður til með samtali við áhorfendur , " bætir hann við .
Það er gríðarlega mikilvægt .
" Stofnaði vinsæla djasshátíð Lundgren er búsettur í bænum Ystad sem margir þekkja sem sögusvið sakamálasagna Hennings Mankells um lögreglumanninn Kurt Wallander .
Sá hlustar á klassík en lítið fer fyrir djassinum .
Lundgren hefur þó hleypt af stokkunum djasshátíð þar í bæ sem á fimm árum hefur vaxið mjög að umfangi og koma þar fram bæði sænskir listamenn og kempur af hinu alþjóðlega sviði .
" Ég stofnaði hátíðina og hún var fyrst haldin árið 2010 .
Þá vorum við tveir að baki henni , ég og fyrrverandi bæjarstjóri , en nú er þetta orðin afar fjölsótt hátíð sem er mikilvæg fyrir sænskt djasstónlistarlíf .
Mikil vinna hefur farið í að koma þessu af stað og tímafrekt að halda hátíðinni gangandi .
Í dag kemur stór hópur fólks að vinnunni í sjálfboðastarfi ; þetta er hugsjónastarf .
Síðast komu eitt hundrað blaðamenn alls staðar að og mikið er fjallað um hina ýmsu viðburði .
" Þannig að Lundgren er ekki bara djasstónlistarmaður , hann er líka djasstrúboði ? " Svo sannarlega .
Hvort tveggja er mikilvægt , " segir hann .
" Djassinn hefur gefið mér svo margt , í raun hefur hann gefið mér allt , og þetta er leið fyrir mig til að gefa til baka til tónlistarinnar sem ég elska .
Það er líka mikilvægt fyrir framtíðina að tónlistin fái að hljóma og lifi sem heilbrigðustu lífi .
" Margverðlaunað djasstríó Hið sænska Jan Lundgren tríó leikur í Silfurbergi í Hörpu á fimmtudagskvöldið kemur , 4. júní .
Tónleikarnir eru á dagskrá Listahátíðar í Reykjavík .
Jan Lundgren ( f. 1966 ) er einn þekktasti djasspíanóleikari sinnar kynslóðar í Evrópu .
Hann hefur sent frá sér hátt í fimmtíu plötur og geisladiska , með hinu rómaða tríói sínu , einn eða með öðrum hljóðfæraleikurum .
Nýjasti diskur hans , Flowers of Sendai , var á liðnu ári valinn af Jazz Journal sem besti djassdiskur ársins .
Lundgren hóf feril sinn ungur að árum sem klassískur píanóleikari en eins og hann greinir frá í samtalinu hér í opnunni hefur hann frá unglingsárum helgað líf sitt djassinum .
Hann hefur haldið tónleika víða um heim , ásamt tríói sínu , við afar góðar undirtektir .
Hann er samningsbundinn ACT-plötufyrirtækinu en er jafnframt , einn fárra djasspíanista með sérstakan flytjendasamning við píanóframleiðandann Steinway & Sons .
Á tónleikunum kemur Lundgren fram ásamt bassaleikaranum Matthias Svensson , sem hefur leikið í tríóinu frá stofnun þess fyrir tuttugu árum , og trommuleikaranum Zoltan Csörsz , sem hefur leikið með þeim í um átta ár .
Fyrsta plata tríósins , Swedish Standards , kom út árið 1997 og hlaut Golden Record-verðlaun tímaritsins Orkesterjournalen .
Voru það þau fyrstu af fjölmörgum verðlaunum sem þetta firnaþétta tríó hefur síðan hlotið .
Auk þess að leika frumsamin verk Lundgrens hefur það vakið athygli fyrir áhugaverð tök á sænska þjóðlagaarfinum .
