Hið íslenska bókmenntafélag hélt á dögunum bókamarkað í húsakynnum sínum í fyrsta skipti í tæplega 200 ára sögu félagsins .
Að sögn forsvarsmanna mæltist markaðurinn vel fyrir og seldist vel .
Fornbókasala þykir gjörningurinn á hinn bóginn undarlegur og veltir fyrir sér hvort það sé hlutverk félagsins að selja gamlar bækur og koma þannig inn á samkeppnismarkað .
Fyrir tveimur vikum var haldinn í húsnæði Hins íslenska bókmenntafélags , Skeifunni 3b , markaður á bókum úr einkasafni frá síðustu öld .
" Mikið og fjölbreytt úrval íslenskra bóka frá ýmsum tímum , sumt mjög sjaldséð og einkar fallega frá gengið .
Margvísleg rit um íslensk fræði og bókmenntir , ljóðabækur , þar á meðal nokkrar frumútgáfur af kvæðum eldri höfuðskálda , mikilvæg uppfletti- og heimildarrit s.s. Nordisk kultur og Kulturhistorisk leksikon for nordisk middelalder , tímarit , þjóðlegur fróðleikur og þjóðsögur , ferðabækur , byggðasögur , ævisögur og endurminningar .
Allt á sanngjörnu verði , " segir í frétt á heimasíðu félagsins .
Að sögn Sverris Kristinssonar , bókavarðar Hins íslenska bókmenntafélags , var aðsókn mikil og sala góð en titlarnir voru á annað þúsund talsins .
" Það seldist sérstaklega mikið af þessum dýrari og veglegri verkum .
Við erum mjög ánægðir með útkomuna , viðtökur voru eiginlega umfram væntingar , bæði hjá félagsmönnum og öðrum , " segir Sverrir en ennþá er hægt að kaupa bækur úr téðu safni hjá félaginu .
Sér ekki þörfina Markaðurinn vakti mikla athygli meðal áhugafólks um bækur en Hið íslenska bókmenntafélag hefur ekki í annan tíma staðið fyrir markaði af þessu tagi .
Ekki eru samt allir jafnsáttir við framtakið .
Fornbókasalar hleyptu til að mynda brúnum .
" Mér finnst þetta fyrst og fremst undarlegt í ljósi þess að þarna er á ferðinni félag sem er bæði styrkt af ríkinu og eftir krókaleiðum gegnum ýmsar útgáfur .
Þar af leiðandi veltir maður fyrir sér hvort eðlilegt sé að það helli sér inn á þennan samkeppnismarkað .
Félagið er svo sem á samkeppnismarkaði fyrir með sína bókaútgáfu og að sama skapi má spyrja hvort það sé eðlilegt , " segir Rúnar Sigurður Birgisson , fornbókasali í Bókabankanum .
Í fljótu bragði sér Rúnar ekki þörfina , nóg sé eftir af fornbókasölum í landinu sem geti tekið söfn sem þetta upp á sína arma .
Hann segir söluna um daginn sem slíka ekki skipta fornbókasala miklu máli , þeir finni ekki svo mikið fyrir henni .
Þetta snúist meira um prinsipp .
" Er þetta bara stakur viðburður hjá Hinu íslenska bókmenntafélagi eða eru fleiri söfn á leið inn til þeirra í sölu ? Það er mjög stór spurning sem fróðlegt yrði að fá svar við .
Þýðir þetta ef til vill að ég get fengið eina viku í mánuði fyrir mínar bækur hjá Hinu íslenska bókmenntafélagi ? Í framhaldinu mætti svo spyrja eftirfarandi lykilspurningar : Hvert er yfirhöfuð hlutverk Hins íslenska bókmenntafélags ? " Þykir vænt um félagið Rúnar segir ágætt að ræða þetta í aðdraganda 200 ára afmælis félagsins á næsta ári .
Er Hið íslenska bókmenntafélag að færa út kvíarnar ? " Mér þykir vænt um þetta félag sem á sér merkilega sögu og er ekki í neinu stríði við það ágæta fólk sem stýrir því .
Þó það hafi lifað í 200 ár er hins vegar ekki sjálfgefið að það haldi áfram næstu 200 árin .
" Sjálfur er Rúnar ekki félagsmaður í Hinu íslenska bókmenntafélagi og segir það vera vegna þess að aðild fylgi sú kvöð að gerast áskrifandi að tímariti félagsins , Skírni .
" Skírnir var ágætisrit þegar það byrjaði að koma út en í dag er uppistaðan í tímaritinu einhverjar sjálfhverfar greinar sem eiga ekkert erindi við mig .
Það er engin tilviljun að fólki skuli vera gefið þetta tímarit í brettavís á bókamörkuðum félagsins og bókamarkaði Félags bókaútgefenda .
" Sleip verðlagning Rúnar heimsótti markaðinn í Skeifunni áður en hann var opnaður almenningi og segir verðlagninguna hafa komið sér á óvart .
" Verðlagningin var nokkuð sleip , sýndist mér .
Verðið var mun hærra en mér þykir eðlilegt .
Kannski hafa þeir lækkað sig eitthvað eftir þetta ? " Fornbóksalar þurfa að standa skil á virðisaukaskatti vegna sinnar starfsemi og Rúnar gengur út frá því að Hið íslenska bókmenntafélag þurfi að gera það líka vegna bókamarkaðarins , eins og aðrir sem selja bækur í atvinnuhúsnæði í atvinnu- eða ábataskyni .
" Það lýtur á hinn bóginn öðru lögmáli séu menn að selja úr safni heima hjá sér .
Það er mikill munur þar á .
" Sverrir Kristinsson segir tildrög markaðarins þau að ónefndur aðili hafi leitað til félagsins með téð einkasafn og ákveðið hafi verið að gera tilraun með markað .
" Þessi tilraun gekk það vel að það er aldrei að vita nema við gerum fleiri tilraunir í þessum dúr , " segir Sverrir en ekkert er þó ákveðið í þeim efnum .
Sverrir er ekki í nokkrum vafa um að bókamarkaður af þessu tagi samræmist hlutverki félagsins .
" Þetta er menningarfélag sem er að verða 200 ára og hlutverk þess er að breiða út íslenska tungu og merkisrit , ekki síst fræðibækur , þannig að þetta er klárlega innan okkar ramma og samræmist stefnu félagsins , " segir Sverrir .
Heiður hinnar íslensku þjóðar Í lögum félagsins er tilgangi þess lýst með svofelldum orðum : " Það er tilgangur félagsins að styðja og styrkja íslenska tungu og bókvísi og menntun og heiður hinnar íslensku þjóðar , bæði með bókum og öðru eftir því sem efni þess fremst leyfa .
" Síðan segir : " Félagið skal í ljós leiða rit þau er samin hafa verið á íslensku og landinu sé sómi að , einkum þegar höfundar þeirra eru dánir og hættast er við , að þau muni týnast .
" Sverrir lítur ekki svo á að Hið íslenska bókmenntafélag sé með framtakinu komið í beina samkeppni við fornbókasala í landinu .
" Þvert á móti .
Ég er sannfærður um að framtak sem þetta getur aukið áhuga og þar með almenna sölu á góðum ritum .
Þetta ætti því að vera fornbókasölum til framdráttar frekar en hitt enda stóð ekki til að setja þetta einkasafn til fornbókasala .
" Rúnar Sigurður Birgisson segir bóksölu ganga býsna vel um þessar mundir .
" Ef eitthvað er fer hún vaxandi og sé maður á réttri hillu og geti útvegað fólki bækur sem það vill fá gengur allt vel .
Ekkert nema gott um það að segja , " segir hann .
" Það er lenska hér að halda því fram að bókin sé búin að vera en að mínu mati er ekkert á bak við það .
Það er bara mýta .
Það er ekki rétt að bóksala hafi dregist saman .
Nýjar bækur seljast sem aldrei fyrr og notaðar bækur seljast vel líka .
Ég væri ekki að eyða tíma mínum í þetta ef þetta væri dauður sjór .
" Rúnar staðfestir á hinn bóginn að ástríðufullum bókasöfnurum hafi fækkað á umliðnum árum .
Meðan þeir voru fleiri urðu ákveðnar bækur , sem margir ágirntust , eðli málsins samkvæmt dýrari þegar þær komu á markað .
" Annars hef ég aldrei litið á bækur sem fjárfestingu .
Bækur eru til að lesa þær .
Menn þurfa að nýta innihaldið .
Þess vegna kalla ég mitt fyrirtæki Bókabankann , þar sem ég sel bankabækur og þú hefur ótakmarkaða úttektarheimild úr hverri bók .
" 