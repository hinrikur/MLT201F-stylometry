Mér er sagt að þegar Sundlaug Vesturbæjar í Reykjavík var reist upp úr miðri síðustu öld hafi frumkvæðið komið frá Framfarafélagi Vesturbæjar .
Tilvist þessa félags hafi borið vott um áhuga íbúanna á því að taka ábyrgð á umhverfi sínu .
Róður þessa félags hefur þó að öllum líkindum ekki verið mjög þungur því yfirvöldin á þessum tíma litu á það sem hlutverk sitt að sjá fyrir allri innri grunnþjónustu og aðstaða til íþrótta og hreyfingar var þar ekki undanskilin .
Sundlaug Vesturbæjar var og er án íburðar en glæsileg er hún .
Það jók á glæsileikann að í anddyrinu hafði verið komið fyrir fiskabúri einu miklu með skrautfiskum ættuðum sunnan úr álfum .
Þessi viðbót við vatnaveröld Vesturbæjarlaugarinnar hreif gestina , ekki síst yngri kynslóðina .
Svo leið tíminn og fiskabúrið var tekið niður , þótti eflaust ekki svara kostnaði að gleðja augað , eða til hvers ætti að gera það ? En nú gerist nokkuð merkilegt .
Og það nú alveg nýlega .
Í anda gamla framfarafélagsins taka nokkrir Vesturbæingar sig saman um að ræða leiðir til að glæða nærumhverfið lífi .
Kaffihús Vesturbæjar mun vera af þessari rót en áður kom fiskabúrið í sundlaug Vesturbæjar .
Gamla fiskabúrið hafði lifað af í óljósum endurminningum .
En nú var ákveðið að safna í nýtt búr .
Þar með var sagt að sá tími væri runninn upp að nýju þar sem menn tækju ábyrgð á umhverfi sínu .
Og borgin svaraði með því að heita því að viðhalda búrinu .
Mér varð þetta tilefni nokkurra hugleiðinga .
Í fyrsta lagi spurði ég hvort það gæti verið að við sem samfélag hefðum færst í þá átt að skera svo við nögl í öllu sem er okkur sameiginlegt að við tímum ekki lengur að kosta annað en það sem ýtrasta nauðsyn krefur ? Gæti verið að , nánast án þess að við tækjum eftir því , værum við komin inn í veröld þar sem augað er aðeins glatt innan veggja prívatheimsins en síður í sameiginlegu rými ? Ég minnist þess þegar ég lenti í fyrsta skipti á JFK-flugvellinum í NewYork og bjóst við glæsilegu umhverfi en áttaði mig svo á að í ríkasta landi heims er auðlegðin aðeins í takmörkuðum mæli nýtt í almannarýminu .
Og hugurinn reikar til glæsilegra bygginga sem fátæk íslensk þjóð byggði á tímum vanefna á öndverðri öldinni sem leið og hvernig örlætið á sameiginlegt manngert umhverfi virðist síðan skreppa saman í öfugu hlutfalli við aukna auðlegð þjóðarinnar .
En er þá allt að fara á versta veg ? Nei , svo er ekki .
Fiskabúrið í Sundlaug Vesturbæjar er til marks um að landið getur risið að nýju og byrjað að hugsa stórt fyrir okkur öll – saman .
Ögmundur Jónasson ogmundur@althingi.is 