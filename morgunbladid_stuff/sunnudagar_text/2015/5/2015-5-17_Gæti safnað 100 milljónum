" Við pældum mikið í því hvernig við vildum hafa þetta átak og ákváðum að fara léttu leiðina – enda alltaf nauðsynlegt að skemmta sér og gera gott grín þótt málefnið sé háalvarlegt , " segir Hanna Eiríksdóttir , framkvæmdastýra UN Women á Íslandi , um nýja séríslenska hliðarherferð í nafni UN Women , HeForShe , þar sem íslenskir karlmenn eru sérstaklega hvattir til að taka það skrefinu lengra að vinna bug á kynjamisrétti í heiminum í verki .
HeForShe er alþjóðleg herferð UN Women sem hleypt var af stokkunum á síðasta ári með þrusuræðu leikkonunnar Emmu Watson hjá Sameinuðu þjóðunum sem hvatti þar karlmenn til að leggja baráttunni fyrir bættu lífi kvenna og stúlkna í fátækustu löndum .
Átakið snerist um að karlmenn áttu að skrá sig og lýsa þannig yfir stuðningi en á einu ári stefnir UN Women að því að um milljarður karlmanna hafi skráð sig .
Íslenskir karlmenn hafa hingað til staðið sig vel og 8.500 karlmenn skrifuðu undir á dögunum síðastliðið haust á alþjóðlegu síðunni .
Því átaki er er nú fylgt eftir og hafa þekktir íslenskir karlmenn , svo sem hinir Twitter-frægu Talninga-Tómas , Lækna-Tómas og Tilfinninga-Tómas komið fram í auglýsingum þar sem þeir hvetja kynbræður sína til að taka undirskrift sína skrefinu lengra með því að fara inn á heimasíðuna heforshe.is og gefa mánaðarlegt framlag fyrir bættum kjörum kvenna í fátækustu löndum heimsins .
" Þetta er auðvitað öllum karlmönnum opið , en ef bara þessir 8.500 karlmenn gera þetta getum við safnað 100 milljónum króna .
En þetta er mjög þýðingarmikið að heimurinn geri eitthvað í þessu núna því annars næst ekki fullkomið jafnrétti fyrr en eftir 80 ár og hægt er að flýta fyrir þessari þróun .
" 