Í Galleríi Fold hefur verið opnuð sýning á 23 nýjum myndum eftir Tryggva Ólafsson listmálara .
Hann kveðst fæddur með myndadellu sem ætlar að endast honum alla ævi og hefur alltaf verið vinnusamur .
Falli honum verk úr hendi fær hann martraðir .
Þá er Tryggvi nýbúinn að gefa skólum kynstrin öll af myndum eftir sig – tók þar ómakið af HB Granda .
Eða þannig .
Orri Páll Ormarsson orri@mbl.is Nei , ert þetta þú vinur .
Ég hélt að þú tækir bara myndir af ísbjörnum , " segir Tryggvi Ólafsson þegar Ragnar Axelsson vindur sér inn úr dyrunum í Galleríi Fold þetta síðdegi .
Ragnar skellir upp úr og áréttar að hann myndi annað veifið mannfólk líka – alla vega ennþá – og það sé sannur heiður að fá að mynda Tryggva .
" Heiðurinn er alfarið minn , " segir Tryggvi .
" Hann tekur stórkostlegar ljósmyndir þessi drengur .
" Tilefni heimsóknar okkar Ragnars í galleríið er opnun á sýningu á nýjum grafíkmyndum eftir Tryggva , Jarðnesk ljós , en hún er nú opin almenningi .
Tveir dagar eru í opnun þegar okkur ber að garði og Tryggvi er að sjá sýninguna í fyrsta sinn sjálfur .
" Ég hef hengt upp hundrað sýningar um dagana en læt aðra um það núna .
Hér hefur tekist ljómandi vel til , " segir hann og horfir yfir salinn .
" Annars er orðið svo mikið til af sýningarstjórum að hægt væri að fóðra svín með þeim .
" Hann glottir .
Lækkandi verð á hundafóðri úr íslenskum hvölum Talið berst að rausnarlegu framlagi Tryggva til myndlistaruppeldis þjóðarinnar en hann gaf nýlega 220 myndir eftir sig í alla leik- og grunnskóla í Reykjavík .
Spurður hvernig það hafi komið til svarar Tryggvi : " Mér datt þetta í hug í vor eftir að hafa dreymt draum úr barnaskólanum á Norðfirði .
Svo heyrði ég að HB Grandi vildi jafnvel gefa skólunum eina eða tvær myndir á hvern skóla .
En svo varð ekkert úr því vegna þess að stelpurnar í frystihúsunum komu með svo geigvænlegar launakröfur og einnig mun vera lækkandi verð í Japan á hundafóðri úr íslenskum hvölum .
" Hann þagnar stutta stund .
" Svo er auðvitað í mörg horn að líta í svona kompaníi , þarna eru nokkrir kontórbesefar sem þiggja skitnar fimm hundruð þúsund krónur fyrir að sitja fund mánaðarlega .
Ekki eru þeir aflögufærir blessaðir .
Geta ekki verið að gefa einhverjum krakkakvikindum í skólum út um holt og hóla í nágrenni Reykjavíkur einhverjar myndir .
Þannig að þetta endaði á því að ég gaf skólunum þetta sjálfur enda erum við málararnir sterkefnuð stétt eins og allir vita .
" Einmitt það .
Spurður um kjarabaráttu fiskverkafólks og annarra láglaunamanna segir Tryggvi : " Það er við ramman reip að draga .
Sjáðu bara vini mína í HB Granda .
Þeir eru nýbúnir að borga sér milljónaarð og stelpurnar eru að biðja um 3% .
Ég stend með stelpunum enda gamall flakari frá Norðfirði .
Þar kunnu menn til verka , ekki síst Jón Jónasson , sem gat flakað fisk í einu handtaki .
Það er ákveðin list .
Hann er löngu dáinn , blessaður .
" " Svindl " en ekki " hrun " Hann heldur áfram .
" Mér skilst að forsætisráðherrann okkar hafi verið spurður um það á einhverri morgunbylgjunni hvort hann gæti framfleytt sér á lægstu laununum .
Sennilega ekki , mun hann hafa svarað , en bætti svo við : En það er ekki málið .
" Hann hristir höfuðið .
Tryggvi notar orðið hræðilegt um kjaradeilurnar sem nú standa yfir .
" Málið er að nóg er til af peningum í landinu .
Nóg til að bjarga spítalanum .
Það er bara ekki gert .
Kom ekki fram í einhverri skýrslu að 27% af þjóðinni ættu alla peningana í landinu ? Hinir eru bara vinnudýr .
Þú getur ímyndað þér hvar ég stend .
Íslendingar hafa lengi lifað á því að plokka hver annan .
Hér áður býsnuðust þeir yfir Dönum en eru svo helmingi verri sjálfir .
Menn tala um " hrun " en það ætti auðvitað að heita " svindl " .
Svo var þetta gert með stuðningi forsetans .
Erum við þá ekki komin út í svolítinn banana ? " Þegar Tryggvi flutti hingað eftir " svindlið " mikla 2008 þá virtust allir hér á landi heimsfrægir sem kunnu þrjá hljóma á gítar .
" Það var nú eins og að fá vatn fyrir vín miðað við það besta í djassinum í Danmörku .
Ég hugsaði með mér : Óskaplega hefur hann eignast marga afkomendur hann Garðar Hólm .
Ég hef mikið gaman af að tala við rithöfundana .
Þeir koma hér í kaffi nokkrir .
En ég sakna alltaf Thors , Ása í Bæ og fleiri skemmtilegra manna .
Mér líst afar vel á að Einar Már sé að endurskoða Jörund .
" Tryggvi er kominn á áttræðisaldur en slær hvergi af í listinni .
" Ég er fæddur með einhverja myndadellu sem rjátlast bara ekki af mér .
Þörfin til að búa til myndir ætlar að endast mér alla ævi .
Ég safna ennþá ferðapésum og gömlum frímerkjum .
Þetta er verðlaust drasl en segir mér eitthvað .
Eitt af mínum mottóum í lífinu er : Láttu það í friði sem lætur þig í friði .
Sumir hlutir láta mig ekki í friði og ég hef fundið út með aldrinum að mér er alveg sama hvort myndir eru gamlar eða nýjar ef þær segja mér eitthvað .
Að búa til mynd er spurning um : Hvað vil ég segja og hvernig vil ég segja það .
Það útheimtir hugsun í formi .
" Þegar hann var strákur komst Tryggvi í bækur hjá föður sínum , bækur sem hann keypti á ýmsum tungumálum .
" Þar sá ég alls kyns myndlist .
Ekki var henni fyrir að fara í skólanum heima á Norðfirði .
Þar voru engar myndir , ekki einu sinni af Stalín .
" Hann brosir .
Tólf ár eru síðan Tryggvi kom síðast austur .
Það var þegar safn , sem tileinkað er honum , var opnað 2003 .
Það vex og dafnar , býr að yfir þrjú hundruð myndum í dag .
Vinnur á nóttunni Spurt er um myndlistina sem slíka .
" Aðalkosturinn við mynd er sá að hún stendur kyrr , sagði Picasso , og Sigurjón Ólafsson hafði sitthvað til síns máls þegar hann talaði um að sjónvarpið myndi eyðileggja myndminni fólks .
Annars er ég ekki að prédika , prestarnir sjá um það .
Ég kem bara úr slorinu fyrir austan .
" Spurður um afköst kveðst Tryggvi að jafnaði ljúka við eina mynd á mánuði .
" Ég hef alltaf verið dálítið vinnusamur .
Í seinni tíð er ég farinn að vinna meira á nóttunni .
Þá er svo gott næði .
Sé sjónvarpsfréttir en sef svo til lágnættis .
Vinn síðan fram til fimm á morgnana .
Legg mig þá fram undir hádegi .
Þá fer ég í líkamsþjálfun til klukkan tvö .
Vinn svo fram að kvöldmat .
Mér hefur alltaf þótt skemmtilegast og drýgst að vinna hratt og skil ekki menn sem eru sex mánuði með eina mynd .
Ég verð að komast áfram .
Raunar fæ ég martraðir ef ég get ekki unnið .
Dreymir að ég sé berfættur og bláfátækur úti í Kaupmannahöfn .
Líklega er þetta ástríðan .
" Hann er ekki í neinum vafa um hvaðan orkan kemur .
" Orkan sem drífur mig áfram er þessi takmarkalausa móðurást sem ég fékk sem barn á Norðfirði .
Ég missti móður mína sautján ára en hef hugsað um hana á hverjum einasta degi síðan .
Ég hef lent í ýmiskonar mótbyr , við hjónin höfum til dæmis bæði slasast og vorum fátæk í byrjun .
Ég hef komist í gegnum það og þakka það umfram allt móðurástinni sem alltaf hefur fylgt mér .
Hún hefur hvatt mig til góðra verka .
Verið mér andleg olíutunna .
Það býr óskaplegur kraftur í mannlegum vilja .
" Algyðistrú og rómantík Myndirnar á sýningunni vísa hingað og þangað en Tryggvi segir verk sín alltaf fjalla um það sama – lífið og tilveruna .
" Allir hlutir hanga saman í þessu lífi .
Gróður jarðarinnar , ástin og lífið .
Það er minn grundvöllur .
Ég er algyðistrúarmaður og hef mikla trú á speki Aristótelesar .
Hann þekkti enga hormóna en skildi það samt allt .
Það er ótrúlegt hvað hann skildi sá maður .
" Hann kveðst líka vera rómantíker .
" Mér líkar vel að skoða hluti og hlusta á tónlist , mest djass en það er heldur ekki dónalegt að heyra sellósvítur Bachs .
Það er ekki síst spuninn sem heillar mig .
Ferðin á laglínunni er að einhverju leyti sú sama og í málverkinu .
Margir af þessum djassistum eru snillingar og það fer í sálina á mér .
Mikið er það fallegt .
" Að hans áliti kemur innblástur bara úr vinnunni .
" Maður byrjar bara að mála og þá fer eitthvert ferli í gang .
Það er einmitt svo spennandi .
Annað mottó mitt í lífinu hef ég fengið frá dönskum grínista , Storm Petersen : Ef ég stranda þá held ég ótrauður áfram .
Á Íslandi hafa menn lengi sagt : Þeir fiska sem róa .
Ef ég fæ einhvern ódrátt á færið fer það bara í bréfakörfuna .
Síðan þarf maður bara að eiga konu og kaffisopa .
Áður var það kona og rauðvín en það hefur fjarað út .
Það er heldur ekki verra að eiga kött .
Öll spenna líður úr manni þegar maður klappar ketti .
" Hann segir sterkt samband milli fegurðarskynsins og miðpunkts lífsins – konunnar .
" Venjulegur karlmaður á bara þrjú augnablik ; fæðinguna , konuna og dauðann .
" Ein myndin á sýningunni ber heitið " Sumar " .
Spurður um sumarið segir Tryggvi að sér lítist ekkert á það eins og er .
Yngri sonur hans hefur sagt að samkvæmt færeyskum og norskum spám verði kalt sumar .
Enn og aftur .
Stúdíuferð til Ítalíu Til að tryggja sér örugglega einhvern yl heldur Tryggvi sem leið liggur til Ítalíu um miðjan maí og mun dveljast í bænum Cortona í Toscana í tæpan hálfan mánuð .
Spurður hvort um frí sé að ræða rekur listamaðurinn upp stór augu .
" Nei , þetta er stúdíuferð .
Ég mun skoða kirkjur og söfn frá klukkan tíu á morgnana til fimm síðdegis .
Slappa kannski svolítið af eftir það .
Það er margt að skoða á Ítalíu .
Hvar í heiminum sérðu fleiri myndir ? Í Toscana og Úmbríu er til dæmis gríðarlega mikið af kristilegum verkum sem gaman er að skoða .
Maður þarf alls ekki að vera trúaður til að njóta þess .
Síðan er uppáhaldsmálarinn minn af öllum , Piero della Francesca , frá næsta bæ , Arezzo .
Hann var uppi á fimmtándu öld .
Þangað hlakka ég ekki lítið til að koma .
" Eiginkona Tryggva fer með honum utan og ein aðstoðarkona en Tryggvi er í hjólastól eftir slys fyrir nokkrum árum .
" Það er alltaf horft á mig á Ítalíu , með tvær dömur upp á arminn .
Þá segi ég við þá að þetta sé ekkert miðað við Berlusconi .
Þá hlæja þeir .
Hvað er annars að frétta af Berlusconi blessuðum .
Er hann ekki bara í uppvaskinu ? " Fæddur afi Vinkonu Tryggva ber nú að garði og lýkur hún lofsorði á sýninguna .
" Jæja , væna mín , " segir hann .
" Þú þekkir þessar lummur .
" Tryggvi bjó í tæplega hálfa öld í Kaupmannahöfn .
Ætlaði alltaf að koma heim og lét loksins verða af því þegar hann slasaðist .
" Við bjuggum á annarri hæð og ég málaði á þeirri þriðju , þannig að við urðum að flytja .
Börnin okkar og barnabörn voru hérna heima og hvöttu okkur til að koma til sín .
Við slógum til og sjáum ekki eftir því .
Barnabörnin eru orðin ellefu og langafabörnin tvö .
Ég elska það enda fæddur afi .
" Spurður hvort hann sakni aldrei Danmerkur hristir Tryggvi höfuðið .
" Ég sakna að vísu garðsins míns , eplatrésins og tómatanna en annars ekki .
Ég hef mikla aðlögunarhæfni .
Ólst upp í litlum bæ austur á fjörðum en bjó síðan nær allt mitt líf í stórborg .
Núna bý ég í Vesturbænum í Reykjavík .
Ég verð aldrei Vesturbæingur en þeir eru góðir við mig þarna , " segir hann .
Dóttursonur Tryggva er í tuðrusparki hjá KR og afinn hefur styrkt hann til alls kyns ferða .
" Strákurinn er mjög áhugasamur og stendur sig vel .
Einu sinni sýndi hann mér myndir af ýmsum köppum en þegar ég þekkti ekki einu sinni Ronaldo gafst hann upp .
Mér væri ekki viðbjargandi , " segir hann og hlær .
En hver þarf svo sem Ronaldo þegar hann hefur Piero della Francesca ? 