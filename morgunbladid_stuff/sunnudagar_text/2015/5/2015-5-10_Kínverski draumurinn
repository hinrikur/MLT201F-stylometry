Leiðtogum Kína er ávallt hampað , en frá tímum Dengs Xiaopings hefur þó gætt hófsemi í þeim efnum .
Nú virðast hins vegar dagar persónudýrkunar runnir upp á ný .
Frá því Xi Jinping komst til valda hefur hann verið settur á stall og er fullyrt að kínverskur leiðtogi hafi ekki notið jafn mikillar lotningar síðan Maó formaður var og hét .
Í Peking er lítill skyndibitastaður orðinn að túristaskyldu vegna þess að Xi fór þangað óvænt að borða , borgaði sjálfur , tók bakka sinn og settist niður .
Andlit Xis er á diskum , bollum og minjagripum .
Bók eftir hann um listina að stjórna hefur verið þýdd á átta tungumál og seld eða gefin í 17 milljónum eintaka .
Sungnir eru poppsöngvar um leiðtogann .
" Synir og dætur Kína fylgja þér fram veginn , hönd í hönd , " segir í einum popptextanum .
" Mikli formaður , elskaði Xi forseti , víst er að kínverska þjóðin mun ganga í endurnýjun lífdaga vegna þess að við höfum þig .
" Xi hefur náð til fólks með baráttu sinni gegn spillingu .
Hann talar iðulega um " kínverska drauminn " og tilkall Kína til valda í samfélagi þjóðanna .
Í fjölmiðlum er einnig linnulaus áróður þar sem Xi er gerður að blöndu ofurmennis og almúgamanns , sem kann að sparka bolta og skjóta af byssu .
Fjölmiðladeild Hong Kong-háskóla tók saman að fyrstu tvö árin eftir að Xi komst til valda hefði hans verið getið helmingi oftar í aðalblaði Dagblaðs alþýðunnar , en forvera hans , Hu Jintaos , fyrstu tvö ár hans við völd .
Tugir þúsunda rannsakaðir Sagt er að enginn leiðtogi Kína hafi tekið sér jafn mikið alræðisvald frá því að Maó var og hét .
Tugir þúsunda manna hafa sætt rannsókn fyrir ýmsar sakir , allt frá spillingu til að leka ríkisleyndarmálum og hvetja til þess að ríkinu yrði steypt .
Hann ber tíu titla , sem hann hefur ýmist tekið sér eða búið til .
Hann er þjóðhöfðingi og æðsti yfirmaður hersins og gegnir formennsku í mikilvægustu nefndum kommúnistaflokksins ; utanríkismálanefnd , efnahagsmálanefnd og nefnd um málefni Taívans .
Að auki er hann yfirmaður stofnunarinnar , sem hefur eftirlit með netinu , stofnunarinnar um umbætur í stjórnkerfinu , stofnunarinnar um þjóðaröryggi og stofnunarinnar um umbætur í hernum .
Eiginkona Xis er þekkt sópransöngkona , Peng Liyuan .
Þegar þau giftust um miðjan níunda áratuginn var hún ein þekktasta söngkona landsins .
Hún hefur vakið mikla athygli og komst á lista tímaritsins Vanity Fair yfir best klæddu konur heims .
Í greininni í New Yorker var rætt við Henry Paulson , fyrrverandi fjármálaráðherra Bandaríkjanna , sem í apríl gaf út bókina Dealing With China .
" Hann hefur verið mjög hreinskilinn og opinn – prívat og opinberlega – um þá staðreynd að Kínverjar hafna vestrænum gildum og fjölflokka lýðræði , " sagði Paulson um Xi .
" Í augum Vesturlandabúa virðist mjög mótsagnakennt að helga sig því annars vegar að ýta undir aukna samkeppni og sveigjanleika markaðsvæðingar í efnahagslífinu og hins vegar að leitast eftir að hafa meiri stjórn á pólitíska geiranum , fjölmiðlum og netinu .
En það er lykillinn : hann lítur svo á að öflugur flokkur sé forsenda stöðugleika og eina stofnunin , sem sé nógu sterk til að hjálpa honum að ná öðrum markmiðum sínum .
" Xi hefur látið að því liggja að frami sinn beri því vitni að í Kína ráði verðleikar för .
Vissulega hefur hann gengið í gegnum ýmislegt um ævina , en málið er þó ekki svo einfalt .
Xi er einn af hinum svokölluðu prinsum eins og synir valdamanna eru kallaðir í Kína .
Einn af " prinsunum " Faðir hans hét Xi Zhongxun og hann var ráðherra áróðursmála þegar Xi Jinping fæddist 1953 .
Í The New Yorker kemur fram að faðir hans hafi kynt undir byltingu frá því hann var 14 ára og reyndi að eitra fyrir kennara , sem hann og bekkjarfélagar hans töldu andbyltingarsinnaðan .
Xi Zhongxun var settur í fangelsi og þar gekk hann í kommúnistaflokkinn .
Hann varð háttsettur í flokknum og tók þátt í þeim illvígu deilum , sem þar blossuðu upp .
1935 sökuðu andstæðingar Xis Zhongxuns hann um að vera ótrúr og fyrirskipuðu að hann skyldi grafinn lifandi , en Maó skarst í leikinn og bjargaði lífi hans .
Maó fyrirskipaði á flokksfundi í febrúar 1952 að til þess að kveða niður andbyltingarsinna þyrfti að taka af lífi einn af hverjum þúsund til tvö þúsund íbúum landsins .
Í opinberri ævisögu Xis Zhongxuns segir að hann hafi stutt " rækilega kúgun og refsingar " , en á hans svæði hafi nokkru minna verið um dráp en annars staðar .
Xi Jinping fékk að heyra sögur föður síns þegar hann var að alast upp .
" Hann talaði um hvernig hann hefði gengið til liðs við byltinguna og sagði oft , " þú munt án vafa gera byltingu í framtíðinni " , " sagði Xi í viðtalið við ríkisblaðið Kvöldfréttir í Xian árið 2004 .
" Hann útskýrði hvað byltingin væri .
Við fengum að heyra þetta svo oft að við fengum sigg á eyrun .
" Líf Xis hefur hins vegar ekki alltaf verið dans á rósum .
Faðir hans féll í ónáð í menningarbyltingunni og fékk ekki uppreisn æru fyrr en 1975 eftir að hafa sætt ofsóknum í sextán ár .
Þetta hafði áhrif á Xi , en á endanum ákvað hann að helga sig flokknum frekar en að fara sína leið og reyna jafnvel að komast til útlanda eins og mörg börn ráðamanna , sem lentu í ónáð .
Umsókn Xis um að ganga í æskulýðsfylkingu kommúnistaflokksins var hafnað sjö sinnum .
1974 varð hann hins vegar fullgildur félagi í kommúnistaflokknum og tók til við að klífa upp valdastigann .
Útskúfun og endurkoma Paul Rudd , fyrrverandi forsætisráðherra Ástralíu , þekkir vel til Kína .
Hann segir að til þess að skilja Xi Jinping þurfi að átta sig á því að hann hafi helgað sig flokknum sem stofnun þrátt fyrir að hann hafi bæði í einkalífi og pólitík " reynslu af bestu hliðum flokksins og verstu hliðum flokksins " .
Leið Xis á toppinn var löng , en hann birtist skyndilega í innsta hring .
Helstu valdamenn á undan honum , Hu Jintao og Wen Jiabao , voru ekki úr byltingarfjölskyldum .
Þegar velja átti næstu kynslóð valdamanna áttu margir von á því að Xi myndi bíða lægri hlut fyrir Li Kequiang , sem var menntamaður , en ekki af byltingarættum .
Síðan 2002 höfðu tæknikratar átt greiða leið á toppinn í kínverskum stjórnmálum .
2007 var hins vegar tilkynnt að Xi yrði líklega arftakinn og 2012 varð hann hæstráðandi í stjórnmálaráðinu .
Tæpu hálfu ári síðar var hann einnig orðinn forseti .
Vestrænar hugmyndir eru ekki lengur boðlegar í Kína .
Fyrir fjórum árum lofaði Yuan Guiren , menntamálaráðherra Kína , kosti samskipta við önnur lönd .
" Hvort sem þau eru rík eða fátæk , sósíalísk eða kapítalísk , ef þau gagnast þróun okkar getum við lært af þeim öllum , " sagði hann í viðtali við Jinghua-Tímann , dagblað í eigu ríkisins .
" Einu gildir hvað mikið kemur að utan , við verðum ekki í hættu því við erum á kínverskri grund .
" Hugmyndafræðileg víglína Nú heyrist annar tónn .
" Ungir kennarar og námsmenn eru helstu skotmörk óvinaaflanna til að smeygja sér inn , " skrifaði Yuan í flokkstímaritið Sannleikans leitað í febrúar og bætti við að " sum ríki " sem óttuðust uppgang Kína hefðu hleypt auknum krafti í viðleitni sína til að hafa áhrif .
Í janúar voru gefnar út nýjar leiðbeiningar þar sem skorað er á æðri menntastofnanir landsins að leggja áherslu á að kenna marxisma , hugmyndafræðilega tryggð við flokkinn og skoðanir Xis forseta .
Yuan hefur sagt að kínverskir skólar séu hin " hugmyndafræðilega víglína " í baráttunni gegn vestrænum gildum .
Þagga verði niður " ranga umræðu " í félagsvísindum og heimspeki .
Í grein á vefsíðu Sannleikans leitað var sérstaklega varað við prófessorum , sem " sverta nafn Kína " og var lagaprófessorinn He Weifang nefndur á nafn .
He sagði í viðtali við The New Yorker að hann hefði alltaf verið óvinsæll hjá íhaldsöflum í Kína , en upp á síðkastið hefði ástandið versnað : " Þeir eru ekki jafn tilbúnir að leyfa virkar umræður .
" He hefur barist fyrir umbótum í kínversku réttarfari og heldur því fram að kínverski kommúnistaflokkurinn sé ólögleg samtök í Kína þar sem hann sé ekki skráður .
Þessi nýja lína mælist ekki vel fyrir hjá kínverskum menntamönnum , að því er segir í fréttaskýringu um málið í The Washington Post .
Vísa margir til þess að kommúnisminn sé innfluttur frá Vesturlöndum .
Xia Yeliang , gestafræðimaður hjá Cato-stofnuninni í Washington , sem var hagfræðingur við Peking-háskóla þar til hann var rekinn árið 2013 , að hann segir fyrir skoðanir sínar , vænir kínversk yfirvöld um hræsni í The Washington Post .
" Var Karl Marx austurlenskur ? " spyr hann .
" Voru ekki marxismi og sósíalismi fengnir frá vestrinu ? " Flokksstefna í listum Forsetinn vill líka leggja línuna í listum .
Listamenn ættu að " fylgja stefnu flokksins í listum , " sagði Xi þegar hann ávarpaði listamenn og rithöfunda í Peking í október í fyrra .
Þeir ættu ekki að " missa fótfestuna í sjávarföllum markaðshagkerfisins né missa áttanna þegar þeir [ svöruðu ] spurningunni " hverjum eigi að þjóna " " .
Samkvæmt frétt fréttastofunnar Xinhua af ræðunni sagði hann listamönnum hvernig og hvað þeir ættu að skapa : " Notið anda raunsæis og rómantískra tilfinninga til að lýsa upp hið raunverulega líf , notið ljós til að hrekja brott myrkrið og hið góða til að sigra ljótleikann .
Leyfum fólki að sjá hið góða , fyllast von , eiga sér drauma .
" Einnig hefur verið harðar tekið á andófi eftir að Xi varð forseti .
44 blaðamenn sitja í fangelsi í Kína , samkvæmt samtökunum CPJ , Nefnd til varnar blaðamönnum , fleiri en í nokkru öðru landi .
Þekktir lögmenn , sem hafa látið að sér kveða í mannréttindamálum , hafa verið settir í fangelsi .
Í febrúar í fyrra var útgefandi frá Hong Kong , sem ætlaði að gefa út gagnrýna ævisögu um Xi , handtekinn þegar hann kom til meginlands Kína .
Hann var dæmdur í tíu ára fangelsi fyrir að smygla sjö málningardósum .
Nýtt valdakerfi Eftir að Xi komst til valda hefur málflutningur gegn Bandaríkjunum og vestrænum áhrifum farið vaxandi .
Samkvæmt athugun blaðsins Christian Science Monitor þrefaldaðist fjöldi and-vestrænna greina í Dagblaði alþýðunnar , málgagni kínverska kommúnistaflokksins , milli 2013 og 2014 .
Umræðan snýst þó ekki bara um andúð á öllu vestrænu og þá sérstaklega bandarísku , heldur einnig hvernig Kína eigi að leysa Bandaríkin af hólmi sem heimsveldi .
Blaðamaðurinn Fareed Zakaria skrifaði í vikulegum dálki sínum í The Washington Post í nóvember í fyrra að Kínverjar væru að reyna að skipta út því valdakerfi , sem Bandaríkjamenn komu á eftir að heimsstyrjöldinni síðari lauk 1945 , fyrir sitt eigið .
Slíkur málflutningur hefði vissulega alltaf verið til staðar , meira að segja í valdatíð hins rósama Hus Jintaos , en hin nýja lína gæti markað mestu stefnubreytingu í alþjóðastjórnmálum í aldarfjórðung , að mati Zakarias .
Hann rekur í greininni hvernig kínverskir ráðamenn reyni ávallt að finna sér vettvang þar sem Bandaríkjamenn séu ekki fyrir á fleti .
Fyrir ári kom Xi fram á ráðstefnu um samskipti og uppbyggingu trausts í Asíu .
Ráðstefnuna héldu lítt þekkt samtök og segir Zakaria að helsti kosturinn við hana fyrir Kínverja hafi virst vera fjarvera Bandaríkjamanna .
Í ræðu sinni þar sagði Xi að það væri hlutverk " þjóða Asíu að reka málefni Asíu ...
og tryggja öryggi Asíu " .
Eins og Zakaria bendir á hefur aðeins eitt ríki utan Asíu leikið lykilhlutverk í að tryggja öryggi í Asíu .
Besta dæmið um viðleitni Kínverja til að hasla sér völl og sniðganga um leið Bandaríkin er sennilega hinn nýi fjárfestingarbanki fyrir Asíu , AIIB , sem stofnaður var í byrjun apríl .
Rétt áður en fresturinn til að gerast stofnaðili að bankanum rann út rigndi inn umsóknum , þar á meðal frá ríkjum , sem ekki teljast meðal helstu bandamanna Kínverja .
Þar má nefna Taívan og Noreg .
Í fréttum sagði að meira að segja kínverskir ráðamenn hefðu verið gáttaðir á áhuganum .
46 ríki sóttust eftir því að taka þátt í stofnun bankans , sem á að hafa aðsetur í Peking .
Kínverjar áttu von á að áhuginn yrði mestur meðal ríkja í Asíu , en fjöldi ríkja utan álfunnar slóst í hópinn , þar á meðal 14 af 20 helstu iðnaðarþjóða heims .
Í þeim hópi eru Brasilíumenn , Frakkar , Rússar og Þjóðverjar .
Íslendingar eru einnig meðal stofnþjóðanna .
Bandaríkjastjórn lagðist gegn stofnun bankans , en Kínverjar ákváðu að bjóða þeim byrginn .
Blaðið The New York Times hefur eftir bandamönnum Bandaríkjamanna að stjórnvöld í Washington hafi gagnrýnt bankann á þeim forsendum að hann væri úthugsuð tilraun til að grafa undan Alþjóðabankanum og Þróunarbanka Asíu , alþjóðlegum fjármálastofnunum þar sem Bandaríkjamenn og Japanar hafa tögl og hagldir .
Staðreyndin er hins vegar sú að þær fjármálastofnanir þar sem Bandaríkjamenn hafa mest ítök anna ekki eftirspurn eftir fjármagni til að leggja vegi , járnbrautarteina og leiðslur og Kínverjar eiga drjúga sjóði .
Þegar Bretar , sem löngum hafa verið dyggustu bandamenn Bandaríkjamanna , ákváðu að vera með vegna þess að Kína væri of stór markaður til að þeir hefðu efni á að sitja hjá var sem brysti stífla .
Af helstu bandamönnum Bandaríkjanna í Asíu var aðeins Japan eftir .
Suður-Kórea ákvað að vera með og sömuleiðis Ástralía eftir að hafa gefið fyrirheit um annað .
Kínverskir ráðamenn eru að sögn The New York Times sigri hrósandi yfir því að bandamenn Bandaríkjamanna í Asíu og Evrópu hafi farið þvert gegn vilja þeirra .
" Hann hefur kjark til að sigrast á hvaða tígri sem er , sama hversu stór tígurinn er , " segir í einu popplaginu um Xi Jinping .
" Hann er hvorki hræddur við himin , né jörð .
Okkur dreymir um að hitta hann .
" Fótboltann úr öskustónni Fótbolti er ein af vinsælustu íþróttunum í Kína , en fær Kínverja einnig til að blygðast sín .
Í þrjátíu ár hefur kínverska karlalandsliðinu aðeins tekist einu sinni að komast í úrslitakeppnina um heimsmeistaratitilinn .
Það var árið 2002 og þá datt liðið út án þess að skora mark .
Nú á hins vegar að snúa við blaðinu .
Xi Jinping , forseti Kína , er mikill áhugamaður um fótbolta og fer ekki leynt með það .
2011 lýsti hann yfir því að hann hefði þrjú markmið , sem öll snertu fótbolta .
Hann vildi að landsliðið öðlaðist rétt til að keppa á HM , að keppnin yrði haldin í Kína og að Kínverjar yrðu heimsmeistarar .
Nú er Xi orðinn forseti og átakið er hafið .
Embættismenn hafa lýst yfir því að fótbolti sé hluti af námskrá þjóðarinnar .
Stefnt er að því að 2017 hafi 20 þúsund skólar , þar sem áhersla verður á fótbolta , hafið störf .
Úr þessum skólum eiga að koma tugþúsundir frambærilegra leikmanna .
Í Peking verður fótbolti skyldugrein á inntökuprófum í menntaskóla .
Þeir sem skara fram úr verða sendir í skóla sem settir hafa verið á fót í Hollandi og á Spáni .
Í fréttaskýringu um málið í blaðinu Washington Post sagði að þessi áhersla snerist um annað og meira en fótbolta .
" Í huga margra hér er ömurlegt ástand kínverskrar knattspyrnu birtingarmynd allra þeirra vandamála og óleysanlegu mótsagna sem Kína og leiðtogar landsins þurfa að takast á við , " sagði í blaðinu .
Þar var bætt við að til þess að keppa við þá bestu þyrfti Kína hugmyndaauðgi og sköpunarkraft , en um leið færi kommúnistaflokkurinn fram á hlýðni við forustuna og undirgefni samkvæmt valdboði .
Kínverjar eru flestir þeirrar hyggju að þeir hafi fundið upp fótboltann og vísa til þess að finna megi heimildir frá þriðju öld fyrir Krist um sparktuðru úr leðri fyllta af hári .
Xu Guoqi , sagnfræðingur við Hong Kong-háskóla , sagði við Washington Post að öldum saman hefði Kínverjum þótt vesturveldin og Japan vega að karlmennsku sinni .
" Áratugum saman hefur áhugi Kínverja á íþróttum í heild ekki snúist um persónulega ánægju heldur pólitík , " sagði Xu .
" Litið er á þær sem leið til að undirstrika lögmæti valdahafanna , stöðuna í heimspólitíkinni , framlengingu valds .
" Kínverska landsliðið datt í fyrra niður í 97. sætið á lista FIFA yfir bestu knattspyrnuþjóðir heims , en hefur á þessu ári tekist að príla upp í 82. sætið .
Hæst hefur liðið komist í 38. sætið árið 1998 .
Það er sama sæti og Ísland vermir núna eftir að hafa náð 33. sæti í fyrra .
Þótt kínverska landsliðið hafi ekki átt mikilli velgengni að fagna ( það er að segja karlalandsliðið , kvennaliðið hefur verið í fremstu röð um nokkurt skeið , komist einu sinni í úrslitaleikinn í heimsmeistarakeppni og hafa unnið Asíubikarinn átta sinnum ) eru miklar kröfur gerðar til þess og hefur komið til óeirða út af gengi þess .
Þess eru dæmi að sett hafi verið afsökunarbeiðni á vefsíðu liðsins hafi það leikið sérlega illa .
Þegar kínverska landsliðið tapaði 5-1 í vináttulandsleik fyrir slöku liði Taílands 2013 .
Ekki var betra fyrir stoltið að sjö leikmönnum taílenska landsliðsins hefði verið skipt út fyrir ungliða .
Reiður múgur kom í veg fyrir að rúta með landsliðinu kæmist í burtu .
Út brutust óeirðir og særðust hundrað menn .
Í Kína eru mótmæli bönnuð og tekið á þeim af hörku .
Reiði blossaði einnig upp á félagsmiðlum og var helsta tillagan að landsliðið yrði leyst upp .
Opinber viðbrögð voru vægðarlaus .
Á síðum ríkisblaðsins Fréttir frá Peking sagði að bætt hefði verið við " nýjum kafla í " skammarsögu " landsliðsins " og ríkisfréttaveitan Xinhua sagði að getuleysi í að halda boltanum , léleg liðsheild og " einkum og sér í lagi alger skortur á baráttuanda " hefði leitt til " mest niðurlægjandi ósigurs landsliðsins um árabil " fyrir " unglingaliði " .
Allar forsendur ættu að vera í hendi í Kína til að ná árangri í fótbolta .
Áhuginn er mikill og þjóðin fjölmenn .
1,4 milljarðar manna ættu að vera drjúg uppspretta fótboltamanna .
Stjórnvöld hafa náð árangri í íþróttum með átaki .
Kínverjar sópuðu til sín gullverðlaunum á Ólympíuleikunum 2008 .
Annað er hvort þær aðferðir dugi í hópíþróttum sem byggjast á liðsheild og frumkvæði og frumkvæði einstaklingsins .
