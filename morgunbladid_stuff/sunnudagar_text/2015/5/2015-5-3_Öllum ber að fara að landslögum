Hvorki Jafnréttisstofa né Mannréttindaskrifstofa Íslands hafa fengið til umfjöllunar mál þar sem grunur leikur á að lög um jafna stöðu og jafnan rétt kvenna og karla hafi verið brotin og bæði gerandi og þolandi aðhyllast önnur trúarbrögð en kristni .
Talsmenn beggja stofa segja brýnt að allir sem hér búa virði landslög .
Orri Páll Ormarsson orri@mbl.is Óhætt er að fullyrða að við lifum í fjölmenningarsamfélagi nú um stundir .
Ísland er ekki jafn einsleitt og það var þegar kemur að menningu , trúarbrögðum og öðru slíku .
Öðrum trúfélögum vex fiskur um hrygg meðan hlutur þjóðkirkjunnar hefur jafnt og þétt farið minnkandi .
Þegar jafnréttismál ber á góma staldra sumir við þessa staðreynd og viðra jafnvel ótta þess efnis að hlutur kvenna sé stundum rýrari í sumum öðrum trúarbrögðum en kristni .
Lög um jafna stöðu og jafnan rétt kvenna og karla voru sett á Alþingi árið 2008 .
Markmið þeirra er að koma á og viðhalda jafnrétti og jöfnum tækifærum kvenna og karla og jafna þannig stöðu kynjanna á öllum sviðum samfélagsins .
Allir einstaklingar skulu eiga jafna möguleika á að njóta eigin atorku og þroska hæfileika sína óháð kyni .
Ekkert mál komið upp En er ástæða til að óttast að fólk sem hér býr og aðhyllist önnur trúarbrögð en kristni virði jafnréttislög að vettugi ? Ekkert mál hefur komið til kasta Jafnréttisstofu og Mannréttindaskrifstofu Íslands , þar sem grunur leikur á broti á lögum um jafna stöðu og jafnan rétt kvenna og karla og bæði gerandi og þolandi aðhyllast önnur trúarbrögð en kristni .
Þetta staðfesta Kristín Ástgeirsdóttir , framkvæmdastýra Jafnréttisstofu , og Margrét Steinarsdóttir , framkvæmdastjóri Mannréttindaskrif-stofu Íslands .
Mannréttindaskrifstofa er með lögfræðiráðgjöf fyrir innflytjendur tvisvar í viku og enginn hefur leitað þangað vegna mála af þessu tagi .
Margrét segir að til Mannréttindaskrifstofu hafi leitað kristnar konur , múslímskar konur og trúlausar konur vegna meintra brota af hálfu maka en hana rekur ekki minni til þess að neitt af þessum málum hafi tengst trúarbrögðum sérstaklega .
Það er að segja að konunum hafi verið mismunað á grundvelli trúar .
Kristín segir umræður um mannréttindabrot á grundvelli trúarbragða koma reglulega upp í alþjóðasamskiptum Jafnréttisstofu , svo sem á vettvangi Norðurlandaráðs , Sameinuðu þjóðanna , Evrópusambandsins og EFTA .
Mér finnst sjálfri , og tek þar undir orð Ingibjargar Sólrúnar Gísladóttur í samtali við Morgunblaðið um daginn , að það sé grundvallaratriði að fólk virði lög þess lands sem það flytur til .
Við eigum ekki að gefa neinn afslátt gagnvart þvinguðum hjónaböndum , limlestingum á kynfærum stúlkubarna , lágum giftingaaldri , yfirráðum kvenna yfir eigin líkama eða hvað það er sem ýtir undir kúgun kvenna .
Við eigum að standa fast á þessu og að mínu áliti er íslensk löggjöf ekki nógu sterk varðandi til dæmis þvinguð hjónabönd .
Ég ritaði innanríkisráðuneytinu , sem þá hét raunar dómsmálaráðuneytið , bréf um þetta mál fyrir nokkrum árum en ekkert hefur gerst .
Það er því miður oft eins og einhver tiltekin mál þurfi að koma upp til að brugðist sé við .
Það þarf að byrgja brunninn .
Það kostaði til dæmis baráttu að koma inn í íslensk lög ákvæði um bann við limlestingu á kynfærum kvenna .
Rökin voru þessi : Þetta kemur okkur ekkert við .
Í mínum huga snýst þetta annars vegar um að byrgja brunninn og hins vegar um að styðja við alþjóðlega baráttu .
Tilgangurinn er skýr : Við munum ekki líða mannréttindabrot ! " Virða ber lög Margrét tekur undir þetta .
Um leið og við fögnum fjölbreytninni og njótum þess að búa í fjölmenningarsamfélagi verðum við að hafa í huga að öllum sem hér búa ber að fara að landslögum .
Hér eru í gildi viðmið og lög um samskipti fólks og þau verða allir að virða sama hver þeirra menning er og hvaða trúfélagi þeir tilheyra .
" Spurð hvort ástæða sé til að ætla að þetta viðgangist hér á landi svarar Margrét játandi .
Það tengist þó ekki öðrum trúarbrögðum en kristni sérstaklega .
Kynbundið ofbeldi er vandamál hér á Íslandi eins og í öllum löndum .
Það á ekki við um einn hóp frekar en aðra .
Að vísu leita hlutfallslega fleiri konur af erlendum uppruna í Kvennaathvarfið en íslenskar en það gæti hugsanlega verið vegna skorts á tengslaneti .
Þær hafa hreinlega ekki í önnur hús að venda , " segir Margrét .
Fólk brýtur lög .
Það er gömul saga og ný .
Sama hvaðan það kemur og sama hvaða trúfélagi það tilheyrir .
Aðalatriðið er að gera sömu kröfur til allra sem hér búa og slá aldrei af þeim kröfum með tilliti til þess hvað tíðkast í þessari menningu eða hinni , þessum trúarbrögðum eða hinum .
Mannréttindi ber að virða , " segir Margrét .
Kristín veit ekki til þess að gerð hafi verið könnun á því hvort íslenskir ríkisborgarar telji sér mismunað á grundvelli þess að þeir eru ekki kristnir og hvetur til slíkra kannana .
Fordómar eru víða rótgrónir , bæði hér á landi og annars staðar .
Á Norðurlöndunum birtist andúð á fólki af öðrum uppruna eða trúarbrögðum til dæmis með meira afgerandi hætti nú en áður .
Þá er ég að tala um árásir , ofbeldi og annað slíkt sem við hljótum að vilja fyrirbyggja hér á landi , " segir Kristín .
Rýmka þarf umboðið Kristín vekur athygli á því að umboð Jafnréttisstofu til að leysa úr málum af þessu tagi sé takmarkað , þar sem dregist hafi að innleiða tvær tilskipanir Evrópusambandsins um mismunun á vinnumarkaði .
Lengi hefur staðið til að innleiða þessar tilskipanir en þær myndu rýmka okkar heimildir til muna .
Það á sérstaklega við um aðra tilskipunina sem nær til uppruna , trúar , fötlunar , kynhneigðar , aldurs og margra fleiri þátta .
Þetta hefur dregist og dregist með þeim afleiðingum að þeir sem telja á sér brotið og vilja leita réttar síns hafa ekki við neitt að styðjast .
Nema það sem stendur í stjórnarskránni , að allir séu jafnir fyrir lögum .
Það er mjög bagalegt og eftir því sem ég best veit erum við eina landið í Evrópu sem hefur ekki tekið þetta upp .
Það er til háborinnar skammar .
Við eigum að virða og styrkja mannrétt-indi í hvívetna , " segir Kristín .
Að sögn Kristínar hefur ekki enn tekist að afgreiða téðar tilskipanir út úr velferðarráðuneytinu .
Nefnd undir forystu Helga Hjörvar alþing-ismanns fór yfir málið árið 2008 og lagði til hvernig best væri að innleiða þessar tilskipanir .
Síðan kom hrunið og þrátt fyrir að málið hafi verið tekið upp síðan stoppar það alltaf .
Ég veit ekki betur en drög að frumvörpum til laga séu til og það er brýnt að afgreiða þetta mál " segir hún .
Kristín telur að það séu aðallega Samtök atvinnulífsins sem hafa efasemdir um tilskipanirnar hugsanlega af ótta við að kærumálum muni fjölga til muna .
Það snýr að ég hygg aðallega að aldursákvæðinu .
Þeir óttast að það muni þrengja að eða íþyngja vinnuveitendum , " segir hún .
Kristín bætir við að innleiðing tilskipananna myndi án efa leiða til þess að málum myndi fækka töluvert hjá umboðsmanni Alþingis .
Og ekki veitir af , hann er gjörsamlega að drukkna í málum .
" Sá ykkar sem er bestur við konu sína er besti múslíminn Sverrir Agnarsson , formaður Félags múslíma á Íslandi , stærsta ókristna trúfélags landsins , segir ekkert í lögum um jafna stöðu og jafnan rétt kvenna og karla sem sé í andstöðu við boðskap Kóransins .
Það er ekkert vandamál fyrir múslíma á Íslandi að fara að þessum lögum .
Alla vega þekki ég engin dæmi um það , " segir hann .
Í öllum trúarbrögðum eru til hugmyndir um það að konur eigi að vera körlum undirgefnar .
Sverrir segir það ekkert sérstaklega bundið við íslam .
Ég hef aldrei fundið neitt í Kóraninum sem hindrar mig í að skrifa undir mannréttindayfirlýsingar eða samkomulag um jafnrétti kynjanna .
Ég veit hins vegar ósköp vel að Kóraninn hefur oft verið túlkaður út úr kú , eins og raunar mörg önnur rit .
Meira að segja stefnuskrá Framsóknarflokksins hefur verið rangtúlkuð , " segir Sverrir .
Hann segir oftar en ekki einblínt á það neikvæða .
Staða múslímskra kvenna sé gríðarlega misjöfn eftir löndum og svæðum .
Ætli múslímskar konur séu ekki 700 milljónir í heiminum .
Varla hvarflar það að nokkrum manni að þær búi allar við sömu aðstæður ? Múslímsk kona í New York er ekki það sama og múslímsk kona í fjalllendi Pakistans .
Mest hefur þetta með menningu og hefðir samfélaga að gera .
Ekki trúarbrögðin sem slík .
" Hann bendir á erfðarétt í þessu sambandi , þar hafi íslam verið langt á undan öðrum trúarbrögðum þegar kom að því að tryggja rétt kvenna .
Undir hæl nýlenduveldanna Spurður hvort sé æðra Kóraninn eða landslög svarar Sverrir því til að víða fyrirfinnist sértrúarhreyfingar innan íslam , rétt eins og kristni , sem aldrei gætu skrifað undir kvenréttindayfirlýsingar eins og við þekkjum þær .
Hann hafi á hinn bóginn aldrei átt erfitt með að beygja sig undir landslög og veit ekki til þess að aðrir múslímar á Íslandi eigi það heldur .
Sverrir segir nauðsynlegt að hafa í huga þegar fjallað er um íslam og mannréttindi að hinn múslímski heimur hafi verið undir hæl nýlenduveldanna í hundruð ára og fyrir vikið hafi efnahagslegar framfarir ekki verið eins miklar þar .
Hitt er annað mál að ef farið yrði meira eftir Kóraninum á Íslandi myndu þeir sem minna mega sín hafa það betra .
Tekjuskipting yrði jafnari .
Það á ekki síst við um einstæðar mæður og munaðarleysingja , " segir hann .
Konur ekki réttlausar í íslam Spurður um viðbrögð múslímskra kvenna af erlendum uppruna sem hér setjast að við stöðu jafnréttismála í landinu kveðst Sverrir ekki þekkja til þeirra .
Þá komum við enn og aftur að því að konur séu réttlausar í múslímskum ríkjum sem er auðvitað eins og hvert annað rugl .
Ég segi stundum dæmisögu af manni sem var laus höndin og beitti konu sína ofbeldi , fyrst í Svíþjóð og síðan í Líbíu .
Þau voru bæði múslímar .
Í Svíþjóð gerðist ekkert en í Líbíu var honum stungið í steininn .
Því fer fjarri að konur séu varnarlausar í íslam .
Maður er orðinn þreyttur á að svara þeirri vitleysu .
Sá ykkar sem er bestur við konu sína er besti múslíminn , sagði spámaðurinn .
" Sverrir minnist þess líka að hafa hlýtt á hugvekju talskonu Kvennaathvarfsins , þar sem illri meðferð múslímskra kvenna á Íslandi var lýst .
Þegar betur var að gáð kom í ljós að sú meðferð var yfirleitt frá hendi íslenskra eiginmanna þeirra sem voru kristnir .
" Sverrir skrifar slíkar gjörðir á reikning karlrembu sem hann lítur á sem alheimsvandamál en ekki einkavandamál íslams .
Menn munu ekki sigrast á því vandamáli án þess að greina það .
Enginn maður hefur rétt til að lemja annan mann , hvorki í íslam né öðrum trúarbrögðum .
" 