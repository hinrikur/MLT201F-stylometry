Erla Björg Gunnarsdóttir , blaðamaður á Fréttablaðinu , tekur lúdó og leir á daginn með yngsta barninu en kleppara og Friends á kvöldin með eldri börnunum .
Best er þegar allir sameinast í sófakúr en hún á þrjú börn , Köru Björk 15 ára , Gunnar Tuma 11 ára og Kára 4 ára .
Sjónvarpsþátturinn sem allir geta horft á ? " Þessa dagana er Fríða og dýrið það eina sem öll fjölskyldan horfir saman á enda er yngsti fjölskyldumeðlimurinn mikill harðstjóri þegar það kemur að sjónvarpsfjarstýringunni .
Við hin látum okkur hafa það og sönglum væmin Disney-lög daginn út og inn .
Aftur á móti horfum við saman á Modern family og Friends þegar litla dýrið fer að sofa .
" Maturinn sem er í uppáhaldi hjá öllum ? " Barbeque-kjúklingur er alltaf mjög vinsæll .
En nýlega prófuðum við Doritos-kjúkling og var hann formlega kosinn nýi laugardagsmatur fjölskyldunnar .
Svo finnst okkur öllum makkarónugrautur voða góður .
Með fullt af kanilsykri .
" Skemmtilegast að gera saman ? " Við förum mikið í sund og svo hefur keilan verið að koma sterk inn .
Nú með hækkandi sól munum við fara meira í göngu- og hjólatúra í Laugardalinn og svo langar okkur að labba svolítið á fjöll í sumar .
En svo erum við líka algjör kúrudýr og því allra notalegast að draga svefnsófann út í stofunni og kúra í klessu .
" Hvað gerið þið saman heima ykkur til dægrastyttingar ? " Við erum mikið fyrir að spila .
Lúdó og slönguspil eru í uppáhaldi á daginn .
Kleppari og rommý á kvöldin .
Svo finnst okkur voða gaman að leira , það er dásamlega róandi iðja og þar sem við erum öll frekar hvatvís og óþolinmóð tökum við leirinn fram yfir púsl .
Svo erum við ágætis bakarar .
" Eigið þið eftirlætisstað sem þið skreppið á um helgar ? " Við reynum að hitta fólkið okkar sem mest um helgar enda virku dagarnir afar annasamir með öllum tómstundunum , vinnu og heimalærdómi .
Þannig að um helgar njótum við þess að vera í faðmi vina og fjölskyldu , annaðhvort heima hjá okkur eða þeim .
Eftirlætisstaðurinn er eiginlega bara þar sem við getum átt fallega samveru .
" 