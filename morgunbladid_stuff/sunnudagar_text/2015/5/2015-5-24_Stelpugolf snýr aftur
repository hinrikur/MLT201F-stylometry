Næstkomandi mánudag , annan í hvítasunnu , milli kl. 10:00 og 13:00 fer fram svokallað Stelpugolf á svæði Golfklúbbs Kópavogs og Garðabæjar , GKG , við Vífilsstaði .
Stelpugolf var fyrst haldið með sambærilegum hætti í fyrra af nemum Golfkennaraskóla PGA og tókst virkilega vel til , að því er fram kemur í fréttatilkynningu frá Golfsambandi Íslands , og ljóst að mikil eftirspurn er eftir degi sem þessum á meðal kvenkylfinga á öllum aldri .
Síðast komu hátt í fimm hundruð konur og sóttu sér ókeypis kennslu í íþróttinni .
Útskriftarnemar Golfkennaraskólans ætla að halda uppteknum hætti og halda verkefninu gangandi en markmið þess er að fjölga stelpum í golfi .
Kennt verður á sex stöðvum , pútt , vipp , innáhögg , fullt högg , spil og þrautir .
" Golfsamband Íslands hvetur stelpur á öllum aldri til að koma við á Vífilsstaðavelli og nota þetta tækifæri til að bæta tæknina undir traustri leiðsögn golfkennara og jafnframt að bjóða vinkonum , dætrum eða mæðrum sem ekki eru í golfklúbbi með sér á Stelpugolf 2015 .
Allir eru velkomnir , " segir ennfremur í fréttatilkynningunni .
