Íbúar Lundúna þurfa oftar en ekki , eins og íbúar annarra stórborga , að sætta sig við samlífi við rottur , mýs og önnur meindýr .
Erfitt getur verið að stemma stigu við slíkum plágum en dýragóðgerðarsamtökin Wood Green í borginni hafa nú sent frá sér nýtt smáforrit sem hefur það að markmiði að hjálpa fólki í London að flæma nagdýr burt frá heimilum sínum og tryggja um leið umkomulausum köttum samastað um hríð .
Notendur forritsins geta kynnt sér ýmsa ketti í forritinu , lesið sér til um sögu þeirra og skoðað myndir , og að lokum óskað eftir því að fá að hýsa einn þeirra að kostnaðarlausu .
Juliette Jones , einn starfsmanna Wood Green , segir að um 200 ketti vanti húsaskjól .
" Kettirnir okkar myndu njóta góðs af því að fá tímabundinn samastað þangað til þeir finna sér loks varanlegt aðsetur .
Við vonumst til þess að þessi einstaka þjónusta verði til þess að hugur fólks opnist og það geri sér grein fyrir kostum þess að hafa elskulegan kött hjá sér .
" 