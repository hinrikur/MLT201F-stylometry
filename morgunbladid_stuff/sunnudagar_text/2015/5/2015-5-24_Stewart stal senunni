Skoska poppstjarnan Rod Stewart stal senunni þegar fegurðardrottning Íslands var krýnd á veitingahúsinu Broadway í Reykjavík í lok maí 1985 .
Stewart var sérstakur gestur um kvöldið en ekki stóð til að hann træði upp .
Þegar Björgvin Halldórsson byrjaði að syngja með hljómsveit Gunnars Þórðarsonar stóðst kappinn á hinn bóginn ekki mátið og snaraði sér upp á svið .
Tóku þeir Björgvin lagið saman og ætlaði allt um koll að keyra í húsinu , að því er fram kom í Morgunblaðinu .
Mikið var lagt í skemmtiatriðin þetta kvöld en Kristján Jóhannsson óperusöngvari kom líka fram .
Tvítug stúlka úr Reykjavík , Halla Bryndís Jónsdóttir , var kjörin fegurðardrottning Íslands 1985 og Helga Melsteð , sautján ára , var við sama tækifæri krýnd fegurðardrottning Reykjavíkur .
Í öðru sæti í keppninni Fegurðardrottning Íslands varð 22 ára gömul stúlka úr Garðabæ , Hólmfríður Karlsdóttir , sem síðar sama ár átti eftir að hreppa titilinn Ungfrú heimur .
