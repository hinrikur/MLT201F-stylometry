Sigurður Yngvi Kristinsson , einn yngsti maður hérlendis til að verða prófessor við læknadeild Háskóla Íslands , er í framvarðasveit á heimsvísu í faraldsfræði blóðsjúkdóma .
Í vikunni hlaut hann verðlaun úr verðlaunasjóði í læknisfræði og skyldum greinum sem námu 3,5 milljónum króna og eru það einhver stærstu verðlaun sem veitt eru til einstakra vísindamanna hérlendis .
Sigurður Yngvi hefur verið að vinna að merkilegum rannsóknum síðustu árin tengdum blóðkrabbameinum og í startholunum hjá honum er að koma í framkvæmd tímamótaskimun á Íslendingum , 50 ára og eldri , fyrir forstigi mergæxlis .
" Já , það er gríðarlega þýðingarmikið að fá þessi verðlaun .
Bæði er þetta með hæstu verðlaunum sem einstaka vísindamenn geta fengið frá íslenskum sjóðum og svo er þetta hvatning og viðurkenning á því að við séum að sinna mikilvægum rannsóknum og getum haldið því áfram , " segir Sigurður Yngvi .
Verðlaunasjóðurinn var stofnaður af Árna Kristinssyni og Þórði Harðarsyni en þeir voru báðir yfirlæknar á Landspítalanum og prófessorar við Háskóla Íslands .
Fimm tilnefningar bárust en Sigurður Yngvi hefur hlotið fjölda viðurkenninga og styrkja í gegnum tíðina og hefur byggt upp sterkt rannsóknateymi við Háskóla Íslands og Landspítala .
Sigurður Yngvi lauk sérnámi í lyflækningum og blóðsjúkdómafræði við Karolinska sjúkrahúsið í Stokkhólmi árið 2006 og doktorsprófi í blóðsjúkdómafræði árið 2009 og hefur frami hans þótt skjótur í vísindaheiminum .
Eftir að hann varði doktorsritgerðina hefur hann birt niðurstöður fjölda rannsókna og liggja eftir hann á 9. tug vísindagreina í virtum tímaritum .
Hafa þær að mestu leyti snúist um faraldsfræði blóð- og mergsjúkdóma .
" Einhver sagði mér þegar ég var um sex ára að það að vera læknir væri rosalega sniðugt starf og þá bara ákvað ég það , það var nú enginn læknir í fjölskyldunni eða neitt en ég sé ekki eftir því .
Þetta er mjög skemmtilegt starf og sérstaklega þegar maður getur haft það þannig að stunda rannsóknir og hitta sjúklinga í bland .
" Viðkvæmari bein fólks með forstigið Sigurður Yngvi hefur helgað sig rannsóknum á sjaldgæfu krabbameini , mergæxli , en forstig þess er hins vegar algengt .
Þannig eru um 3-5% fólks yfir fimmtugt með forstigið en aðeins lítill hluti þeirra þróar með sér krabbamein .
En það er þetta forstig og að prófað sé að skima fyrir því hérlendis sem er Sigurði Yngva hugleikið .
" Tilvist þessa forstigs er vel þekkt og úti í Svíþjóð bjuggum við til gagnagrunn með þeim einstaklingum sem forstigið hafði fundist hjá , alls yfir 5.000 manna hóp .
Við höfum notað þessi gögn sem módel til að skilja betur mergæxli og fylgikvilla þess .
Við höfum meðal annars getað sýnt fram á tíðari sýkingar , viðkvæmari bein þannig að fólki hættir frekar til að brjóta sig , fólk fær frekar blóðtappa og fleira .
Þetta á bæði við um þá sem hafa veikst af krabbameininu og einnig þá sem eru aðeins með forstigið .
" Það verkefni sem Sigurður Yngvi segist hafa hvað mestan eldmóð fyrir að koma í framkvæmd tengt þessum rannsóknum yrði tímamótaverkefni .
" Þetta yrði risavaxið verkefni en það snýst um að rannsaka gildi þess að skima fyrir þessu forstigi mergæxlis hjá íslensku þjóðinni .
Sumir vísindamenn halda því fram í dag að maður ætti hreinlega að fara út í að skima heilu þjóðirnar á þann hátt meðan aðrir vilja meina að það sé svo algengt í eldra fólki að maður eigi ekkert að vera að spá í þetta .
Það væri mjög áhugavert að svara þessari spurningu og svarið gæti fengist með því að skima alla Íslendinga , 50 ára og eldri , sem eru þá hátt í 100.000 manns .
Íslenska þjóðin er fullkomin stærð til að fá niðurstöður í þessar pælingar .
Raunar erum við komin með fjármagn til að gera sjálfa blóðrannsóknina en við erum núna að vinna í því að fá rannsóknarstyrki í verkefnið .
Rannsóknin yrði gríðarlega umfangsmikil , bæði varðandi skipulag , gagnaöflun , úrvinnslu og svo framvegis .
Það er þetta sem er svo gefandi við rannsóknarvinnu , að fá í samvinnu við aðra hugmyndir sem geta af sér nýja þekkingu og geta skipt sköpum fyrir sjúklinga og meðferð þeirra .
" Sigurður Yngvi segir að þá tækju við margra ára áframhaldandi rannsókn til að sjá hvaða áhrif það hefur á heila þjóð að skima fyrir þessu á forstigi .
Bylting í batahorfum Rannsóknarhópur Sigurðar Yngva samanstendur af 6 doktorsnemum , sumir í Svíþjóð og aðrir við Háskóla Íslands , og tveir doktorsnemar bætast fljótlega í hópinn .
" Bæði erum við að vinna áfram með þessi sænsku gögn en erum einnig að viða að okkur nýjum gögnum hér á Íslandi og halda áfram með rannsóknir sem byggja á fyrri niðurstöðum okkar .
Gagnabankinn úti inniheldur mjög dýrmætar og einstakar upplýsingar sem hægt er að nota til að kortleggja sjúklingana og ekki aðeins þá heldur höfum við líka upplýsingar um heilsufar ættingja sjúklinganna , " segir Sigurður Yngvi sem er þannig í raun með aðgang að upplýsingum um stóran hluta af sænsku þjóðinni sem hægt er að nota til að svara mikilvægum spurningum .
Bæði um mergæxli en einnig tengd krabbamein .
En skimunin hér heima myndi skipta alla heimsbyggðina máli .
" Við gætum vonandi svarað því hvort það borgi sig í framhaldinu að gera slíka skimun í öðrum löndum .
Þrátt fyrir að mergæxli sé ólæknanlegt krabbamein í dag þá eru annað hvert ár að koma lyf með nýja verkunarmáta á markaðinn sem virka vel á sjúkdóminn þannig að vonandi , meðan við værum að safna í sarpinn og greina forstig þessara sjúkdóma , þá yrði fjöldi nýrra lyfja kominn á markað sem við höfum ekki aðgang að í dag og hægt yrði að gefa þeim sem við hefðum fylgst með og hefðu þróað með sér krabbameinið fyrr en ella .
" Blóðkrabbamein eru margskonar en algjör bylting hefur orðið á síðustu árum varðandi batahorfur .
Sigurður Yngvi segir að ólíkt mörgum öðrum krabbameinum séu blóðkrabbamein með lítt þekkta áhættuþætti .
Rannsóknarhópur Sigurðar Yngva hefur þó meðal annars sýnt fram á ákveðna ættlægni vissra sjúkdóma .
Engu að síður , þótt ættingjar þeirra sem veikst hafa af blóðkrabbameini séu líklegri til að veikjast en þeir sem hafa slíka sjúkdóma ekki í ættinni , þá er það alls ekki líklegt , tekur Sigurður Yngvi fram .
" Fólk með þessi alvarlegu krabbamein lifir lengur í dag og líður betur því nýju lyfin hafa færri aukaverkanir og virka ekki eins og hríðskotabyssa á líkamann heldur þekkja krabbameinsfrumur frá öðrum frumum líkamans .
Það er ekki svo langt síðan lífslíkur þeirra sem fengu blóðkrabbamein voru ekki nema 2-3 ár en nú geta þær stundum verið jafn góðar og þeirra sem eru ekki með krabbamein .
Íslenska heilbrigðiskerfið getur í dag ekki boðið krabbameinssjúklingum hér heima upp á samskonar kosti og nágrannaþjóðirnar og það hefur snarbreyst á allra síðustu árum .
Við vorum með sama framboð af lyfjum en erum það ekki í dag og Ísland er orðið eftirbátur nágrannaríkjanna að því leyti .
Það eru aðallega ný og dýr lyf sem geta oft lengt líf sjúklinga um kannski ½ -1 ár og bjóðast ekki hér .
Það er dýrmætur tími og við þurfum að velta því fyrir okkur hvort við viljum virkilega hafa þetta svona .
" 