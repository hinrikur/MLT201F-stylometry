Árið 2005 stofnaði Hermann Aðalsteinsson , fiskeldisfræðingur og bóndi , ellefu manna skákfélag norður í Reykjadal .
Áratug og tveimur sameiningum síðar telur félagið 370 manns og fagnaði á dögunum sínum fyrsta Íslandsmeistaratitli .
Hermann er að vonum að rifna úr stolti yfir þessum góða árangri skákfélagsins Hugins og lofar að áfram verði teflt til sigurs , auk þess sem hlúð verði vandlega að grasrótinni .
Orri Páll Ormarsson orri@mbl.is Skákfélagið Huginn reit nafn sitt á rollu íslenskrar skáksögu með sigri á nýloknu Íslandsmóti skákfélaga .
Fylgt var fimm ára búnaðaráætlun Hermanns Aðalsteinssonar , fjárbónda og formanns félagsins , er hann lagði fram á skerplu árið 2010 , ásamt 200 lausavísum um strategíska hugsun í skák og ágæti framsóknarmennsku .
Fengu sauðamenn í sveit Goðans sáluga skýr fyrirmæli um að hampa sigurverðlaunum á Íslandsmótinu á 10 ára afmæli félagsins árið 2015 , félaginu til framdráttar og Framsóknarflokknum til dýrðar , auk þess sem þeim var gert að læra lausavísurnar utanbókar .
Hermann vissi sem var að á tímum endalauss bölmóðs og upphafningar lágmenningar með gosi í Eyjafjallajökli í ofanálag , væri nauðsyn að blása liðsmönnum nýjum metnaði í brjóst .
" Þannig kemst einn félagsmanna í skákfélaginu Hugin , Jón Þorvaldsson , að orði í pistli á heimasíðu félagsins , skakhuginn.is , í tilefni af fræknum sigri Hugins á Íslandsmóti skákfélaga fyrr í vor .
Hermann Aðalsteinsson mætir sjálfur í Hádegismóa til að gera grein fyrir afrekinu – vopnaður einhverjum stærsta bikar sem ég hef um ævina séð .
Ekki svo að skilja að formaður Hugins beri bikarinn með sér allt sem hann fer , hann var beðinn um mæta með hann í viðtalið vegna myndatökunnar .
Hermann býr norður í Reykjadal en er staddur í stuttri heimsókn hér syðra .
Sonur hans , Jón Aðalsteinn , er að taka þátt í skákmóti á Selfossi .
Eins og þeir feðgar færa taflmennina , færa taflmennirnir þá .
Tefldi mikið í grunnskóla Hermann er fæddur árið 1968 og ólst upp í Bárðardal .
Faðir hans kenndi honum ungum mannganginn og tefldi Hermann töluvert í æsku , ekki síst eftir að hann hóf nám við lítinn heimavistarskóla í sveitinni .
" Það voru engar tölvur á þeim tíma og fyrir vikið var mikið teflt í frístundum og spilaður fótbolti , " segir Hermann en eftir það vék skákin fyrir öðrum hugðarefnum , námi og starfi .
Það var síðan fyrir rúmum áratug að Hermann vakti taflmennina upp af værum blundi .
Hann var þá sestur að í Reykjadal og uppgötvaði sér til ánægju að fleiri skákáhugamenn voru í sveitinni .
" Við byrjuðum að hittast hálfsmánaðarlega , einhverjir átta karlar og héldum æfingar og mót fyrir okkur sjálfa .
Þetta var árið 2004 og ári síðar stofnuðum við formlegt félag sem nefnt var Goðinn , " segir Hermann .
Spurður um nafngiftina upplýsir Hermann að hópurinn hafi komið saman í nágrenni Goðafoss og þangað sé nafnið sótt .
" Það er nú ekki flóknara , " segir hann brosandi .
Fyrir sex árum flutti hópurinn sig yfir til Húsavíkur , þar sem teflt er í húsakynnum verkalýðsfélagsins Framsýnar .
Tíu meðlimi þarf til að fá aðild að Skáksambandi Íslands og Hermann og félagar ákváðu að hafa vaðið fyrir neðan sig , ellefu menn stofnuðu félagið .
" Ég átti svo sem ekki von á því að við yrðum teknir gildir en við fengum aðild , " segir hann .
Við þetta færðist líf í tuskurnar og Hermann fór að leita uppi menn nyrðra sem höfðu verið að tefla áður fyrr .
Það gekk svona og svona .
" Ég komst að því að sumir voru dánir og aðrir fluttir burt en fann þó fjóra eða fimm menn á Húsavík sem mér tókst að plata til að byrja aftur að tefla .
Ég vissi að félagið myndi fljótt deyja drottni sínum tækist okkur ekki að auka breiddina .
Sem betur fer tókst það en af þessum ellefu stofnfélögum Goðans erum við bara tveir virkir í dag .
" Nýliðun og heimasíða Hermann gerði sér grein fyrir því að ekki væri nóg að draga gamlar kempur á flot , heldur yrði að tryggja stöðuga nýliðun .
Þess vegna efndi hann til námskeiða í grunnskólum , á Húsavík , Laugum og Stórutjörnum , og sinnir því starfi enn .
" Til að byrja með var lítið kennsluefni til en það hefur lagast , þökk sé Smára Rafni Teitssyni , skákmanni frá Akureyri .
" Næsta verkefni Goðans var að opna heimasíðu og var það gert gegnum Moggabloggið á mbl.is .
" Þá fór boltinn að rúlla fyrir alvöru , " segir Hermann en bloggið vakti greinilega athygli – og það í öðrum landsfjórðungum .
" Í mig hringdi dularfullur maður í Hafnarfirði , Jón Þorvaldsson .
Honum fannst greinilega áhugavert að það væri svona mikið líf í skákíþróttinni á landsbyggðinni og óskaði eftir því að gerast félagi í Goðanum .
Við höfðum sett okkur skýrar reglur um að enginn fengi aðild að félaginu utan héraðsins nema öll stjórnin veitti einróma samþykki sitt og tókum okkur rúman umhugsunarfrest .
Jón hefur eflaust ekki vitað hvaðan á hann stóð veðrið .
Síðan hleyptum við honum inn , fyrstum íbúa á höfuðborgarsvæðinu og sjáum ekki eftir því .
Jón er ekki bara liðtækur skákmaður heldur líka vel tengdur í skáksamfélaginu og fljótlega fóru öflugir menn að streyma inn í félagið , " segir Hermann en Jón fékk strax til liðs við Goðann Einar Hjalta Jensson , mjög sterkan skákmann , skákkennara og núverandi þjálfara kvennalandsliðsins .
Hló að stórum áformum Goðinn tók fyrst þátt í Íslandsmótinu veturinn 2007-08 , sendi eina sveit til keppni .
Þeim var fjölgað í tvær árið 2010 .
Hermann segir engin heimsyfirráð hafa verið í kortunum en Jón hafi haft stóra drauma og hvatt til þess að stefnt yrði að Íslandsmeistaratitli árið 2015 .
" Ég hló bara að því á þeim tíma enda var það algjörlega óraunhæft .
Við höfðum engan mannskap í slík afrek .
" Það breyttist þó hratt .
Fyrstu stórmeistararnir , Þröstur Þórhallsson og Helgi Áss Grétarsson , gengu til liðs við Goðann árið 2010 og að sögn Hermanns var félagið við það að springa úr vaxtarverkjum .
Haustið 2012 var næsta skref tekið , þegar Goðinn sameinaðist skákfélaginu Mátum , sem samanstóð af Akureyringum búsettum á höfuðborgarsvæðinu .
Var það fyrsta sameining skákfélaga hér á landi í langan tíma .
" Þarna bættist okkur góður liðsauki , Pálmi Pétursson , Magnús Teitsson , Arnar Þorsteinsson , Jón Árni Jónsson og margir fleiri , " rifjar Hermann upp .
Þegar hér var komið sögu taldi skákfélagið Goðinn-Mátar rúmlega eitt hundrað félaga og gekk í daglegu tali undir nafninu GM sem á einkar vel við , enda enska skammstöfunin fyrir stórmeistara , Grand Master .
GM náði prýðilegum árangri á Íslandsmótinu veturinn 2012-13 , hafnaði í fjórða sæti í 1. deild .
Veturinn áður var Goðinn í 2. deild .
Fengu á sig ellefu kærur Þetta varð eini veturinn sem GM tók þátt í Íslandsmótinu því sumarið 2013 sameinaðist félagið öðru af stóru skákfélögunum í Reykjavík , Helli .
Einhverjir töldu þann gjörning raunar ólögmætan og kvörtuðu til Skáksambands Íslands .
" Þetta var mjög umdeilt , skömmu áður en Íslandsmótið hófst og við fengum á okkur hvorki fleiri né færri en ellefu kærur .
Þeim var öllum vísað frá .
Það voru engar reglur sem bönnuðu sameininguna en eftir á að hyggja hefur hún eflaust orkað tvímælis .
" Veturinn 2013-14 tefldi hið nýja félag , GM Hellir , fram níu sveitum á Íslandsmótinu og hafnaði A-liðið í öðru sæti 1. deildar .
Kosið var um nafn og merki hins sameinaða félags á aðalfundi 2014 og varð skákfélagið Huginn fyrir valinu , eftir öðrum af hröfnum Óðins .
Fyrir nýliðinn vetur gengu stórmeistararnir Hjörvar Steinn Grétarsson og Stefán Kristjánsson til liðs við Hugin , auk þess sem félagið kvaddi á vettvang tvo erlenda stórmeistara , svo sem heimilt er samkvæmt reglum .
Mest voru það Gavin Jones frá Englandi og Robin van Kampen frá Hollandi en einnig hefur Kanadamaðurinn Eric Hansen teflt fyrir Hugin .
Hann ku vera af dönskum ættum .
Bæði A og B-lið Hugins tefldu í 1. deild í vetur og varð A-liðið Íslandsmeistari .
" Ég er auðvitað mjög stoltur af þessum árangri , " segir Hermann .
" Það er ekki lítið mál að manna sextán borð í 1. deild Íslandsmótsins en þetta gekk eins og í sögu .
Við erum með gríðarlega góðan mannskap .
" 370 skráðir félagar Hermann , Jón Þorvaldsson og Vigfús Ó. Vigfússon , varaformaður Hugins , eru liðsstjórar og sjá að mestu um liðsvalið enda segir formaðurinn það of mikið verk fyrir einn mann .
Sjálfur teflir hann á Íslandsmótinu og var í F-liði Hugins í vetur .
370 skákmenn eru skráðir í Huginn , þar af um 200 virkir .
Spurður hvort það sé ekki mikið mál að stýra svo stóru félagi að norðan hristir Hermann höfuðið .
" Nei , það hefur ekki vafist fyrir mér .
Ég sé um starfið fyrir norðan og Vigfús ber hitann og þungan af starfinu hérna fyrir sunnan .
Við höfum verið með skákkennslu fyrir börn í Mjóddinni og í samstarfi við skákdeild Breiðabliks í Stúkunni í Kópavogi .
Síðan fer ég áfram í skólana fyrir norðan .
Það er nauðsynlegt að halda ungviðinu við efnið .
" Hann segir frekari stækkun eða sameiningar ekki á döfinni .
" Félagið er mátulega stórt eins og það er en í ljósi sögunnar er líklega best að segja sem minnst um það mál .
" Hann brosir .
Hermann segir Hugin að sjálfsögðu stefna að því að verja Íslandsbikarinn að ári .
Langur vegur sé þó framundan og aldrei að vita nema breytingar verði gerðar á keppnisfyrirkomulaginu á aðalfundi Skáksambandsins sem haldinn verður í lok þessa mánaðar .
Það geti haft áhrif .
" En auðvitað stefnum við að því að halda okkur á toppnum .
Þar viljum við vera .
" Segi frá hlutunum eins og þeir eru Hermann Aðalsteinsson er fiskeldisfræðingur að mennt og vann í hálfan annan áratug við það fag , hér og þar , eins og hann segir .
Á Tálknafirði , Ólafsfirði og Húsavík .
Frá árinu 1998 hefur hann á hinn bóginn verið kúa- og sauðfjárbóndi í Lyngbrekku í Reykjadal .
" Ég kynntist konunni , " svarar hann sposkur á svip spurður um tildrög þess að hann sneri sér að búskap .
Lyngbrekka er sumsé æskuheimili eiginkonu hans , Hildigunnar Jónsdóttur , og tóku þau Hermann við búinu af foreldrum hennar .
" Ég ólst sjálfur upp á kúa- og sauðfjárbúi í Bárðardalnum og vissi nákvæmlega út í hvað ég væri að fara .
Ef til vill átti þetta alltaf fyrir mér að liggja en það var ágætt að hafa prófað annað á undan .
Ég þekki fyrir vikið kosti og galla þess að vera á almennum vinnumarkaði , " segir hann .
Frelsi og binding Búið er ekki stórt , tólf kýr og um hundrað fjár .
Þá eru þar smærri dýr á borð við hænsni og kanínur , en Hermann fullyrðir að Hildigunnur beri ábyrgð á þeim .
" Þetta eru um hundrað hænur , íslenskar .
Við eigum alltaf nóg af eggjum og mjólk .
" Frelsi og binding vegur salt í búskapnum , sérstaklega þegar menn eru með kýr .
" Það er mikil binding að vera með kýr og maður kemst ekki auðveldlega frá búinu , þarf alltaf að fá einhvern til að leysa sig af .
Mjaltirnar stýra öllu .
Kýr mjólka sig víst ekki sjálfar .
Á móti kemur að maður hefur mikið frelsi milli mjalta til að bregða sér frá eða sinna öðrum hugðarefnum .
" Hermann og Hildigunnur eiga fjögur börn , tvær dætur , sem fluttar eru að heiman , og tvo syni sem ennþá eru í grunnskóla .
Sá eldri er að klára tíunda bekkinn , teflir af miklum þrótti og tekur þátt í mótum .
" Stelpurnar tefldu líka meðan þær voru í skóla en eru hættar því núna , hvað sem síðar verður .
Yngri sonurinn hefur ekki heillast af skákinni , " segir Hermann .
Frómt frá sagt segir Hermann búskap og skák ekki fara vel saman .
Vegna bindingar taki hann sjálfur ekki þátt í mótum eins og hann vildi gera .
" Slíkt þarf að plana með góðum fyrirvara .
" Þegar þau hjónin bregða sér af bæ leysir systir Hildigunnar , sem býr á Akureyri , þau venjulega af hólmi .
Ætti hún ekki að eiga heiðursaðild að skákfélaginu Hugin ? Heldur úti fréttavef Hermann á sér annað áhugamál , fréttaskrif , en hann hefur undanfarin sex ár haldið úti fréttavefnum 641.is – fréttir úr Þingeyjarsýslu .
Hann viðurkennir að það áhugamál fari alls ekki vel með búskapnum heldur .
" Ég fæ gjarnan símtöl þar sem ég er spurður hvers vegna ég sé ekki búinn að skrifa um þetta og hitt og svara því þá til að ég hafi bara verið í fjósi .
" Hann hlær .
" Mér fannst vanta svona vef á svæðið , það er bara miðill á Húsavík .
Ég var alltaf að bíða eftir því að einhver annar gerði þetta en þegar það gerðist ekki lét ég slag standa .
Ég sé ekki eftir því , þetta er býsna skemmtilegt og hefur mælst ágætlega fyrir , " segir Hermann en vefurinn er fyrst og fremst ætlaður dreifbýlinu sunnan Húsavíkur en þar búa á bilinu 1.500 til 2.000 manns á stóru landflæmi .
Hermann kveðst skrifa um allt sem snertir svæðið , stórt og smátt .
Allt frá hannyrðum upp í eldgos .
" Það var mjög gaman að fara að gosinu í Holuhrauni síðasta haust .
Ég fór síðast að Kröflueldum þegar ég var strákur .
" Ekki alltaf auðvelt 641.is segir ekki bara fréttir , heldur skifar umsjónarmaðurinn einnig leiðara .
" Ég hef meðal annars verið gagnrýninn á sveitarstjórnina okkar í leiðurum fyrir að halda íbúum ekki upplýstum um það sem hún er að gera , sérstaklega í vetur .
Það er ekki auðvelt að standa í þessum skrifum í svona litlu samfélagi og ég viðurkenni að ég hef orðið fyrir ónæði af þeim sökum , nú síðast í vikunni .
Ég held að lesendur séu farnir að átta sig á því að 641 segir frá hlutum eins og þeir eru .
" Oft er sagt að fjölmiðlar séu fjórða valdið og Hermann fellst á það .
" Samstöðulistinn er með fimm menn af sjö í sveitarstjórninni og minnihlutinn má sín lítils .
Það er mjög byggðatengt hvernig menn kjósa .
" Spurður hvort hann sé á leið í pólitík sjálfur skellir Hermann í góm .
" Nei , ég fer ekki út í þann sandkassa .
Hef einfaldlega ekki tíma í það , þá þyrfti ég líka að hætta með vefinn .
Ég læt mér nægja að vera í stjórn Héraðssambands Þingeyinga , þar er í nógu að snúast .
Það er alltaf nóg að gera í sveitinni .
" 