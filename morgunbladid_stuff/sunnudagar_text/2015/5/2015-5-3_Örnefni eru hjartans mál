Náttúruhamfarir á síðustu árum hafa aukið áhuga fólks á örnefnum og að hver staður landsins hafi nafn við hæfi .
Starfsfólki Stofnunar Árna Magnússonar hefur á síðustu mánuðum borist fjöldi ábendinga og tillagna um nöfn á hið nýja landslag sem myndaðist í eldgosinu í Holuhrauni .
Margar hugmyndir komu sömuleiðis fram í eldgosinu á Fimmvörðuhálsi fyrir rúmum fimm árum .
Hjá Árnastofnun er það Hallgrímur J. Ámundason sem sinnir skráningum og rannsóknum á sviði nafnfræði .
Segir hann ánægjulegt að finna hve sterkar skoðanir almenningur hefur á þessu efni .
Kennt við eyktarmörkin " Eldgos og jarðhræringar undanfarin ár hafa sannfært mig um að örnefni eru mönnum hjartans mál .
Bæði að því er varðar gömul og gild örnefni sem mönnum er annt um og sárnar ef rangt er farið með framburð eða rithátt eða staðsetningu .
Þetta á þó ekki síður við þegar kemur að nýjum nöfnum , " sagði Hallgrímur í viðtali við Morgunblaðið á dögunum .
Þess má annars geta að örnefnið Holuhraun er komið frá Þorvaldi Thoroddsen náttúrufræðingi og kom fyrst fram um aldamótin 1900 .
Þess má og geta að eftir honum er nefndur Þorvaldstindur við Öskju .
En hvað merkir hugtakið örnefni ? Þekkt er frá fyrri tíð að fólk gæfi stöðum í umhverfi sínu nöfn til að tengja sig því .
Mörg kennileiti voru kennd við gömlu eyktarmörkin .
Þau eru hvert um sig þrjár klukkustundir .
Fyrst kemur miðnætti , þá ótta , svo rismál , dagmál , hádegi , nón , miðaftann og náttmál .
Af þessu hafa mörg örnefni sprottið með vísan til sólarlags og -seturs .
Dagmálahnjúkur er á nokkrum stöðum á landinu og sum vísa til þess hvenær sólin er hæst á lofti .
Þannig varð til örnefnið Hádegismóar í Reykjavík , þar sem Morgunblaðið er til húsa , af því að sólin var þar yfir um kl. 12 , frá ákveðnum stað séð .
Þessa dagana er Mjólkursamsalan að hleypa af af stokkunum málræktarátaki , þar sem ætlunin er að vekja áhuga fólks á örnefnum í nærumhverfi sínu .
Á mjólkurfernum eru nefndir staðir og frekari fróðleik er að finna á netinu .
" Mjólkurfernur eru á flestum eldhúsborðum og því öflugur miðill til að koma skilaboðum til landsmanna .
Við höfum viljað efla íslenska tungu í markaðsstarfi okkar .
Íslendingar hafa áhuga á móðurmáli og umhverfi og því þótti okkur upplagt nú að vekja athygli á örnefnum , " segir Guðný Steinsdóttir , markaðsstjóri MS .
Fyrirspurnir daglega Söfnun og skráning örnefni er starf sem margir tengja sennilega við nið aldanna og forn fræði fremur en klið nútímasamfélagsins .
En í raun og sann rímar starfið við hvort tveggja .
Örnefnasafn Árnastofnunar er mikið að vöxtum og heimildum hefur verið safnað í áratugi .
Og frá degi til dags bætist heilmikið við .
" Ég fæ á hverjum degi fjölda fyrirspurna , ábendinga og tillagna frá fólki sem hefur áhuga á því hvaða nöfn landinu eru gefin , " segir Hallgrímur og nefnir í þessu sambandi nýafstaðið eldgos norðan Vatnajökuls .
Hin almenna niðurstaða í því tilviki er sú að kenna eigi svæðið við Holuhraun , enda er það orðið fólki tungutamt .
Þar sem flæðurnar falla " Á tímabili var Nornahraun líka í umræðu .
Það nafn var kennt við nornahár , náttúrufyrirbæri sem samanstendur af glerjuðum steindum sem taka á sig sköpulag hárs en hverfa síðan mjög fljótt .
Flæðahraun hafði líka verið nefnt , eftir örnefninu Flæðum sem falla að Jökulsá á Fjöllum .
" Í fyrra Eyjafjallagosinu vorið 2010 mynduðust tvær eldkeilur á Fimmvörðuhálsi .
Tillögur að nöfnum voru alls 150 .
Sumar tengdust efnahagshruninu og eftirleik þess .
Skjaldborg var eitt nafnið en einnig má nefna Útrás , Krepputindur , Skuld , Hrunaborg .
Þá var lagt til að keilurnar yrðu jafnvel nefndar eftir forystufólki ríkisstjórnar þessa tíma , það er Jóhanna og Steingrímur .
Einnig komu fram nöfn sem vísuðu til jarðhræringanna , svo sem Bjarmafell , Eldsker og Funafell .
Niðurstaða ráðherraskipaðrar nefndar varð þó sú að keilurnar skyldu heita Magni og Móði .
Um það er góð sátt .
Þess má geta að bæði nöfnin eru nú á flugvélum Icelandair , en þær eru rúmlega 20 og og allar nefndar eftir eldfjöllum .
Ný örnefnalög voru samþykkt á Alþingi nú á vorþingi .
Inntak laganna er að nú er frumkvæði um nafngiftir svæða í höndum heimamanna og sveitarfélaga í stað þess að örnefnanefnd ráði för , eins og tíðkast hefur til þessa .
Andi laganna er jafnframt sá að sögulegt samhengi megi ekki glatast .
Mikilvægt þykir til dæmis að nöfn nýbýla hafi skírskotun í umhverfi sitt svo og að gömul örnefni fari ekki forgörðum .
Oddi ekki Sólvangur " Það er ólíklegt að leyft væri að breyta nafni Odda á Rangárvöllum í Sólvang .
Sömuleiðis að ný jörð fái nafnið Brattahlíð ef hún er eingöngu á sléttlendi .
Þá er Hreindýratunga nafn sem ekki gengur upp ef jörðin er ekki tunga milli tveggja áa eða ef þar hafa aldrei verið hreindýr .
Nöfn þurfa að taka mið af aðstæðum , landslagi , sögu , náttúru og íslensku máli , " segir Hallgrímur og heldur áfram : " Ég man eftir að fyrir stuttu var nafnið Séniver til skoðunar hér og hjá Landmælingum Ísland og var að síðustu tekið inn í kortagrunn .
Þetta er nafn á veiðistað í Skjálfandafljóti .
Það er auðvitað sérstakt , en skýrir sig sjálft .
Vissulega má deila um réttmæti þess að taka nöfn af þessum toga inn .
Ef raunin er sú að staðurinn gengur undir þessu nafni er þó engin ástæða til að berjast gegn því .
Veiðistaðir ganga raunar oft undir skrýtnum nöfnum , " segir Hallgrímur og bætir við að aukin umsvif í ferðaþjónustu hafi eflt örnefnaáhuga landans .
Margir sem vinna að ritun héraðsrita , ferðabóka , göngubóka eða landakorta af ákveðnum landshlutum hafi samband og leiti upplýsinga í örnefnaskrám .
Því sé bæði satt og rétt sem Tómas Guðmundsson kvað að landslag væri lítil virði ef það héti ekki neitt .
