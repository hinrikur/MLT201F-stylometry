Bjarni Már Magnússon , lektor við lagadeild Háskólans í Reykjavík og doktor í hafrétti , hefur verið valinn til þátttöku í þverfaglega rannsóknarsamstarfinu Fulbright Arctic Initiative sem hrint verður af stokkunum í vor .
Verkefninu , sem styrkt er af bandarískum stjórnvöldum , er ætlað að vera flaggskip norðurskautsrannsókna .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Gjarnan er sagt að vísindamenn séu meira viðutan en aðrir menn .
Dr. Bjarni Már Magnússon gerir ekkert til að kollvarpa þessari kenningu þegar fundum okkar ber saman á þriðju hæð Háskólans í Reykjavík .
Um leið og við höfum heilsast með virktum kemur nefnilega í ljós að Bjarni er búinn að læsa sig úti .
Hefur gleymt aðgangskortinu .
" Afsakið , getið þið opnað fyrir okkur ? " segir hann við stúlkurnar í móttökunni .
Lítið eitt skömmustulegur .
Þær bregðast skjótt við – með bros á vör .
Bjarni leiðir mig inn í rýmið sem hýsir skrifstofur kennara í HR og við komum okkur makindalega fyrir í sófum á kaffistofunni .
Tilefni heimsóknarinnar er að fræðast um rannsóknarverkefnið Fulbright Arctic Initiative sem Bjarni á aðild að .
Markmið þess er að styrkja alþjóðlegt vísindasamstarf á sviði norðurskautsmála og munu sautján vísindamenn frá öllum aðildarríkjum Norðurskautsráðsins taka þátt í verkefninu næstu átján mánuðina .
Fyrsti fundur hópsins verður síðar í þessum mánuði í Iqaluit á Baffinslandi sem tilheyrir Kanada .
Sá þetta bara auglýst " Ég sá þetta bara auglýst og sótti um , " segir Bjarni sposkur á svip þegar spurt er hvernig þetta hafi komið til .
Auglýsingin kom frá Fulbright-stofnuninni á Íslandi og mælti hún í framhaldinu með Bjarna við móðurstofnunina í Bandaríkjunum sem valdi hann síðan í hópinn .
" Þegar maður fer yfir listann yfir þessa sautján vísindamenn sýnist manni Fulbright-stofnunin hafa lagt upp með að hafa hópinn blandaðan , annars vegar reynda menn og hins vegar menn sem eru að stíga sín fyrstu skref á hinni akademísku braut .
Ætli ég teljist ekki tilheyra síðarnefnda hópnum , " segir Bjarni .
Rannsóknarverkefni verða unnin á sviðum orku , vatns , heilsu og innviða og mun Bjarni vinna verkefni sem tengist orkumálum .
Hann kveðst ekki í annan tíma hafa tekið þátt í eins áberandi verkefni , þar sem sendar séu út fréttatilkynningar frá bandaríska utanríkisráðuneytinu til að greina frá því .
Áformað er að vísindamennirnir hittist allir í þrígang á fundum á þessum átján mánuðum en þess á milli munu þeir bera saman bækur sínar í netheimum í gegnum einhvern rosalegasta fundarbúnað sem Bjarni hefur augum litið .
Hann mun vera úr fórum bandarísku utanríkisþjónustunnar .
" Orkuhópur verkefnisins er langstærstur og á fyrsta fundinum á Baffinslandi verður rætt hvernig hægt verði að flétta saman rannsóknaráherslum okkar og þessum einstaklingsverkefnum sem við ætlum að vinna að , " segir Bjarni .
Fékk hárblásarann á sig Verkefni Bjarna fjallar um tilkall Bandaríkjanna til landgrunnsins fyrir utan 200 sjómílur frá ströndum Alaska og ýmsar flækjur er skapast fyrir þær sakir að Bandaríkin eiga ekki aðild að hafréttarsáttmála Sameinuðu þjóðanna .
" Ég hef haft mikinn áhuga á þessu máli frá því ég stundaði meistaranám í Miami .
Tilkynnti þá prófessornum mínum , Bernard Oxman , sem er helsta nafnið í faginu í Bandaríkjunum , að Bandaríkjamenn gætu ekki gert tilkall til landgrunnsins .
Fékk þá hárblásarann á mig í tuttugu mínútur – og það kveikti enn frekar í mér .
" Hann hlær .
Spurður hver niðurstaðan sé segir Bjarni málið afar flókið og í raun ekkert eitt endanlegt svar til .
" Það á eftir að slá punkti fyrir aftan málið en í stórum dráttum snýst það um réttindi og skyldur ríkja sem ekki eiga aðild að tilteknum samningi .
" Bandaríkjamenn tóku nýverið við formennsku í Norðurskautsráðinu og tengist verkefnið því en stjórn Fulbright-stofnunarinnar er skipuð af forseta Bandaríkjanna .
" Það er mikil upphefð að komast inn í svona Fulbright-verkefni og harðkjarna stimpill til lengri tíma litið .
Ég hef strax orðið var við það en farnir eru að detta inn hjá mér alls kyns tölvupóstar um að taka þátt í hinu og þessu .
Þetta virðist því ætla að galopna fleiri dyr .
" Ekki þarf alltaf fína styrki til að opna dyr í fræðasamfélaginu .
Bjarni mun til dæmis dveljast við lagadeild Duke-háskóla í Bandaríkjunum sem gestafræðimaður á vormisseri 2016 en sú dvöl er afleiðing karókí-kvölds í Japan .
Nema hvað ? Bjarni ætlar þó að nota tímann við Duke til að sinna Fulbright verkefninu .
Gott að vera sleipur í karókí " Ég veit ekki hvort ég á að segja þessa sögu í fjölmiðlum en látum hana samt flakka , " segir Bjarni hlæjandi .
" Þegar ég var í doktorsnámi í Edinborg var ég að vinna aðeins með prófessornum mínum að dómsmálum fyrir alþjóðlegum dómstólum .
Var til dæmis í lagateymi Bangladess gegn Myanmar í dómsmáli um afmörkun hafsvæða í Bengalflóa .
Einn í teymi Myanmar kennir við Duke-háskóla og ég hitti hann aftur þegar ég var að halda erindi í Tókýó nokkru síðar .
Auðvitað enduðum við í karókí um kvöldið .
Fleiri virtir menn voru með í för og þetta hefur líklega verið eitt besta " career move " sem mér hefur flogið í hug .
Það getur borgað sig að hitta fólk og vera sleipur í karókí .
" Hann hlær .
Bjarni er mjög spenntur fyrir dvölinni við Duke .
Ekki nóg með að Duke sé háttskrifaður skóli á sviði vísinda heldur er lið skólans líka bandarískur meistari í háskólakörfubolta og úrslitakeppnin fer fram í mars .
" Þetta er skrifað í skýin , " segir Bjarni léttur í bragði en hann er forfallinn áhugamaður um körfubolta og iðkar þá ágætu grein í frístundum sínum .
Málefni norðurskauts verða sífellt fyrirferðarmeiri í hinni alþjóðlegu umræðu og Bjarni hlakkar til að kynna sér þau mál frekar gegnum verkefnið .
Miklir hagsmunir geti verið í húfi fyrir okkur Íslendinga .
" Annars snúast norðurskautsmál ekki bara um tækifæri , þau snúast líka um ógnir .
Við megum alls ekki horfa of þröngt á þessi mál enda ómögulegt að segja fyrir um hver þróunin verður .
Hlýnun jarðar getur ekki bara haft mikil áhrif á umhverfið heldur ekki síður á líf frumbyggjanna .
Það er að ýmsu að huga og mikilvægt að finna eitthvert jafnvægi sem flestir geta fellt sig við .
" Miklu fé varið í rannsóknir Á sviði hafréttarmála segir Bjarni mikla umræðu hafa átt sér stað um norðurslóðir en varla sé hægt að tala um átök í því sambandi .
Alltént ekki í samanburði við önnur hafsvæði , eins og til dæmis Suður-Kínahaf , þar sem allt logar í illdeilum .
" Vísindin eru í forgrunni varðandi norðurskautið og miklum fjármunum varið í rannsóknir .
Hvort tveggja er mjög ánægjulegt og full ástæða fyrir íslenska fræðimenn að gefa þessu svæði aukinn gaum .
" Norðurskautsmál hafa ekki verið áherslupunktur hjá Bandaríkjamönnum en margt bendir til þess að það sé að breytast .
" Það er mjög ánægjulegt , ekki síst fyrir okkur vísindamennina .
Sjálfur hef ég lengi haft áhuga á að tengjast þessu bandaríska vísindasamfélagi meira .
Það er mjög skemmtileg rannsóknamenning í Bandaríkjunum .
Umræðan opin og miklir peningar í umferð .
Ég held að veltan hjá Duke , einum og sér , í rannsóknum hafi verið 130 milljarðar króna á síðasta ári .
Það er einfaldlega galið .
Það sem menn vilja gera , það er gert .
" Doktorsverkefni Bjarna fjallaði um ytri mörk og afmörkun landgrunnsins utan 200 sjómílna og hafa greinar eftir hann um sama efni birst í fagtímaritum víða um heim .
Þá hefur honum verið boðið að flytja erindi um rannsóknir sínar allt frá Tromsö til Shanghai .
Í næsta mánuði gefur einn stærsti forleggjari lögfræðibóka í heimi , Brill / Nijhoff , út bók Bjarna , The Continental Shelf Beyond 200 Nautical Miles – Delineation , Delimination and Dispute Settlement , en hún byggist á doktorsritgerðinni sem hann varði við Edinborgarháskóla í árslok 2012 .
Tengslanetið mikilvægt " Ég setti mér fimm ára plan árið 2010 ; að klára doktorsritgerðina og þessa bók .
Það náðist og núna þarf ég að fara að gera aðra áætlun .
Þetta er mjög lifandi svið en mig langar að rannsaka ýmislegt annað .
Ég er mjög þakklátur fyrir viðtökurnar sem þessar rannsóknir mínar hafa fengið , mér hefur verið boðið mjög víða til að kynna þær og byggt upp gott tengslanet í leiðinni .
Það er gríðarlega mikilvægt í mínu starfi .
" Bjarni er eini núlifandi íslenski doktorinn í hafrétti en ein kona vinnur nú að doktorsverkefni sínu hjá sama leiðbeinanda í Edinborg , Alan Boyle .
" Ég fagna því .
Það verður gaman að fá annan íslenskan doktor á þessu sviði og ekki er verra að það sé kona .
Hafréttur er rosalegt karlafag , hver áttræði karlinn upp af öðrum á ráðstefnum .
" Spurður hvað sé brýnast í hafréttarmálum okkar Íslendinga um þessar mundir segir Bjarni það vera hver útkoman verði hjá landgrunnsnefnd Sameinu þjóðanna varðandi Reykjaneshrygg .
Sú niðurstaða gæti legið fyrir í lok sumars .
" Það mál er mjög stórt og getur skipt máli ekki bara fyrir Ísland heldur líka önnur ríki varðandi túlkun á hugtökunum " neðansjávarhryggur " og " neðansjávarhæðir " .
Ég gæti nefnt alls konar önnur mál , það er alltaf eitthvað í deiglunni , og það verður að segjast eins og er að þekking á hafréttarmálum mætti vera meiri hér á landi .
Það er verkefni sem ég gæti vel hugsað mér að koma meira að með einhverjum hætti .
Annars er þetta alltaf spurning um það hvort maður vill vera stórlax í lítilli tjörn eða síli úti á rúmsjó .
Mér finnst gaman að ferðast og kynnast framandi slóðum og til þess hef ég fengið tækifæri í mínu starfi til þessa .
Hver fer til dæmis til Iqaluit á Baffinslandi að eigin frumkvæði ? " Hann skellir upp úr .
Þarf ekki að ýta sér áfram Bjarni hefur lítið unnið fyrir íslensk stjórnvöld enn sem komið er en býr að reynslu af störfum fyrir önnur stjórnvöld .
" Ég hef unnið fyrir Bangladess og þvældist inn í hvalveiðimál Japans og Ástralíu gegnum prófessorinn minn í Edinborg .
Þá vann ég á sínum tíma skýrslu fyrir framkvæmdastjórn Evrópusambandsins varðandi lagalegar hliðar siglinga á norðurskautinu , " segir Bjarni og bætir við að hann sé kominn á þægilegan stað á sínum ferli .
Hann fái alls kyns boð upp úr þurru um þátttöku í alþjóðlegum rannsóknarverkefnum og þurfi ekki lengur að ýta sér áfram .
Þetta er þriðji veturinn sem Bjarni kennir við HR og kann hann því vel .
Hann kennir alþjóðalög í grunnnámi og hafrétt í meistaranámi , auk þess sem hann er að þróa nýjan kúrs um alþjóðalög og norðurskautið sem byrjað verður að kenna haustið 2016 .
" Laganámið hér í HR hefur byggst hratt upp .
Þá er skólinn orðinn gildur þátttakandi í rannsóknum á sviði orkumála .
Þetta er auðvitað mun minna samfélag en það sem ég kynntist í Miami og Edinborg en kosturinn við það er sá að það er mun auðveldara að koma hlutunum í verk .
Boðleiðirnar eru stuttar og stjórnsýslan mjög hröð .
Það kann ég að meta .
Þetta er líka skemmtilegur vinnustaður og tækifærin á hverju strái .
Ég geri fastlega ráð fyrir að vera hér áfram .
" Þá er bara að muna eftir aðgangskortinu .
