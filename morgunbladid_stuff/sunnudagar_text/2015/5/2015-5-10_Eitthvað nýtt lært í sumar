Auk hefðbundinna leikja- og íþróttanámskeiða er víða boðið upp á öðruvísi nálgun á sumarstarf barna og unglinga og svo leynast forvitnileg námskeið fyrir fullorðna inn á milli .
Júlía Margrét Alexandersdóttir julia@mbl.is Lestur í sumar Víða , bæði á höfuðborgarsvæðinu og úti á landi , geta bókaormar fengið útrás og hvatningu í svokölluðm Sumarlestri en það eru bókasöfnin sem halda utan um lesturinn sem standa á í allt sumar .
Markmiðið er að hvetja börn til að lesa í sumarleyfinu en skráning er yfirleitt í afgreiðslum bókasafnanna .
Leiklist í sumar Möguleikhúsið heldur alltaf skemmtileg sumarnámskeið fyrir börn en einnar viku námskeið verður í Gerðubergi í júní .
Farið er yfir spuna og leikæfingar og í lokin haldin smásýning fyrir aðstandendur þar sem hinir upprennandi ungu leikarar fá að spreyta sig .
Þá stendur Leynileikhúsið líka jafnan fyrir leiklistar- og söngnámskeiðum á sumrin .
Málaðu eins og gömlu meistararnir Það eru ekki bara skemmtileg sumarnámskeið í boði fyrir börn heldur stendur Myndlistarskóli Kópavogs til dæmis fyrir námskeiðum fyrir unga sem aldna .
Þannig geta þeir fullorðnu reynt að spreyta sig á listmálunartækni gömlu meistaranna .
Farið er yfir hvernig á að mála landslag og ferðast á staði sem veita innblástur , en listamenn á borð við Corot , Turner og Rubens eru sérstaklega skoðaðir .
Síðast en ekki síst er málað úti í náttúrunni .
Lært á hjólabretti Foreldrar hafa ekki endilega kunnáttu til að kenna ungviði sínu á hjólabretti og hafa ekki alltaf eldri systkini til að stóla á , sem er leiðinlegt þegar áhuginn er mikill .
Þeim má benda á að Brettafélag Hafnarfjarðar stendur fyrir hjólabrettanámskeiði fyrir 7-13 ára börn í sumar , bæði byrjendur en einnig þá sem vilja taka listir sínar á brettinu skrefinu lengra en þátttakendum er skipt í hópa eftir getu .
Æskusirkus Þeir krakkar , sem langar að læra hinar undraverðu jafnvægislistir sem sjá má í sirkus ; línudans , húla og loftfimleika , nú eða að vera ofboðslega fyndnir trúðar , eiga kost á að læra það í sumarskóla í Laugardal sem Sirkus Íslands stendur fyrir en kennt er í Ármanni .
Þess má geta að þjálfarar sem kenna þessar listir hafa áralanga reynslu og fyllsta öryggis er gætt .
Ungir uppfinningamenn Upprennandi uppfinningamenn geta í sumar fengið aðstoð við að koma uppfinningum sínum í framkvæmd hjá Litla uppfinningaskólanum .
Það er Klifið , skapandi fræðslusetur , sem stendur að baki námskeiðunum sem verða bæði í Hafnarfirði og í Garðabæ .
Á námskeiðinu verða búin til líkön og frumgerðir og einnig verður tölvutækni nýtt til að þróa verkefnin .
