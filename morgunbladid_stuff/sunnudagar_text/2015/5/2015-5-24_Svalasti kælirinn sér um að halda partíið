Skipulagning útilegu getur verið hvimleið og tímafrek enda fjöldinn allur af plássfrekum munum sem þarf að taka með og takmarkað pláss í bílnum .
Fyrirtækið Coolest Cooler telur sig hafa séð við þessum leiðindum með því að setja á markað kæliskáp sem er í senn blandari , blátannarhátalari , USB-hleðslutæki , flöskuopnari og hirsla .
Græjuna má nota á tjaldsvæðinu , í lautarferðinni , ströndinni , grillpartíinu eða hvar sem er utandyra .
Blandarinn sem fylgir með er fullkominn til að blanda svaladrykki á borð við smoothie eða margarítur .
Hann er einfaldlega festur ofan á lokið á kælinum .
Spenna hans er um 18 volt og ein hleðsla dugar til að gera um 16 skammta , þ.e. 6 gallon eða 22,7 lítra af svaladrykkjum .
Slíkt ætti að duga fyrir flestallar grillveislur eða partí .
Þá er hægt að hlusta á tónlist úr þráðlausum hátalara í gegnum blátönn en hleðslan endist í heilar átta klukkustundir .
Kælirinn er að sjálfsögðu á hjólum , með handföngum og með öfluga LED-lýsingu að innan .
Framleiðsla kælisins var fjármögnuð í gegnum Kickstarter í fyrra .
Hægt er að panta hann á heimasíðunni coolest.com en hann verður sendur til viðskiptavina í júlí næstkomandi .
Þá gera aðstandendur fyrirtækisins ráð fyrir að hægt verði að kaupa kælinn í verslunum árið 2016 .
Þeir eru jafnframt í leit að dreifingaraðilum sem hafa áhuga á að selja hann og geta áhugasamir haft samband í gegnum heimasíðuna .
