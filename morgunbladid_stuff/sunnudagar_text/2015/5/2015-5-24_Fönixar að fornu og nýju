Senn er liðið ár síðan hin skeggjaða Conchita Wurst vann Söngvakeppni evrópskra sjónvarpsstöðva .
Hið kaþólska Austurríki átti svolítið erfitt með að finna henni stað í þjóðarsálinni bæði fyrir og eftir keppnina og mörgum íhaldssamari borgurum þótti nóg um þegar smástelpur fóru að mála á sig skegg í stórum stíl til að líkja eftir Conchitu sinni .
Aðrir hafa hins vegar tekið boðskap hennar fagnandi og séð tækifæri fyrir land og þjóð til að hrista endanlega af sér hlekki fortíðar og taka sér stöðu í framvarðarsveit þeirra sem standa fyrir jafnrétti og kynfrelsi .
Hafdís Erla Hafsteinsdóttir hahahafdis@googlemail.com Í rauninni byrjar sagan í austurríska raunveruleikaþættinum Die große Chance , sem sver sig í ætt við Americal Idol og slíka þætti , fyrir fjórum árum .
Inná sviðið stormar hávaxin , grönn kona með sítt og mikið hrafnsvart hár og myndarlegt alskegg .
Þar sem raunveruleikasjónvarp lifir fyrir dramatík og tilfinningalegt uppnám voru viðbrögðum áhorfenda í salnum gerð góð skil .
Áhorfendur heima sáu hvernig fólk hristi höfuðið , gapti , stóð á öndinni og allt það sem við gerum þegar við viljum sýna vandlætingu okkar og hneykslun .
Dómararnir reyndu að halda andlitinu og bjarga sér fyrir horn með lélegum bröndurum á borð við " ég veit ekki alveg hvað þú ert , en ég elska skóna þína " .
Þegar keppandinn hóf svo upp raust sína sló þögn á salinn , hneykslunin breyttist í undrun og að lokum í aðdáun og dúndrandi lófaklapp .
Salurinn stóð upp og fagnaðarlátunum ætlaði aldrei að linna .
Fyrsta opinbera framkoma Conchitu Wurst var í raun austurrískt Susan Boyle móment , en hver man ekki eftir luralegu , skosku söngkonunni sem vann hug og hjarta hins vestræna heims í þættinum Britain ´ s got Talent .
Það er að segja útgáfa raunveruleikasjónvarpsins af sögunni um Litla ljóta andarungann .
Conchita tók þátt í forkeppninni 2012 Satt best að segja hefði Eurovision-ævintýri Conchitu átt að hefjast tveimur árum fyrr .
Árið 2012 keppti hún í austurrísku forkeppninni með laginu That is what I am sem var þvottekta júrósmellur , með góðu bíti og fallegum boðskap sem hefði verið skothelt í keppnina .
Henni varð þó ekki kápan úr því klæðinu , því dúettinn Trackshittaz bar sigur úr býtum með þvælukennt rapp um hvernig konur ættu að hrista rassinn .
Herlegheitin þóttu í besta falli kjánaleg og vermdu þeir botnsætið í undanúrslitunum það árið .
Austurríska ríkisútvarpið fékk skömm í hattinn úr eigin ranni fyrir lágkúru og lélegan smekk og var það úr að tveimur árum síðar var forkeppninni sleppt og Conchita fengin til verksins að almenningi forspurðum .
Fæstum þótti það neitt tiltökumál , enda var áhugi á keppninni í algeru lágmarki .
Austurríki hafði aðeins einu sinni unnið keppnina , árið 1966 með ballöðunni Merci , Chérie í flutningi Udo Jürgens , eins ástsælasta og dáðasta söngvara Austurríkis á seinni hluta tuttugustu aldar .
Ballaðan , sem og Udo sjálfur hefur mjög nostalgískan sess í austurrískri þjóðarsál sem tákn um gamla og góða tíma .
Þegar konur voru konur , karlar voru karlar og lífið í heild sinni einfaldara .
Síðan að Udo sigraði hefur samfélagið hins vegar orðið töluvert flóknara og gengi Austurríkis í Söngvakeppninni verið eftir því .
Eftir að riðlakeppnin var tekin upp heyrði það til undantekninga ef Austurríki náði að komast í aðalkeppnina .
Svo lítill var áhuginn að Austurríki tók jafnvel ekki þátt þónokkrum sinnum og virtist flestum standa á sama .
Því vakti útnefning Conchitu enga sérstaka athygli í Austurríki til að byrja með , en þegar nær dró keppninni og skeggjaða dívan fór að vekja alþjóðlega athygli kom annað hljóð í strokkinn .
Annars vegar var austurríska ríkisútvarpinu hrósað fyrir hugrekki en hins vegar voru þeir þó háværari sem sem þvertóku fyrir það að Conchita skyldi vera fengin til að vera framlag þjóðarinnar .
Kabarett-söngvarinn Alf Poier sem kom Austurríki í 6. sæti í keppninni árið 2003 , sem var besti árangur þjóðarinnar síðan 1966 , lét hafa eftir sér að viðrini á borð við Conchitu ættu heima á sjúkrastofnum , ekki upp á sviði og alls ekki í nafni Austurríkis .
Stjórnmálamenn á borð við H.C .
Strache , formaður Frelsisflokkins FPÖ , flokks Jürgs heitins Haiders , tók í sama streng og sagði Conchitu vera tákn um úrkynjun , spillingu og hnignun .
Þessar raddir þögnuðu mjög snögglega eftir að Conchita og fönixinn hennar tóku keppnina með trompi í Kaupmannahöfn í fyrra .
Þar með öðlaðist Austurríki , sem í hugum flestra Evrópubúa hafði frekar óspennandi ímynd sem hverfist um alpamenningu og Mozart , nýja þjóðargersemi , sem var alls kostar ólíkt nokkru því sem landið var áður þekkt fyrir .
Á meðan andstæðingar Conchitu Wurst hennar átu týrólahattinn sinn í laumi eftir keppnina kepptust aðrir við að ausa hana lofi .
Fjölmargir stjórnmálamenn , þeirra á meðal kanslari Austurríkis , lýstu því yfir að Conchita væri fulltrúi hins nýja Austurríkis þar sem frelsi , mannréttindi og fjölbreytileiki væru í fyrirrúmi .
Conchita og fönixinn hennar væru tákn nýrrar Evrópu sem , með Austurríki í broddi fylkingar , hefði umburðarlyndi og virðingu að leiðarljósi .
Nafn Conchitu dregið inn í deilur um þjóðsönginn En þeir sem allra helst þráðu að komast á fönixaskytterí komust í færi örskömmu seinna .
Í byrjun júní 2014 , nokkrum vikum eftir sigurinn í Kaupmannahöfn , var austurríski þjóðlagarokkarinn Andreas Gabalier fengin til að syngja þjóðsönginn við upphaf austurríska Formúlu 1 kappakstursins .
Sem er ekki í frásögur færandi , nema að Gabalier söng viljandi eldri útgáfu þjóðsöngsins sem var felld úr gildi þann 1. janúar sama ár .
Í einni ljóðlínu eldri útgáfunnar stendur að landið tilheyri hinum miklu sonum þjóðarinnar , en í nýrri útgáfunni hefur dætrum þjóðarinnar verið bætt við .
Einn af þeim sem gerðu athugasemd við flutning Gabaliers var ráðherrann Gabriele Heinisch-Hosek , sem birti mynd á Facebook og Twitter þar sem hún hélt á útprentuðum texta þjóðsöngsins með umræddri textalínu um hina miklu syni og dætur letraðri með rauðu .
Þessi saklausi gjörningur ráðherrans dró heldur betur dilk á eftir sér .
Fúkyrðum , svívirðingum og jafnvel hótunum rigndi yfir ráðherrann á samfélagsmiðlunum .
Það er svo sem ekkert nýtt að internetið sé notað til að hreyta ónotum í stjórnmálamenn , en það sem kom á óvart við mál Heinisch-Hosek var magn og umfang umræðunnar , en fjölmiðlasérfræðingar telja að sjaldan eða aldrei hafi slíkt stafrænt moldviðri verið magnað upp í austurrískri pólitík .
Moldviðrið náði að endingu langt út fyrir internetið , blöðin fylltust af lesendabréfum , blásið var til hringborðsumræðna og svo mætti lengi telja .
Kjarninn í gagnrýninni á ráðherrann kom frá hinum íhaldssama , kaþólska hluta Austurríkis , sem krafðist þess að þjóðsöngurinn yrði færður í sitt upprunalega horf og fannst frjálslyndi og pólitísk rétthugsun nútímans gengin of langt .
Á milli línanna mátti lesa að mörgum fannst líkt og einhver hluti sjálfsmyndar þeirra væri að hverfa og þeim væri ógnað .
Ímynd Conchitu kom síendurtekið fram í umræðunum og þá sem táknmynd um endalok samfélagsgerðar sem margir vildu verja með kjafti og klóm .
Conchita var hins vegar með sigri sínum og vinsældum bæði innanlands og utan , orðin nær ósnertanleg og því utan við skotlínu þeirra sem fannst hún ögra íhaldssömum og kaþólskum gildum .
Heinisch-Hosek var aftur á móti ósköp venjulegur pólitíkus og því prýðilegt skotmark fyrir þá sem vildu veita reiði sinni og ótta útrás .
Hins vegar lítur út fyrir það að andstæðingar Conchitu og málsvarar íhaldssemi þurfi litlar áhyggjur að hafa .
Þrátt fyrir hástemmdar yfirlýsingar stjórnmálamanna um hið nýja Austurríki í kjölfar sigursins í fyrra , hefur lítið breyst .
Launamunur kynjanna er ennþá einn sá mesti í Evrópu og lítið hefur þokast í réttindabaráttu hinsegin fólks á þessu ári sem liðið er .
Hjónabönd samkynja para eru ekki leyfileg , ættleiðingar nánast ómögulegar og fátt sem bendir til þess að vilji sé til að gera miklar lagabætur .
Vinsældirnar ná út fyrir átakalínur samfélagsins Á sama tíma og Vínarborg klæðir sig í sparifötin fyrir Söngvakeppnina og vill halda á lofti boðskap Conchitu um umburðarlyndi og fjölbreytileika , m.a. með því að skipta hefðbundnum fígúrum á umferðarljósum út fyrir myndir af samkynja pörum á völdum stöðum í borginni , er það staðreynd að tæplega helmingur af hinsegin fólki í Vínarborg þorir ekki að koma út úr skápnum á vinnustað og líkamsárásir á hinsegin fólk gerast að meðaltali vikulega á götum úti , samkvæmt nýlegri rannsókn .
Hins vegar hefur Conchita ýtt Austurríki út á braut sem hinum íhaldssamari armi mun veitast erfitt að snúa þjóðinni af .
Því þrátt fyrir að vera umdeild nýtur hún jafnframt gríðarlegra vinsælda og ótrúlegt nokk eru þær vinsældir ekki bundnar við einn samfélagshóp heldur ná út fyrir flestar átakalínur samfélagsins .
Einn af þeim fyrstu til að óska Conchitu til hamingju með sigurinn var sjálfur kóngurinn Udo Jürgens , sem sagði hana vera frábæran listamann .
Þetta kom nokkuð á óvart þar sem hann hafði ekki verið talinn sá allra frjálslyndasti .
Blaðamenn götublaðanna héldu margir hverjir að þeir gætu komist í feitt með því að veiða eitthvað uppúr Udo Jürgens sem gæti bætt á togstreituna milli gamalla hefða og nýrra hugmynda og þar með stillt Udo upp sem fulltrúa hins gamla , einsleita og þjóðernissinnaða Austurríkis á móti Conchitu sem væri þá boðberi alþjóðahyggju , frjálslyndis og fjölbreytileika .
En gamli maðurinn stóð í lappirnar og lét ekki afvegaleiða sig .
Austurríki hefði alið af sér bæði syni og dætur og því væri sjálfsagt að allra væri getið í þjóðsöngnum en ennfremur hefði Conchita gullfallega rödd og landi og þjóð til sóma .
Hann sagðist meira að segja vel geta hugsað sér að syngja dúett með henni , jafnvel á keppninni sjálfri .
Til þess mun þó ekki koma því Udo Jürgens lést seint á síðasta ári , áttræður að aldri .
Það mun teljast líklegt að hans verði minnst á einhvern hátt á stóra sviðinu á laugardaginn og væri það ekki á einhvern hátt fallega táknrænt ef dívan sjálf , arftakinn , myndi taka eitt af lögunum hans og þar með loka hringnum ? Höfundur er sagnfræðingur og býr í Vínarborg .
