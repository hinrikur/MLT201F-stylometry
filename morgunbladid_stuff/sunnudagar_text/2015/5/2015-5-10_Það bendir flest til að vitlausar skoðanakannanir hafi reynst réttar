Já , hvað er sannleikur ? Sú spurning hefur vakað lengi , jafnvel um þúsundir ára .
Okkur finnst flestum , kannski öllum , sjálfsagt markmið að standa með sannleikanum , þótt spurningin í bréfsbyrjun sýni óvissu um skilgreiningu hans og afmörkun .
Munaðarlaus með mörg foreldri Valdamikil öfl hafa notað ólíkar aðferðir til að komast fyrir þann vanda að sannleikurinn sé þokukenndur .
Forðum tíð afgreiddu kirkjuþing vafa sem sneri að sannleikanum eða páfinn í Róm einn og sjálfur og keisarar og kóngar þar áður .
Í alræðisríkjum er sannleikurinn tilkynntur og honum fylgt eftir með valdi sem gefur engin grið .
Í Norður-Kóreu þarf ekki að efast um neitt , hvorki stórt né smátt .
Kennslubækur þar upplýsa að Kim Jong-il , gamli einvaldurinn þar , hafi farið 11 holur í golfi í einu höggi .
Það er bæði mikið afrek og um leið sannleikur sem ekki er hollt að efast um .
Stóru alræðisríkin bjuggu við Stóra sannleik sem auðveldaði alla tilveruna og sparaði mikinn tíma , sem í vanþroskaðri ríkjum fer í rökræður og fjas .
En jafnvel þar sem frelsi og lýðræði er í hávegum haft , þótt hvorugt sé þar takmarkalaust , vex nú tilhneiging til að banna mönnum að efast um ákveðin " sannindi " .
Ríkið sjálft er ekki endilega handhafi sannleikans í þeim tilvikum , þótt stjórnmálastéttin sé veik fyrir honum , einkum þeir óburðugustu í þeirri stétt .
Tilteknir málaflokkar eru undirlagðir rétttrúnaði og þeir sem spila ekki með eru umsvifalítið sakaðir um fordóma eða þaðan af verri samfélagslega glæpi .
Hópar og einstaklingar , sem eru algjörlega sannfærðir um tiltekið efni , virðast telja að þar með breytist það í sannleika sem sé annarlegt ef ekki óheimilt að efast um .
Þessa verður vart á sífellt fleiri sviðum þjóðlífsins og friðsamir menn láta það of oft yfir sig ganga .
Kosningar og kerfi þeirra Kosningarnar í Bretlandi s.l. fimmtudag voru eftirtektarverðar .
Ekki aðeins það , hve úrslitin virtust koma mönnum í opna skjöldu , heldur kom mun fleira til .
Breska kosningakerfið sýndi á sér kunnuglega hlið , en hún var nú óvenjulega æpandi .
Skoski þjóðarflokkurinn ( SNP ) fékk tæp 4,8 % greiddra atkvæða í landinu og það dugði honum til að fá 56 sæti á þinginu í London .
Á Íslandi hefðu stjórnmálafræðingar í sjónvarpssal án tafar útnefnt flokkinn UKIP sigurvegara kosninganna .
En formaður flokksins hefur nú sagt af sér vegna þess hvernig fór .
UKIP varð þriðji stærsti flokkur Bretlands eftir kosningarnar .
Hann fjórfaldaði atkvæði sín og fékk 3.850.000 atkvæði eða 12,6 % þeirra allra .
En hann fékk þó aðeins 1 mann kjörinn .
Íhaldsflokkurinn fékk rúm 36% atkvæðanna og 331 þingmann .
Það voru því 3.850.000 atkvæði á bak við hvern ( einn ) þingmann UKIP en 34.000 atkvæði á bak við hvern þingmann íhaldsmanna .
Hefði Cameron fengið þingmenn í sama hlutfalli við fylgi og Nigel Farage , leiðtogi UKIP , hefði hann átt að fá tæplega 3 þingmenn .
Hefði UKIP hins vegar fengið þingmenn í sama hlutfalli og SNP hefði formaðurinn gengið brosandi út að eyrum , með bjórglas í hendi , og leitt fylkingu 147 þingmanna inn í þinghúsið .
Og hann hefði í framhaldinu ráðið því hvor stórflokkurinn leiddi ríkisstjórn í Bretlandi .
Er ekki allt í lagi ? Ekki er ólíklegt að langflestir Íslendingar séu sannfærðir um að breska kerfið feli í sér óþolandi mismunun og afskræmi áhrif atkvæðisréttar manna og spyrji sem svo hvort lýðræðislegar leikreglur gildi í raun .
Íslendingar hafa um fremur skamma hríð búið við þingbundna stjórn borið saman við Breta .
Og lengi vel þjakaði misvægi atkvæða þingræðið verulega .
Stjórnmálalegar áherslur þjóðarinnar skiluðu sér illa inn á löggjafarsamkunduna .
Þessi mismunun á vægi atkvæða hefur verið leiðrétt í áföngum og að auki sett regla um það , hver hún megi mest vera .
Þá hefur með lögum verið séð til þess að einstök framboð og flokkar hafi áhrif í þingsalnum í samræmi við fylgi meðal kjósenda .
Þó segja ýmsir enn af sannfæringu og hafa nokkuð til síns máls að ótækt sé að fallast á nokkra mismunun á milli kjósenda og rétt áhrif flokkanna í þingsalnum breyti engu um það aðalatriði .
Þetta sé sannleikur hafinn yfir karp og varla hægt að sætta sig við að menn viðri önnur sjónarmið .
Óhjákvæmilegt sé því að gera landið að einu kjördæmi til að tryggja fullnægjandi jöfnun .
Það fyrirkomulag komi að auki í veg fyrir kjördæmapot , sem sé ein af uppsprettum spillingar í stjórnmálunum .
Kjördæmapot og kröfuhafapot Í námunda við allar stærstu lýðræðislegar löggjafarsamkundur heims starfa svokallaðir " lobbýistar " .
Þeir hafa víðast formlega réttarstöðu og þeir eru skráðir sem slíkir .
Þúsundir manna starfa sem lobbýistar og á bak við þá standa gjarnan mjög fjársterkir aðilar , svo sem stórfyrirtæki , fjárfestingarsjóðir , verkalýðsfélög eða hagsmunagæslufélög , svo sem Samtök skotvopnaeigenda , flugfélaga , matvælaframleiðenda , svo fáein dæmi séu nefnd .
Áhrif slíkra aðila eru þúsundfalt meiri en hinna svokölluðu kjördæmapotara á Íslandi .
Íslendingar hafa nýverið fengið smjörþef af starfsemi lobbýista í óvæntri mynd þegar glitt hefur í umsvif " kröfuhafa " eftir að bankakerfið fór á hliðina .
Evrópusambandið hefur sérstöðu í aðkomu lobbýista að starfsemi sinni , sem í svo mörgu öðru .
Þar hafa lobbýistar margfalt meiri áhrif á setningu reglna og tilskipana en útsendarar einstakra ríkja , svo ekki sé minnst á þjóðþingin þeirra , sem fá í pósti texta til afgreiðslu , fullgerða og óumbreytanlega .
Þó vill svo undarlega til , að sumir þeirra sem hérlendis vilja steypa öllum kjördæmunum í eitt , til að losna við kjördæmapot og atkvæðamisvægi , vilja endilega farga bæði fullveldi og raunverulegu lýðræði með því að ganga í Evrópusambandið .
Skörpum skjátlaðist Í aðdraganda bresku kosninganna þóttust menn sjá fyrir að nú , eins og árið 2010 , yrði útkoma kosninganna sú , að menn sætu uppi með " uppnámsþing " ( hung parliament ) , þar sem enginn einn flokkur næði hreinum meirihluta .
Í því samhengi var rætt um það í íslenskri umræðu , að þetta sýndi að kerfi einmenningskjördæma í Bretlandi væri gengið sér til húðar .
En við þá ályktun verður að gera athugasemd .
Það gæti vissulega litið svo út , að stjórnmálaelítan í London hefði ríghaldið í þetta kerfi til að tryggja hagsmuni sína og völd .
En þótt kerfið sé orðið gamalt hefur það alveg nýlega fengið nýtt lýðræðislegt umboð .
Frjálslyndi flokkurinn setti það að skilyrði fyrir því að taka þátt í ríkisstjórnarsamstarfi með Íhaldsflokknum árið 2010 að þjóðaratkvæði myndi fara fram um það , hvort taka skyldi upp hlutfallskerfi ( eins og það íslenska ) í kosningum .
Við það þjóðaratkvæði myndu öll atkvæði vega jafnþungt .
Þessar kosningar fóru fram á miðju síðasta kjörtímabili og breska þjóðin hafnaði því með verulegum meirihluta að hverfa frá einmenningskjördæmum .
Vísast þykir einhverjum slík niðurstaða óboðleg og stangast á við bæði réttlæti og sannleika .
En hún var þó lýðræðisleg niðurstaða , hvað sem öðru líður .
Frjálslyndi flokkurinn tapaði illa í kosningunum s.l. fimmtudag .
Flokkurinn vildi á sínum tíma fá breytingu á kosningakerfinu og sagðist sannfærður um að það væri réttlætismál .
Réttlætismálið féll raunar að þeirri staðreynd að flokkurinn hefur iðulega fengið færri þingmenn kosna en hlutfallslegt fylgi hans hefur verið .
Í kosningunum nú fengu frjálslyndir 8 þingmenn en UKIP , flokkur með nærri þrefalt meira fylgi en þeir , aðeins 1 þingmann .
Hefðu frjálslyndir notið hlutfallsreglu til fulls hefðu þeir náð um 30 þingmönnum , en UKIP á milli 70 og 80 .
En breska þjóðin hefur sem sagt nýlega áréttað að hún vill ekki hlutfallskerfið og það er sá sannleikur sem menn verða að hlíta , a.m.k. um sinn .
Af hverju urðu allir hissa ? En hvers vegna komu bresku kosningarnar svona mikið á óvart .
Ástæðan er einföld .
Það er vegna þess að menn eru svo vanir því að skoðanakannanir mæli fylgi flokka af svo miklu öryggi , að kosningar séu nánast aðferð til að færa niðurstöður þeirra í lögmætt form .
Hér á landi hafa " mælingamenn " síðustu árin farið mjög nærri endanlegri niðurstöðu .
Við umræður um úrslit að kvöldi kjördags eru þau ekki mæld við kosningarnar þar á undan , heldur við hitt , hvort fylgið hafi reynst pínulítið meira eða minna en kannanir sýndu , svo fáránlegt sem það er .
En í Bretlandi virtust kannanir að þessu sinni hafa mislesið stöðuna vikurnar fyrir kjördag .
Fram á síðasta dag sýndu þær allar svipaðar niðurstöður .
Fylgi stóru flokkanna tveggja virtist hnífjafnt og þar sem einhverju skeikaði kom Verkamannaflokkurinn örlítið skár út .
Þruman En um leið og kjörstöðum hafði verið lokað birtu stóru stjórnvarpsstöðvarnar sameiginlega útgönguspá .
Hún sýndi allt aðra niðurstöðu .
Íhaldsflokkurinn yrði áfram stærsti flokkurinn með 316 þingmenn .
Flokkurinn myndi bæta við sig 10 þingmönnum og vanta aðeins 10 til að ná hreinum meirihluta .
Verkamannaflokkurinn fengi aðeins 239 þingmenn .
Því var spáð að Skoski þjóðarflokkurinn fengi 58 þingmenn af þeim 59 sem Skotar senda á þingið í Westminster , en flokkurinn hafði aðeins 6 þingmenn þar á síðasta kjörtímabili og myndi nánast þurrka Verkamannaflokkinn út í Skotlandi .
Þá sagði spáin að hinn stjórnarflokkurinn , Frjálslyndi flokkurinn , hryndi til grunna , fengi 10 þingmenn og tapaði 56 .
Þessi útgönguspá kom eins og þruma .
Hún hljómaði vel í eyrum íhaldsmanna , en þeir trúðu henni varlega .
Forystumenn Verkamannaflokks og Frjálslynda flokksins neituðu hins vegar að trúa .
Þeir töldu þessa spá , sem stangaðist algjörlega á við allar hinar , ekki líklega til að standast .
Paddy Ashdown , fyrrverandi formaður Frjálslynda flokksins , sagðist myndu éta hattinn sinn opinberlega reyndist útgönguspáin rétt .
Ed Balls , talsmaður fjármála í skuggaráðuneyti Milibands , taldi eftir birtingu spárinnar að Cameron forsætisráðherra næði ekki meirihluta að baki sér og því myndi drottningin í kjölfarið fela sínum formanni stjórnarmyndun .
Aðeins 12 tímum síðar hafði Ed Balls tapað sínu þingsæti til Íhaldsflokksins og Ed Miliband hafði sagt af sér sem formaður flokksins .
Stöðvarnar töldu ástæðulaust að efast um útgönguspána , þótt vissulega yrði að reikna með skekkjumörkunum .
Og það reyndist rétt , en skekkjumörkin " stóðu með " íhaldsmönnum en ekki Verkamannaflokknum og frjálslyndum .
Íhaldsmenn fengu hreinan meirihluta á þingi , 331 af 650 en ekki 316 eins og spáð var .
Verkamannaflokkurinn fékk 232 þingmenn en ekki 239 eins og spáð var .
Og Frjálslyndi flokkurinn fékk aðeins 8 en ekki 10 .
Nú vilja stjórnmálamenn láta rannsaka hvers vegna skoðanakannanir lásu stöðuna svona illa .
En það er ekki endilega víst að þær hafi gert það .
Við vinnslu útgönguspárinnar var rætt við kjósendur sem komu af kjörstað .
Þá kom í ljós að " óákveðnir " ætluðu að halla sér að Íhaldsflokknum á Englandi á lokasprettinum .
Ástæðan var m.a. sú , að þeim leist ekki á hugsanlegt bandalag Milibands og Skoska þjóðarflokksins að kosningunum loknum .
Þá myndi síðarnefndi flokkurinn ekki aðeins ráða einn málum Skotlands heldur hafa úrslitaáhrif á öll málefni Stóra-Bretlands og það í krafti aðeins 4,8% atkvæða á landsvísu .
Það væri handan við öll mörk .
