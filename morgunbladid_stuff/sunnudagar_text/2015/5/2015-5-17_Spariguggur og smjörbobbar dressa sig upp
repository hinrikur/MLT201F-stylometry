Það hafa örugglega allir heyrt sögur af kolbrjáluðum íslenskum spariguggum ( og smjörbobbum ) sem tryllast þegar þær ( þeir ) komast í amerísk moll .
Meira að segja Egill Helgason montaði sig af því í vikunni að vera loksins staddur í Mall of America , sem þykir eitt metnaðarfyllsta moll Ameríku .
Það hlýtur að segja eitthvað ! Það var kannski örlítið meiri stemning í mollunum þegar dollarinn var í 60 krónum en það má alltaf reyna að keyra upp stemninguna þótt maður fái kannski ekki alveg jafnmikið fyrir fimmhundruðkallinn og áður .
Eitt er þó víst að þegar spariguggurnar og smjörbobbarnir komast í Outlet moll þá er yfirleitt hægt að gera hin prýðilegustu kaup .
Ég er ekki fylgjandi því að fólk fylli ferðatöskur sínar af einhverju drasli sem það síðan aldrei notar heldur vil ég að fólk vandi valið .
Kaupi fáar en vandaðar flíkur .
Í Ameríku er hagkvæmast að kaupa hönnun þarlendra hönnuða , en allt fíneríið frá Evrópu er mun dýrara í Bandaríkjunum .
Eftir mikið og valdeflandi sparnaðartímabil var kærkomið að endurnýja sig örlítið í Arundel Mills Outlet Shopping Mall , sem er mitt á milli Washington DC og Baltimore í Bandaríkjunum .
Það sem er skemmtilegt við þann stórkostlega stað er að flestar verslanirnir eru " outlet " eða " last call " .
Á þessum stað er hægt að gera góð kaup á fíneríi frá Michael Kors , Victoria ' s Secret , Marc Jacobs , J. Crew , Calvin Klein , GAP , Pink og Old Navy svo einhverjar séu nefndar .
Í lífinu eru það samt sem áður ekki verslunarferðir sem krydda tilveruna heldur samferðafólkið ( svona svo því sé haldið til haga ) .
Þess vegna er ágæt regla að fara aldrei í moll með leiðinlegu fólki .
Þegar ég tók einn hring eða tvo í Arundel Mills-outlettinu var ég í frekar góðum félagsskap karla og kvenna .
Fyrrverandi formaður verkalýðsfélags og núverandi vinnufélagi minn sannfærði mig til dæmis um að ég yrði að eignast ermalausan diskósamfesting frá Michael Kors .
Hann mælti eindregið með því að ég skipti beltinu sem fylgdi með út fyrir gullbelti .
Ég yrði mun flottari þannig sagði hann .
Ég hlustaði með athygli og borgaði með bros á vör .
Það færðist ekki almennilegt fjör í leikinn fyrr en við komumst í Saks og Neiman Marcus í mollinu góða .
Í þessum báðum verslunum eru seldir afgangar frá frægustu hönnuðum heims .
Það er þó ekkert sem segir að um ljótasta dótið frá hverjum og einum sé að ræða því smekkur fólks er jú misjafn og eins og allar hagsýnar húsmæður vita eru afgangar einungis af hinu góða .
Til að bera kennsl á fínerí er nauðsynlegt að hafa fólk með sér sem er með gott auga fyrir verðmætum .
Á þessum tímapunkti í mollinu var ég með tvær hjálparhellur og æstum við hver aðra upp í mátun á Diane von Furstenberg-kjólum .
Æsingurinn var svo mikill að ein af okkur læstist úti í mátunarklefanum og á tímabili vorum við allar þrjár að máta kjóla hver annarrar .
Þegar ég kom heim áttaði ég mig á því að ég væri stoltur eigandi þriggja Furstenberg-kjóla sem höfðu þá sérstöðu að vera hver í sinni stærðinni .
Það er því eins gott að ekkert klikki í þvottahúsinu þegar minnsti kjóllinn verður þveginn í fyrsta skipti svo hann endi ekki í búningakassa sonar míns .
martamaria@mbl.is 