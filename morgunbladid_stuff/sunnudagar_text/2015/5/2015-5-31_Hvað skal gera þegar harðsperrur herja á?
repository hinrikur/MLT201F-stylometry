Margir kannast við að fá harðsperrur eftir góðan sprett í ræktinni og nú þegar sumarið er farið að láta á sér kræla eru eflaust margir sem hamast við að koma sér í gott form .
Mikill hamagangur getur valdið harðsperrum sem , enda þótt þær merki yfirleitt að vöðvarnir séu að styrkjast , eru afar óþægilegar .
En hver er besta leiðin til að losna við óþægindin ? Það kynni að koma mörgum á óvart að ein besta leiðin er að hreyfa sig enn meira .
Þá gildir að taka léttar æfingar í bland við þær erfiðu og kæla sig niður eftir æfingu með áreynsluminni hreyfingu .
Annað bragð sem grípa má til er að hita þau svæði líkamans sem urðu hvað verst úti .
Að skella sér í heita pottinn getur örvað blóðflæði líkamans og hraðað batanum , en þá er mikilvægt að hafa vökvajafnvægið í huga og þamba nóg af vatni áður en hoppað er ofan í .
Önnur leið sem má reyna er að nudda vöðvann þar sem maður finnur fyrir harðsperrum .
Samkvæmt heimildum Sunnudagsblaðsins virkar sænskt nudd sérstaklega vel enda notast það við fjölbreyttar aðferðir þegar húðin er nudduð .
Þá kynni að koma sumum á óvart að sumar rannsóknir benda til þess að koffein í hóflegu magni virðist líka hraða batanum .
Á heildina litið virðast þetta góðar fréttir fyrir þá sem kljást við harðsperrur , en hver hefur nokkurn tíma slegið hendinni á móti rjúkandi kaffibolla , nuddi og heitum potti ? 