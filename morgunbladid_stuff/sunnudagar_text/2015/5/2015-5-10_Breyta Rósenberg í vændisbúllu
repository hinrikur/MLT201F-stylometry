" Ég hef verið mjög heilluð af þessari tónlist síðan ég var rétt um tvítugt og var í mínu söngnámi , " segir Brynhildur Björnsdóttir söngkona sem ásamt Aðalheiði Þorsteinsdóttur píanóleikara skapar óvenjulega stemningu á Kaffi Rósenberg núna á mánudagskvöldið , 11. maí .
Staðnum ætla þær að breyta í ódýra og tötralega knæpu þar sem þemað er vændiskonur , viðskiptavinir og glasaguddur .
Á tónleikunum verða flutt lög eftir Kurt Weill við texta Bertolds Brechts og fleiri en yfirskrift tónleikanna er Hin ramma ánauð kynlífsins .
" Titillinn kemur úr einu laginu og er þýðing Þorsteins Gylfasonar , sem þýddi mikið af þessum textum .
Það sem er svo grípandi við þessi verk er að þótt laglínurnar séu undursamlegar fallegar eru textarnir afar óhugnanlegir þar sem hver einasta kona sem talar er vændiskona sem hefur upplifað allt annað en goðsögnina um hina hamingjusömu hóru heldur verið beitt miklu ofbeldi .
Þá skín tvískinnungur þessa tíma líka vel í gegn þar sem kúnnarnir voru þeir sem fordæmdu vændiskonurnar í opinberri umræðu að degi til en keyptu svo þjónustu af þeim á nóttunni .
" Kvöldið er blanda af leik og söng en þó verður enn bætt um betur og líka dansað þar sem Margrét Erla Maack ætlar að setja sinn svip á kvöldið .
Bogomil Font , sem hefur gefið út plötu í anda þessarar tónlistar , mun einnig stíga á pall .
Brynhildur lauk burtfararprófi frá Söngskólanum í Reykjavík og prófi í leiklist frá Drama Studio .
Undanfarin ár hefur hún þó fyrst og fremst vakið athygli fyrir framleiðslu barnaefnis í útvarpi og sjónvarpi .
Aðalheiður lauk prófi frá Tónlistarskólanum í Reykjavík og hefur leikið á píanó með fjölmörgum einsöngvurum og kórum .
