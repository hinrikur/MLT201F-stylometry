Íslenska þjóðin hefur fylgst með þeim mæðgum Auði Guðjónsdóttur og Hrafnhildi Thoroddsen allt frá árinu 1989 þegar Hrafnhildur lenti í hræðilegu bílslysi á Laugavegi þar sem besta vinkona hennar lést en Hrafnhildur sjálf hlaut varanlegan mænuskaða og hefur verið bundin við hjólastól síðan þetta gerðist .
Við höfum fylgst með Hrafnhildi því móðir hennar Auður hefur verið óstöðvandi .
Hún hefur komið að veggjum en brotið þá niður þar sem hún sá fljótlega að það vantaði ótrúlega mikið upp á að heimurinn tæki á taugaskaða sem samt milljarður manna líður fyrir .
Nú er afar mikilvægt augnablik runnið upp í þeirri baráttu .
" Núna er eitthvað að gerast , " segir Hrafnhildur og hálfdanglar í borðið af ákafa og eldmóð .
Og það er alveg satt .
Svo það mál sé rakið þá er rétt að geta þess að Auður hefur verið óhrædd við að leita til æðsta fólks um allan heim til að vekja athygli umheimsins á mænu- og taugaskaða .
Á þann lista vantar líklega bara páfann , en það sem Auður vill fyrst og fremst er að heimurinn taki höndum saman og efli rannsóknir á sviði taugalækninga og sameini á einum stað þær rannsóknir sem til eru á hinu ólæknanlega taugakerfi .
Bréf hafa borist kóngafólki , drottningum Norðurlanda , Karli Bretaprinsi , Hillary Clinton , Christopher Reeves heitnum og Robin Williams sem einnig er genginn sinn veg .
Í nóvember síðastliðnum sendi Auður svo sjálfum Ban Ki-Moon persónulega bréf og bað hann að beita sér fyrir því að " aukinn skilningur á virkni taugakerfisins " yrði gert að þróunarmarkmiði .
" Ég fékk svar þar sem mér var þakkað fyrir íhugult bréf og sagt að reiknað væri með að tekið yrði tillit til orða minna .
" Í desember kom svo skýrslan hans út , Vegur til virðingar , þar sem það hafði verið gert ljóst að Ban Ki-Moon er að bregðast við þessu kalli því Ban Ki-Moon leggur áherslu á að ný þróunarmarkmið verði meðal annars að taka á vanda fjölda þeirra sem þjást af sjúkdómum tengdum taugakerfinu .
Þetta svar og skýrsla lofar góðu en Auður segir þó af fenginni reynslu að það sé aldrei hægt að ganga að neinu vísu .
Það verði að koma í ljós í haust hvert framhaldið er .
Nú hefur annað bréf verið skrifað þar sem brugðist er við skýrslunni en í því svara samtök taugasjúkdóma og mænuskaddaðra á Íslandi ákalli Ban Ki-Moon um ný þróunarmarkmið sem setja á í september .
Í bréfinu er beðið um að eitt af þróunarmarkmiðunum verði auknar rannsóknir á taugakerfi mannslíkamans og lækningu á fjölda taugasjúkdóma og skaða í taugakerfinu .
Það væri verðugt verkefni fyrir litla þjóð að beita áhrifum sínum til vitundarvakningar og aðgerða á þessu sviði segir Auður .
Ertu aldrei hissa á móður þinni Hrafnhildur hversu ötul og óstöðvandi hún hefur verið í 25 ár ? " Nei , svo sem ekki .
Þetta er foreldraástin .
Ég skil það vel .
" Hrafnhildur er nýflutt inn í eigin íbúð , sína fyrstu , og er hún staðsett á Seltjarnarnesi þar sem hún ólst upp .
Hún starfar í íþróttahúsinu við hliðina í móttökunni svo það hentar vel .
Hrafnhildur segist vera mikil félagsvera svo það henti henni vel að eiga þar í líflegum samskiptum við aðra Nesbúa .
Hrafnhildur lenti í slysinu í blóma lífsins , 16 ára gömul , var þá nýbyrjuð í Menntaskólanum við Hamrahlíð .
Henni var kippt út afar ungri en styrkur hennar var mikill , það vissi móðir hennar og Hrafnhildur segist átta sig á því að það hafi borið hana langt , unga stelpu þá , fullorðna konu núna .
" Ég var sem krakki strax sjálfstæð og bjargaði mér .
Ég fór ung að vinna í einhverju með skóla , fékk starf á smurbrauðsstofu 12 ára og þar var ég reyndar að vinna þegar ég lenti í slysinu .
Erfiðast var að einangrast félagslega , heyrnin spilaði þar stórt inn í en einnig hreinlega slæmt aðgengi á Íslandi að þeim stöðum sem mann langar að sækja .
Samfélagið gerir okkur fötluðu enn fatlaðri en við erum .
" Hefurðu aldrei fundið fyrir reiði ? " Nei , ég hef ekki gert það .
" Auður skýtur inn í að Hrafnhildur sé ekki manngerð sem eyði tíma sínum í reiði .
" Ég sé um að vera brjáluð og reið ! " segir Auður og hlær við .
" Ég fékk líklega útrás fyrir reiði mína með því að skjóta niður spelkunum mínum eins fast og ég gat ! " segir Hrafnhildur en hæfileikann til að hlæja og gráta missti hún í slysinu .
Hún getur verið mjög glöð en getur ekki hlegið .
Vísindasamfélagið hefur takmarkaðan skilning á virkni taugakerfisins .
Þær mæðgur segjast engan veginn telja að Hrafnhildur muni læknast .
" Ég mun kannski öðlast betra líf og einhvern bata , en það er orðið það langt síðan ég lenti í mínu slysi .
Það eru slys sem eru ung og nýleg sem eiga von , " segir Hrafnhildur .
Leitar alltaf til toppanna Auður reyndi að gera allt til að Hrafnhildur fengi eins mikinn bata og mögulegt var .
Hún flaug með hana um allan heim milli færustu lækna en allan tímann vildi hún bæta úr því ömurlega ástandi sem ríkti í lækningum taugaskaddaðra .
Það var nóg um rannsóknir hér og þar en það var takmörkuð samvinna milli spítala , landa og heimshluta .
Allir voru að gera eitthvað í sínu horni og svo er það enn að miklu leyti í dag , það er mun minni samvinna á milli heimshluta en ætti að vera .
Til að bæta það leitaði hún á sínum tíma meðal annars til framkvæmdastjóri Alþjóðaheilbrigðisstofnunarinnar , WHO , Gro Harlem Bruntland sem þá var framkvæmdastjóri stofnunarinnar .
Stór áfangasigur vannst árið 2013 .
Ráðherranefnd Norðurlandaráðs samþykkti að flokka mænuskaða sem eitt af forgangsverkefnum sínum .
Þar með hófst skráning á öllum mænusköðum á Norðurlöndum en verkefnið er enn í undirbúningi og búið er að setja fé í það frá Norðurlandaráði .
" Sif Friðleifsdóttir og Íslandsdeild Norðurlandaráðs fór upprunalega með þetta mál í gegn hjá Norðurlandaþinginu og Jóhanna Sigurðardóttir lagði ríka á herslu á að málið færi í gegn hjá Norrænu ráðherranefndinni áður en hún hætti sem ráðherra .
Og það gekk .
" Þessi misserin er því verið að skrá alla mænuskaða , gamla og nýja , á Norðurlöndum , í einn gagnabanka og hvaða meðferð þetta fólki hefur hlotið .
Annar áfangasigur var að fá þingsályktunartillögu um mænuskaða samþykkta á síðasta ári þar sem lögð var áhersla á áframhaldandi norrænt samstarf .
Þá komu hingað læknar frá Norðurlöndum og fleiri löndum og hlutverk þessara lækna var að leggja á ráðin fyrir Norðurlandaráð , hvernig það ætti að beita sér í þágu mænuskaðans .
Kristján Þór Júlíusson heilbrigðisráðherra mun kynna skýrslu sem unnin var um þá vinnu á fundi hjá Norðurlandaráði bráðlega .
" Það sem einnig er svo mikilvægt í þessari þingsályktun er að þar eru stjórnvöld hvött til að afla stuðnings við það að einu af þeim þróunarmarkmiðum sem Sameinuðu þjóðirnar setja á þessu ári verði beint að framförum í lækningu sjúkdóma og skaða í taugakerfinu .
Og þá erum við komin að kjarna málsins núna nema að við þurfum líka þjóðina í lið með okkur því þrátt fyrir að Fastanefnd Íslands hjá Sameinuðu þjóðunum sé að beita sér er það ekki nóg , það er á brattann að sækja .
Það er slegist um hver eiga að verða þróunarmarkmiðin því það leiðir alheimsathygli á málaflokkinn og fjármuni í kjölfarið .
Einmitt þá athygli og fjármagn sem alþjóðlegt taugavísindasvið þarf á að halda .
Þess vegna leitum við taugafélögin til þjóðarinnar að skrifa nafn sitt á undirskriftarlista þar sem hún biðlar , með okkur taugafélögunum , til Ban Ki-Moon um að þetta verði að veruleika .
Við Íslendingar getum ekki gert mannkyninu meiri greiða en að beita okkur sem þjóð fyrir taugakerfið .
" Hrafnhildur býður upp á kaffi og lakkrís .
Hún er í skrautlegri peysu , hún er raunar yfirleitt í áberandi litum og eftirtektarvert fallega til fara .
Hún segir það mikilvægt , til að vera ekki álitin of mikill sjúklingur .
Hún hlær að því að sjálf standi hún sig að því að vera í Kringlunni og hugsa þegar hún sér kannski hrumt gamalmenni ; " Mikið er þetta nú mikill sjúklingur " – " Og ég sjálf í hjólastól ! En ég finn alveg að fólk lítur á mig öðrum augum þegar ég er vel til fara .
Ég vissulega get ekki valið um hvað skó og buxur varðar þar sem það þarf að vera sérvalið með mín þægindi í huga en toppar og jakkar og peysur , þar get ég leyft mér að vera skrautleg og fín .
Bara það að vera í rauðum jakka til dæmis skiptir máli .
" Hrafnhildur var með undirritaðri í menntaskóla og þá mætti kalla að hún hafi verið pönkari .
Hún var jafnan í leðurjakka þesslegum og með skrautlega klúta .
Hún segir að í sér sé ennþá pönkari .
Auður og Hrafnhildur eru afar samrýmdar en Auður segir að það sé ekki síður Hrafnhildur og hennar dugnaður en umhyggja foreldra hennar sem hafi komið henni áfram .
" Það er svo merkilegt og ég er ekki að ýkja en Hrafnhildur hefur aldrei kvartað og það sem er meira um vert – hún hefur aldrei látið styggðaryrði falla til mín þrátt fyrir erfiðleikana .
" Hrafnhildur náði að útskrifast sem stúdent úr Menntaskólanum við Hamrahlíð en faðir hennar , Ólafur Thoroddsen lögfræðingur , lánaði henni sín augu , eyru og skrift og sat með henni í tímum og ritaði glósur fyrir hana .
" Pabbi segir stundum að hann hafi bæði útskrifast sem stúdent úr Menntaskólanum í Reykjavík og Menntaskólanum við Hamrahlíð .
" Auður er skurðhjúkrunarfræðingur að mennt og hefur starfað sem slík þar til fyrir fimm árum .
Hún viðurkennir að þessi síðustu 25 ár hafi oft verið erfið , hún segir að enginn skilji nema sá sem reynir hvernig er að horfa uppá barnið sitt berjast við dauðann og fatlast alvarlega .
Það kom aldrei til greina að Hrafnhildur færi á stofnun en það kostaði líka mikla vinnu í mörg ár eftir slysið .
" Ég hef þessa menntun og hef því alltaf getað séð um það sem snýr að slíkri umönnun hennar .
" Og þú veigraðir þér aldrei við það að fara bara og tala við toppana á hverjum stað til að koma þínu áleiðis ? " Ég áttaði mig svo fljótt á því að það var það eina sem virkaði .
Fyrst reyndi maður að gera þetta allt samkvæmt reglunni en það bara gengur ekkert , maður verður að tala við þá hæst settu .
En það er alltaf þannig held ég að aðstandendur veiks fólk ; það vinnur mikið í málum sinna og miklu meira en fólk áttar sig á .
Ég fann það út að það var til fullt af þekkingu um mænuskaðann en að það vantaði að horfa á stóru myndina – það þurfti að sameina þekkinguna – sem var úti um allt .
Það var enginn sem hélt utan um þetta og stjórnaði .
Þannig að við taugafélögin erum að vona að með því að taugakerfið verði þróunarmarkmið sé hægt að setja á laggirnar nefnd eða starfshóp vísindamanna og lækna sem skoða myndu stóru myndina .
Skoða hvernig ástandið er á taugavísindasviðinu og skýri þessa mynd .
Ég trúi því að við séum allavega að opna leiðina að því að unnið verði skipulega að því , undir merkjum Sameinuðu þjóðanna , að kortleggja virkni taugakerfisins .
Forsendan fyrir því að lækna taugasjúkdóma og skaða er skilningur á hvernig taugakerfið virkar .
" Ekki tilviljanir Auður segist trúa því að einhver óútskýranleg blessun sé yfir þessu öllu .
" Það eru litlar tilviljanir í þessu máli .
Sem dæmi má nefna að nú er umferðarátak Sameinuðu þjóðanna í gangi sem verður út þennan áratug .
Forseti Alþjóðaakstursíþróttasambandsins , FÍA , kom hingað til lands af því tilefni og talaði þá við forseta Íslands .
Ólafur Ragnar kveikti þá strax á perunni og bað hann að ræða við mig um málefni mænuskaðans .
Þess má geta að sambönd Félags íslenskra bifreiðaeigenda , sem hafa alltaf stutt mig vel , við FÍA hafa komið sér mjög vel fyrir mig í þessu öllu .
En þeir í FÍA fylgjast vel með því sem er að gerast hjá okkur í Norðurlandamálinu og á Ólafur Guðmundsson hjá FÍB heiðurinn af öllu í því sambandi .
" Og svo heppilega vill til núna að forseti FÍA , Jean Todd , er orðinn góðgerðarsendiherra Sameinuðu þjóðanna í umferðarmálum og á þess vegna hægt um vik að ræða þar skaða í taugakerfinu sem hlýst vegna slysa .
Einnig vill svo til að FÍA rekur rannsóknarstofnun í taugasjúkdómum í París og getur því einnig talað máli taugasjúkdóma innan Sameinuðu þjóðanna .
" Mín skoðun er að íslensk stjórnvöld eigi að leita eftir því við FÍA að þeir leggi sitt lóð á vogarskálarnar með okkur Íslendingum um að taugakerfið verði gert að sjálfstæðu þróunarmarkmiði .
Og svo má ekki gleyma að einn aðalökumaður Formúlunnar , Michael Schumacher , hlaut skaða á heila fyrir skömmu .
" Ertu bjartsýnni núna en áður á að málaflokkurinn nái heimsathygli ? " Við erum allavega komin þetta langt .
Ég er alveg viss um að ef þjóðir heims samþykkja þetta átak fyrir taugakerfið og þetta verður að veruleika muni árið 2030 – þegar þessi þróunarmarkmið sem sett verða í haust renna sitt skeið – verði búið að ná ótrúlegum árangri í taugakerfislækningum .
En fólk heldur stundum að vísindin geri allt ein , en það er ekki þannig .
Við gerum þetta allt saman , vísindin og við venjulega fólkið .
Við hjálpum vísindunum til að ná árangri með því að vinna í haginn fyrir þau , eins og í þessu tilfelli .
" Ef þú Hrafnhildur mættir nefna eitthvað núna við okkur sem við vitum ekki um þína baráttu – hvað er það sem þú vilt nefna ? " Það er fólkið sem drífur lengst eins og mamma segir .
Það er oft erfitt að lifa svona og þetta eru einföldustu atriði sem eru afar erfið hér á landi , til dæmis bara aðgengi að salernum .
Ég er heppin að hafa mömmu en einn daginn missi ég hana og þá veit ég ekki hvað ég á að gera .
Við höfum hingað til getað bjargað okkur sjálfar .
En ég hef aldrei skilið þetta , af hverju ekki er gert meira til að bæta líf okkar fötluðu og af hverju það er svona lítil þróun í aðbúnaði okkar .
Stundum finnst mér eins og það sé því miður þannig að það hafi of margir atvinnu af okkur hinum fötluðu , allir veikir eru atvinnuskapandi , ég hef þurft alls kyns búnað og heyrnartól og ég held bara að þróunin gæti verið hraðari ef það væri meiri vilji .
" Auður segist hrædd um að það séu ekki allir sammála þessu .
" Ég held að allir vilji að það sé framgangur .
En málið er náttúrlega bara það að það er þessi almenni sljóleiki – lífið heldur áfram og þetta á bara að vera svona .
Enginn spáir í þetta .
Ólafur Ragnar Grímsson sagði eitt sinn : " Það er ekkert erfiðara en að breyta viðhorfi " .
Ég er sammála honum .
Og ég hef lært það á þessari vegferð að það er alveg ótrúlega erfitt að láta gott af sér leiða , mér hefði aldrei dottið það í hug fyrr en ég stóð andspænis þessu .
En ég er bara þannig manneskja að ég sætti mig ekki við það .
Ég gat staðið andspænis því að horfa á dóttur mína í dauðastríði í margar vikur , hvernig hún fór í mask frá toppi til táar , búast aldrei við því að hún lifði af , horfa á hana berjast fyrir því að geta lifað , ég get líka gert þetta .
" Þrátt fyrir að Hrafnhildur og Auður hafi flogið um allan heim í leit að lækningu var batinn ekki nægjanlegur .
Á endanum varð Hrafnhildur að hætta meðferðum vegna beinþynningar sem er fylgifiskur mænuskaða .
Venst það að búa við fötlunina ? " Að einhverju leyti en maður hugsar ennþá um þann stóra part af lífinu sem maður missti af .
Félagslegu tengslin sem rofnuðu og ég hugsa um hvað ég hefði getað gert , ég hugsa auðvitað oft um það – hvernig lífið hefði orðið hefði ég ekki slasast .
En áður en viðtalinu lýkur langar mig mjög mikið að þakka fyrir eitt sem varð mér lífgjöf .
Mig langar að þakka öllum þeim sem gáfu mér blóð .
Það fóru allir að gefa blóð þegar ég slasaðist , lögreglan , slökkviliðið , vinir og ættingjar , fullt af hraustu fólki og það varð mér til lífs og ég hugsa enn um það .
" Um átakið Á vefsíðunni taugakerfid.is geta Íslendingar lagt málefninu lið með því að skrifa undir stuðningsyfirlýsingu en það kostar ekkert .
Það eru Mænuskaðastofnun Íslands sem Auður er í forsvari fyrir , SEM samtök endurhæfðra mænuskaddaðra , MS félagið , MND félag Íslands , Lauf félag flogaveikra , Heilaheill , Geðhjálp og Parkinsonfélagið sem óska eftir stuðningi íslensku þjóðarinnar við beiðni þeirra til aðalritara Sameinuðu þjóðanna , Ban Ki-moon , um að hann mæli fyrir því við fulltrúa aðildarríkja Sameinuðu þjóðanna að þær samþykki að bæta við nýju þróunarmarkmiði sem snýr að því að efla rannsóknir á taugakerfinu og auka á þann hátt skilning á starfsemi þess .
Bréfið má skoða í heild sinni á heimasíðu áskorunarinnar en meginástæða þess hve erfiðlega gengur að finna lækningu við til dæmis mænu- og heilasköðum og taugasjúkdómum er sú að vísindasamfélagið hefur takmarkaðan skilning á virkni taugakerfisins .
