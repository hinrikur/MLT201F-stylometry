Segja má að tvennt einkenni líf rithöfunda , eða svo segja þeir gjarnan sjálfir : Glíman við textann og glíman við útgefandann .
Síðarnefnda glíman er oft erfiðari eftir því sem salan er minni og minna til skiptanna , en metsöluhöfundar lenda líka í vandræðum með útgefendur sína , eins og til að mynda sænski rithöfundurinn Jonas Jonasson , höfundur bókarinnar Gamlinginn sem skreið út um gluggann og hvarf .
Sú bók seldist metsölu hér á landi og reyndar um heim allan , þar með talið í Bretlandi þar sem selst hefur af bókinni hálf milljón eintaka í föstu formi og ríflega 700.000 rafbækur .
Hængurinn er að þrátt fyrir þessa miklu sölu hefur Jonasson aðeins fengið lítilræði fyrir vikið , fékk síðast greidd ritlaun 2012 , þrátt fyrir eftirgangsmuni og gekk svo langt að útgefandanum , Hesperus Press , hefur verið bannað að selja fleiri eintök af bókinni .
