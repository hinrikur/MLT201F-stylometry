Haukur Dór myndlistarmaður missti fyrri eiginkonu sína úr krabbameini fyrir 21 ári og nú berst seinni eiginkona hans við þennan illvíga sjúkdóm .
Eðli málsins samkvæmt hefur dauðinn verið listamanninum hugleikinn og kveðst hann hafa málað sig frá sorginni , reiðinni og einmanaleikanum .
Sú myndröð , Föstudagurinn langi , verður sýnd á næsta ári og mun ágóðinn renna óskiptur til Krabbameinsfélags Íslands .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Þú kemur annaðhvort aðeins of seint eða alltof snemma , " segir Haukur Dór þegar hann tekur brosandi á móti mér í listhúsinu Smiðjunni í Ármúlanum .
Á þar við að síðustu sýningu sinni sé nýlokið og sú næsta hefjist ekki fyrr en um páskana .
Fáeinar myndir úr myndröðinni Föstudagurinn langi hanga þó uppi í listhúsinu og það er hún sem kveikti áhuga Sunnudagsblaðs Morgunblaðsins enda þótt meiningin sé að ræða við Hauk Dór í víðara samhengi .
Hann hefur lifað langan dag í listinni , verður 75 ára síðar á árinu og hefur sýnt verk sín opinberlega í meira en hálfa öld .
" Sýningin sem var hér um daginn var öðrum þræði afmælissýning enda þótt ég segði ekki nokkrum manni frá því , " segir Haukur Dór þegar við höfum komið okkur makindalega fyrir undir myndum hans og umboðsmaðurinn , Bjarni Sigurðsson , búinn að færa okkur nýbakað vínarbrauð .
" Hún gekk alveg prýðilega .
Ég fann fyrir miklum velvilja og svo virðist sem áhuginn fyrir mínum myndum sé eitthvað að lifna .
" Haukur Dór hefur ákveðið að ágóðinn af næstu sýningu sem opnuð verður um páskana 2016 muni renna óskiptur til Krabbameinsfélags Íslands en þar verða eingöngu sýnd verk úr myndröðinni Föstudagurinn langi .
" Við eigum eftir að útfæra þetta í smáatriðum en forstöðukona Krabbameinsfélagsins hefur tekið hugmyndinni fagnandi .
Það er mér mikil gleði að geta stutt félagið og vonandi vilja einhverjir kaupa myndirnar .
Þetta er það minnsta sem ég get gert , krabbamein er vágestur sem snertir alla , " segir Haukur Dór en þetta verður í fyrsta sinn sem verk úr myndröðinni verða seld .
Dauðastríðið tók 14 mánuði Röðin á sér djúpar og sársaukafullar rætur en Haukur Dór missti fyrri eiginkonu sína , Ástrúnu Jónsdóttur , úr krabbameini á föstudaginn langa 1994 .
Hún var 56 ára gömul .
" Hún fékk krabbamein í eggjastokkana og dauðastríðið tók fjórtán mánuði .
Við bjuggum í Danmörku á þessum tíma og hún dó þar , " segir Haukur Dór .
Hann flutti heim til Íslands fljótlega eftir það og kynntist síðar seinni eiginkonu sinni , Þóru Hreinsdóttur myndlistarkonu .
Sjaldan er ein báran stök því hún glímir nú einnig við krabbamein .
Meinið greindist í öðru brjóstinu fyrir tveimur árum og var það numið brott .
Aðgerðin gekk vel en nýlega kom í ljós að meinið er ekki farið úr líkamanum og er Þóra í strangri meðferð um þessar mundir .
" Þetta var vitaskuld mikið áfall og ýfir upp sárar minningar , " segir Haukur Dór .
Hann kveðst lengi hafa velt dauðanum fyrir sér í sínum verkum en eftir að Ástrún féll frá hafi hann gert það með allt öðrum hætti .
" Eftir að hún dó byrjaði ég markvisst að mála dauðann .
Þarna fann ég sorginni , reiðinni og einmanaleikanum farveg og hafði mikið gagn af þessu .
Það var eins og þetta losaði um eitthvað hjá mér .
Var mín terapía .
Þegar ég horfi á þessar myndir er eins og ég sjái mínar eigin tilfinningar – og þær eru ekki alltaf fallegar .
" Engin fríðleiksandlit Krabbameinið stingur sér niður víða og í fyrra missti Haukur Dór mjög góðan vin sinn , danska myndhöggvarann Preben Boje .
Þeir höfðu gengið langan veg saman , í lífi og list , en Boje sýndi á sínum tíma hér á landi .
Á Kjarvalsstöðum og víðar .
Myndröðin Föstudagurinn langi er orðin mikil að vöxtum , á bilinu fjörutíu til fimmtíu myndir , en Haukur Dór hefur aðeins sýnt lítið brot af þeim .
Fáeinar myndir voru á sýningu á Mokka árið 2013 í tilefni af fimmtíu ára sýningarafmæli listamannsins , nokkrar til héngu uppi í Neskirkju í fyrra að beiðni séra Arnar Bárðar Jónssonar og svo í Smiðjunni um daginn .
" Það var aldrei markmið í sjálfu sér að sýna þessar myndir , ég hef fyrst og fremst málað þær fyrir mig .
Og ég mun aldrei selja þær , nema þá í ágóðaskyni eins og á sýningunni um næstu páska , " segir Haukur Dór en allar eru myndirnar málaðar með akrýl á striga .
Spurður hvernig viðtökur myndirnar hafi fengið á þessum sýningum kveðst Haukur Dór hafa fengið góð viðbrögð við þeim á Mokka og í Smiðjunni en honum sé ekki kunnugt um afstöðu kirkjugesta .
" Ég veit að þessar myndir geta reynt á fólk .
Þetta eru engin fríðleiksandlit .
" Sama genið og alkagenið Haukur Dór stóð varla út úr hnefa þegar hann málaði sína fyrstu mynd .
" Nóg var að kaupa handa mér liti og litablokk , þá heyrðist ekki meira í mér , " rifjar hann upp brosandi .
" Þetta er einhver ástríða hjá manni .
Jafnvel fíkn .
Ég segi gjarnan að þetta sé sama genið og alkagenið .
Enda hafa margir málarar verið drykkfelldir .
Ég ætti mjög bágt gæti ég ekki málað .
" Ungur lærði Haukur Dór járnsmíði , lauk náminu en vann aldrei við þá iðn .
" Ég hataði þetta nám frá fyrsta degi en ákvað samt að klára það á þrjóskunni .
Ég er sumsé lærður plötu- og ketilsmiður en einu katlarnir sem ég hef smíðað eru leirkatlar , " segir hann hlæjandi .
Þess í stað ritaðist Haukur Dór inn í nám í myndlist og keramík við listaháskólann í Edinborg og síðar við Konunglega listaakademíið í Kaupmannahöfn , þar sem hann var meðal annars samtíða Tryggva Ólafssyni , Alfreð Flóka , Eyjólfi Einarssyni og Þorbjörgu Höskuldsdóttur .
Síðar stundaði Haukur Dór framhaldsnám við Visual Art Center í Maryland í Bandaríkjunum .
Hann hélt fyrstu einkasýningu sína á Mokka 1962 og hefur síðan haldið fjölda einkasýninga og tekið þátt í samsýningum myndlista- og leirlistamanna víða um lönd .
Haukur Dór var þátttakandi í fyrstu sýningu SÚM-hópsins í Ásmundarsal 1965 .
Í framhaldi af því venti hann kvæði sínu í kross og gerðist leirlistamaður , rak þá meðal annars víðkunnugt gallerí og verslun undir nafninu Kúnígúnd við Hafnarstræti ásamt Ástrúnu .
Síðan setti hann upp keramíkverkstæði tímabundið í Danmörku , á Spáni og í Bandaríkjunum .
Þegar á leið , og af heilsufarsástæðum , dró Haukur Dór úr umsvifum sínum í leirlist og tók aftur til við að teikna og mála af fullum krafti .
Í dag er málverk , teikningar og keramík eftir Hauk Dór að finna í helstu söfnum landsins , auk þess sem íslenskir og erlendir safnarar eiga verk eftir hann .
Ellefu ár í Danmörku Haukur Dór á þrjár dætur , tvær sem þau Ástrún ættleiddu frá Suður-Kóreu og eina með Þóru .
Tvær þær fyrrnefndu , Tinna Rún Thomas og Tanja Odborg , búa í Kaupmannahöfn og eru barnabörnin orðin þrjú .
Heimasætan heitir svo Salka Hauksdóttir og er átján ára .
Eldri dæturnar hafa ekki gefið sig að listum en Haukur Dór segir þá yngstu til alls líklega .
Hún sé mjög skapandi .
Svo sem hún á kyn til .
Haukur Dór og Ástrún bjuggu í ellefu ár í Danmörku og ráku um tíma veitingahús á gömlum bóndabæ á Sjálandi .
Hann segir það hafa verið dýrðartíma enda var hann með vinnustofu við hliðina á veitingahúsinu .
" Þetta tvennt fór ljómandi vel saman og við fengum góða aðstoð , meðal annars frá fyrrnefndum Preben Boje en hann var menntaður matreiðslumaður .
" Innblástur getur verið af ýmsu tagi .
Meðan Haukur Dór bjó á Spáni var vændishús handan lestarteinanna , Coco ' s Catina .
Þegar stúlkurnar stungu sér í laugina í eftirmiðdaginn fékk listamaðurinn sér vitaskuld rauðvínstár .
Glaður í bragði .
Spurður hvernig hann hafi áttað sig á því að um ólöglega starfsemi var að ræða í húsinu getur Haukur Dór um grunsamlega miklar mannaferðir .
" Og þeir störðu allir tómum augum niður í veskið sitt þegar þeir yfirgáfu staðinn .
" Hann glottir við tönn .
Málverkið hefur eilíft líf Á seinni árum hefur málverkið átt undir högg að sækja meðan hugmyndalist hverskonar hefur gert sig breiða á myndlistarsviðinu .
Haukur Dór segir fregnir af andláti málverksins þó stórlega ýktar .
" Málverkið deyr ekki .
Það hefur eilíft líf og verður alltaf notað til að tjá tilfinningar .
Þess vegna held ég mikið upp á list svartra , bæði í Afríku og Ástralíu .
Sú list hefur nefnilega notagildi – til að koma böndum á ill öfl og anda .
Ég á mikið safn af Afríkulist sem hefur veitt mér ómælda ánægju .
Ég kynntist þessu fyrst í Kaupmannahöfn en síðar hjá pólskum safnara í Bandaríkjunum .
Ég fékk verk hjá honum og hann leirverk hjá mér .
Sömu sögu má segja um hellamálverk á Spáni og víðar , þar voru forfeður okkar að freista þess að ná valdi á umhverfi sínu .
Sjálfur á ég auðvelt með að samsama mig því enda hef ég lengi notað málverkið til að ná tökum á mínum tilfinningum .
" Þegar Haukur Dór lítur yfir myndlistarsviðið hér heima segir hann margt gott á seyði .
Það séu til dæmis merkilega mörg góð verk á samsýningunni Nýmálað II á Kjarvalsstöðum um þessar mundir en sýningunni er ætlað að vera yfirlit um stöðu málverksins hér á landi .
" Heildarmyndin er að vísu svolítið tætingsleg vegna fjölda listamannanna en það er sama .
Ég sé ekki betur en nægir hæfileikar séu í íslenskri myndlist , " segir Haukur Dór .
Málar alla daga , líka um helgar Sjálfum fellur honum ekki verk úr hendi , málar á hverjum degi , líka um helgar .
" Vinnudagurinn hjá mér er að vísu ekki eins langur og hann var en ég verð ómögulegur missi ég úr dag .
" Hann málar vitaskuld sitthvað annað en dauðann .
" Ég mála mikið kvikindi allskonar .
Konan mín málar engla en ég er í skröttunum , " segir hann sposkur á svip .
" Vilji maður vera hátíðlegur má kalla það baráttu góðs og ills .
" Í bókinni Föstudagurinn langi 1994-2014 , sem út kom í fyrra , farast Aðalsteini Ingólfssyni listfræðingi svo orð um " átakamikil verkin " sem Haukur Dór hefur sýnt undanfarin ár : " Þau eru litrík , morandi af margbrotnu mann- og dýralífi , framvinda í þeim er ýmist ævintýraleg eða fáránleg , nema hvorttveggja sé , og tilfinningar í þeim spanna allan skalann frá harmi til gáska .
Í þessum verkum er öll tilvist mannsins undir .
Umfram allt eru þau gerð af brýnni þörf sem lætur engan ósnortinn .
" Spurður hvort hann sæki almennt í átök kinkar Haukur Dór kolli .
" Já , meira og minna .
Það hefur ekki verið andskotalaust .
Myndlistin er ekkert sældarlíf .
" Hann viðurkennir að hafa stundum velt því fyrir sér gegnum tíðina hvort það sé þess virði að helga líf sitt listinni .
" Þegar allt kemur til alls var það ekkert val en því er ekki að neita að þetta hefur oft og tíðum verið basl .
Þá spyr maður sig : Hefði ég átt að halda mig við járnið ? Þá rifjast alltaf upp fyrir mér að ég er þeirrar gerðar að ég get ekki unnið hjá öðrum .
" Nánast verið dýrt hobbí Ég rifja upp að Haukur Dór rak listhús á Eiðistorgi fyrir allmörgum árum , fyrst einn og síðan í félagi við Einar Hákonarson listmálara .
" Það gekk ekki til lengdar , til þess erum við Einar báðir of miklir skapmenn .
Í minn stað fékk Einar Óla G. Jóhannsson heitinn til liðs við sig .
Þar hefur hann örugglega farið úr öskunni í eldinn .
" Hann skellir upp úr .
Efnahagshrunið var ekki til þess fallið að hjálpa myndlistarmönnum í þessu landi .
Haukur Dór hefur ekki farið varhluta af því .
" Undanfarin ár hefur þetta nánast verið dýrt hobbí hjá mér .
Ég merkti það hins vegar á sýningunni minni um daginn að ástandið er aðeins að lagast .
Rís ekki landið alltaf aftur ? " Það sem Hauki Dór þykir sárlega vanta á Íslandi er meiri þátttaka atvinnulífsins í myndlist .
Í Danmörku séu starfræktar listanefndir innan fjölmargra fyrirtækja sem sæki sýningar og bjóði listamönnum að sýna hjá sér .
Sjálfur hefur hann sýnt hjá mörgum fyrirtækjum í Danmörku og selt prýðilega gegnum þær sýningar .
" Ég hef bent ýmsum ráðamönnum hér heima á þetta bráðsniðuga fyrirkomulag og þótt hugmyndinni hafi verið vel tekið hefur ekkert komið út úr þessu ennþá .
Það er synd , þetta gæti orðið lyftistöng fyrir íslenska myndlist .
" Mikið öryggisleysi Síðan er þetta alltaf spurning um að vera duglegur að koma sér á framfæri .
" Úti í Danmörku átti ég gamlan Toyota-sendiferðabíl og hann var alltaf stútfullur af myndum .
" Hann brosir .
Að endingu berst talið að samfélaginu í heild en allt logar nú í kjaradeilum og verkföllum .
Hauki Dór líst ekkert á ástandið .
" Mér líður illa út af þessu , ekki síst verkföllunum .
Ég á veika konu og við búum við mikið öryggisleysi um þessar mundir .
Þetta getur ekki haldið svona áfram , það er ekki boðlegt að hætta lífi fólks .
" Mæltu manna heilastur .
