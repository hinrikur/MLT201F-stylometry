Leifur Þorbergsson hagfræðingur hélt á dögunum dýrindis matarboð fyrir nokkra vini sína .
Þeir þekkjast innbyrðis en sumir þeirra æfðu saman frjálsar íþróttir fyrir fáeinum árum .
Félagarnir eiga það sameiginlegt að finnast gaman að borða og elda góðan mat og halda reglulega matarboð hver fyrir annan , að sögn Leifs .
Leifur hefur búið í miðbæ Reykjavíkur í tvö ár en er úr Grafarvoginum .
Hann er einhleypur og starfar við viðskiptaþróun hjá Íslandsbanka .
" Þetta gekk mjög vel .
Ég prófaði nýja aðferð til að elda lambalæri í fyrsta skipti en ég hægeldaði lambið með svokallaðri sous vide-aðferð , " segir Leifur og bætir við að hann hafi fengið græjur lánaðar hjá frænda sínum , sem er kokkur , til þess .
Sous vide er aðferð sem á rætur að rekja til Frakklands og byggist á því að elda kjöt í lofttæmdum umbúðum í vatnsbaði .
Galdurinn felst í því að hráefnið er eldað á lágum hita í langan tíma og öllum safa og bragði er haldið inni sem annars rennur út á pönnuna eða fatið .
Leifur byrjaði á því að bláberjamarínera kjötið í sólarhring og lét það svo hægeldast í annan sólarhring í viðbót .
Hann kveðst aldrei hafa fengið jafnmikla mýkt í kjötið og bragðið hafi verið með eindæmum gott .
" Kjötið lá sem sagt í 56°C heitu vatni , sem er litlu heitara en í heitustu sundlaugarpottum , í heilan sólarhring .
Kjötið náði þannig jöfnum hita og hélt áfram að drekka í sig marineringuna á meðan það var eldað .
Að því loknu tók ég það út og snöggsteikti í um mínútu á hvorri hlið til að fá létta puru utan á .
" Leifur bauð upp á krækling og reyktan silung í forrétt , lamb í aðalrétt og marensköku í eftirrétt " Við tókum okkur smápásu eftir kjötið og meltum áður en við gátum farið í kökuna .
Við horfðum líka á Eurovision með öðru auganu , " segir Leifur og bætir við að þeir hafi kannað næturlífið eftir á , enda stutt að fara .
Hann segist njóta þess að prófa nýja hluti í matargerð og prófa sig áfram .
" Það skemmtilega við að elda er að svala forvitninni , prófa eitthvað nýtt og sjá útkomuna þannig að það sé smáóvissa .
Ég vissi til dæmis ekki hvernig hægeldaða lambakjötið kæmi út .
" Aðspurður segir hann bestu matarboðin vera þau þar sem matarboðsgestir þekkist allir vel innbyrðis .
Hvað matinn varðar finnst honum gaman að hafa ákveðið þema í matarboðinu .
Að þessu sinni hafi hann til að mynda verið með mjög íslenskt hráefni ; krækling , silung og lamb .
" Að sama skapi er mjög mikilvægt að vera með gott hráefni , það er lykillinn að góðum mat , " segir hann .
Leifur á ekki langt að sækja hæfileika í eldhúsinu .
" Mamma eldar mjög góðan mat .
Svo eru tveir frændur mínir kokkar en annar þeirra lánaði mér græjuna fyrir lambið .
Ætli ég hafi ekki alist upp við mjög góðan mat í fjölskylduboðum og það skýri áhuga minn á matseld , " segir Leifur að lokum .
Reyktur silungur með rauðlauk , kapers og steinselju 2 flök reyktur silungur kapers 1 rauðlaukur , smátt skorinn ólífuolía sítróna steinselja salt og pipar Aðferð Einfaldur og fljótlegur réttur .
Silungurinn skorinn í þunnar sneiðar og raðað á disk .
Rauðlauk og kapers dreift yfir .
Smásítrónusafi kreistur yfir og ólífuolíu hellt yfir .
Steinselju svo dreift yfir .
Hægt að bera fram með sítrónusneiðum og jafnvel rjómaosti eða sýrðum rjóma .
Gufusoðinn kræklingur í hvítvíni 1½ kg kræklingur 1 laukur , fínsaxaður 2-3 skalottlaukar , fínsaxaðir 1 hvítlauksgeiri , fínsaxaður nokkur lárviðarlauf 3 timíangreinar lófafylli af saxaðri steinselju , helst ítalskri hálf hvítvínsflaska , þurrt með léttri fyllingu svartur pipar 1 peli rjómi Aðferð Kræklingurinn þveginn í köldu vatni og hreinsaður og skrapaður ef þörf er á .
Ef skel er opin og lokast ekki þegar bankað er hressilega í hana er best að fleygja henni .
Allt nema kræklingur , steinselja og pipar sett í stóran pott og hitað að suðu .
Kræklingnum er þá bætt við og hann gufusoðinn í 3-4 mínútur .
Kræklingurinn settur í skál og borinn fram sér .
Rjóma blandað saman við soðið og það borið fram í skálum með kræklingnum .
Kartöflur með parmesanosti Kartöflur ólífuolía salt ðarmesanostur steinselja Aðferð Nýlegar kartöflur soðnar þangað til þær eru tilbúnar .
Þeim komið fyrir á ofnplötu og ýtt á þær , t.d. með glasi , þannig að þær opnast .
Ólífuolía og salt borið á og sett inn í ofn á 200°C í 20 mín .
Þegar kartöflurnar eru teknar út er þeim komið fyrir í djúpri skál .
Flysjuðum parmesanosti og steinselju dreift yfir hvert lag af kartöflunum meðan þær eru heitar svo osturinn bráðni inn í kartöflurnar .
Marensterta með rice crispies , kókosbollum og pippsúkkulaði 4 eggjahvítur 180 g púðursykur 50 g sykur 3 bollar rice crispies Aðferð Eggjahvítur þeyttar og sykrinum bætt rólega við .
Rice crispies sett varlega saman við .
Bakað í tveimur hringbotnum við blástur 150°C í 45 mínútur Á milli botnanna er settur ½ l þeyttur rjómi , rískúlur , stórt stykki af pippsúkkulaði sem skorið er í litla bita og 2-3 kókosbollur .
Hægt er að skreyta kökuna með því að setja niðurskorin jarðarber og bráðið suðusúkkulaði ofan á .
Mjög svo hægeldað bláberjamarinerað lambalæri í vatnsbaði og sósa Úrbeinað lambalæri hvítlaukur 2 kassar bláber blaðlaukur karrí salt og pipar Aðferð Lærið úrbeinað .
Bláber , hvítlaukur , graslaukur og karrí borið á lærið og það látið marinerast í sólarhring .
Lærið sett í plastpoka og innsiglað í vakúmvél .
Komið fyrir í potti sem tengdur er við sous-vide-tæki og látið liggja í vatninu í 56°C í sólarhring .
Kjötið því næst tekið upp , saltað og piprað og steikt í mínútu á hvorri hlið til þess að fá stökka húð .
Því næst sett í ofn á 200°C í 3-4 mínútur ( einnig hægt að grilla í 3-4mín ) .
Látið standa í um 15 mín .
áður en það er skorið .
Borið fram með rauðvíni með góða fyllingu og sterkum ávexti þar sem marinerað kjötið er bragðmikið .
Ég notaði Gérard Bertrand Pic Saint Loup .
Sósa 1 piparostur 1 vogaídýfa ( venjuleg með kryddblöndu ) 1 dós niðursoðnir sveppir súputeningur rjómi Aðferð Piparostur bræddur í vökvanum af sveppunum .
Súputeningi bætt við ásamt vogaídýfunni og rjómanum bætt við eftir smekk .
