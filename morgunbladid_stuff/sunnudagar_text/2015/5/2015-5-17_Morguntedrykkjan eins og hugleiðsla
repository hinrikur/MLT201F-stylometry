Ég er alltaf með tebolla , " segir Kristín María sem var á fundi þegar blaðamaður hringdi í hana í höfuðstöðvar Tes & Kaffis til að kanna hvort hún gæti spjallað yfir einum bolla eða svo .
Hún er nýlega komin heim úr Þýskalandsferð sem hún fór með þremur öðrum starfsmönnum fyrirtækisins .
Kristín María er markaðsstjóri fyrirtækisins og er líka uppalin í te- og kaffiheiminum en foreldrar hennar , Berglind Guðbrandsdóttir og Sigmundur Dýrfjörð , eiga Te & Kaffi .
Hún byrjaði snemma að vigta te og hefur mikla ástríðu fyrir drykknum .
" Við reynum heimsækja samstarfsaðila okkar í Þýskalandi reglulega en þeir eru í beinu sambandi við tebændurna .
Það er nauðsynlegt að fara í svona ferð og kynna sér hvað er að gerast , " segir hún en ferðin er í raun tesmökkunarferð .
Smakka einstök innihaldsefni " Við smökkum mikið af tei og þegar við erum hjá tefyrirtækjunum smökkum við yfir 200 tegundir á dag .
Til að geta greint nákvæmlega hvað er í hverri blöndu er nauðsynlegt að þjálfa sig í að smakka líka einstök innihaldsefni sem notuð eru í teið .
Þetta gerum við til að æfa samræmingu bragðlauka , lyktarskyns og heila .
Það kannast allir við að borða eitthvað og þekkja bragðið en geta ekki alveg sett fingur á það hvað það er nákvæmlega .
Hindberjalauf lykta öðruvísi en þau bragðast og frostþurrkuð jarðarber eru mjög mild á bragðið en þau gefa teinu líf og lit og gera blönduna fallega .
Við erum í samstarfi við tvö fyrirtæki í Þýskalandi sem við kaupum allt okkar te frá .
Til að fá fullvissu um hreinleika tesins fer allt te í gegnum ítarlegt greiningarferli , nákvæma skoðun og er skannað fyrir öllum óæskilegum efnum , " segir hún .
Fyrir utan gæðaeftirlitið er gott að eiga í þessu samstarfi til að fylgjast með nýjustu straumum og stefnum .
" Þessi fyrirtæki eru í því alla daga allan ársins hring að búa til nýjar blöndur , prófa hvað þarf mikið af hinum og þessum innihaldsefnum til að útkoman verði góð .
Þau eru líka með trend-fólk í vinnu sem segir fyrir um tískuna á næstunni og heimfærir það á teið , " segir hún .
Kalt ávaxta- og grænmetiste í sumar Hún segir grænmetiste hafa verið skemmtilega nýjung .
" Það er að færast í vöxt að grænmeti sé blandað út í te , til dæmis kúrbít , gulrótum og rauðrófum .
Við erum að taka inn te núna sem er blanda af alls konar ávöxtum og grænmeti og heitir Jamaíka .
Það er alveg nýtt og við ætlum að bjóða upp á það kalt í sumar .
" Fyrir hreinstefnufólkið er rétt að nefna það að ávaxta- og grænmetiste er í raun ekki te heldur seyði .
" Svart , grænt og hvítt te er það eina sem kemur af teplöntunni en til einföldunar er oftast notað orðið te yfir þetta allt saman .
Jurtate , rauðrunnate og ávaxtate er síðan allt koffínlaust og hefur ýmsa heilsusamlega eiginleika .
" Átt þú uppáhaldstetegund ? " Ég er algjör tedrykkjumanneskja og drekk mikið af svörtu tei .
Uppáhaldsteið mitt er te frá Darjeeling .
Ég drekk líka mjög mikið af hvítu tei heilsunnar vegna , " segir hún og segist drekka það mikið yfir daginn .
" Það er svo gott fyrir húðina og ríkt af andoxunarefnum .
Það er minnst unna teið og þá varðveitast mestu næringarefnin í því , " segir Kristín sem kýs að drekka laufte frekar en te í grisjum og segir það bragðmeira og hreinlega betra .
Hún hellir alltaf upp á tvo til þrjá bolla í einu ; af svörtu tei er miðað við að nota tvö grömm á bolla en í jurtatei má setja meira til að fá sterkara bragð .
Síðan verður að gæta þess að nota ekki heitara vatn en 70-80°C fyrir grænt og hvítt te til að tapa ekki heilsusamlegum eiginleikum þess .
En notar hún mjólk út í svarta teið ? " Nei , ég geri það ekki .
Ég drekk það bara svart og sykurlaust , það er langbest þannig .
" Jafnari orka og mildari örvun Í nýlegri frétt á mbl.is kemur fram að innflutningur á tei hefur aukist um 38% frá árinu 2005 á meðan kaffidrykkjan stendur um það bil í stað og því ljóst að tedrykkja landsmanna er að aukast .
Kristín María fagnar því .
" Samblanda L-Theanine og teíns , koffíns í tei , hefur undraverð áhrif á líkama og huga .
Te gefur manni jafnari orku yfir daginn og örvar mann á mun mildari og þægilegri hátt en kaffi .
Það skerpir einbeitinguna og lætur mann vera vakandi lengur en kaffið .
Kaffið hefur meiri örvandi áhrif á hjartað og því er maður fljótari að fá orkuna úr koffíninu en hún endist ekki eins lengi .
Það sem ég fæ út úr því að drekka te umfram kaffi er að það heldur manni vakandi lengur og betur .
Fólki finnst gott að byrja daginn með kaffi en það er róandi og gott fyrir mann að drekka te á morgnana , eins og smá hugleiðsla finnst mér .
Ég mæli með því að fólk drekki te á morgnana og taki kaffið sem bolla tvö en ekki eitt .
Það kemur manni rólega af stað inn í daginn .
" Þrátt fyrir að tedrykkja sé að aukast er enn til fólk sem er með fordóma fyrir tei .
" Fólk hefur kannski ekki gefið góðu tei séns og er að grípa í eitthvert lélegt pokate .
Það er hægt að fá gott laufte í grisjum en margt af því sem er í boði er ekki gott .
Fólk þarf að smakka gott alvörute til að finna muninn .
Núna drekkur fólk te ekki aðeins af því að það er bragðgott heldur af því að það er svo hollt , " segir hún og er þá sérstaklega að vísa til græna og hvíta tesins en rauðrunnate er líka þekkt fyrir heilsusamlega eiginleika sína .
Kristín María , sem er viðskiptafræðingur að mennt , ætlaði ekkert endilega að starfa í fjölskyldufyrirtækinu eftir útskrift en eftir að hafa komið inn af fullum krafti er annað upp á teningnum .
" Kaffi- og teheimurinn er bara svo fjölbreyttur og spennandi .
" Reimaðu hlaupaskóna fastar Margir hafa eflaust tekið eftir aukagati fyrir skóreimar á hlaupaskóm sem oft er ekki notað .
Þetta gat er hinsvegar hægt að nota til að reima skóna fastar á sig til að forðast hælsæri og að renna fram í tána .
Myndband af þessu frá fyrirtækinu Illumiseen gekk um netið í vikunni en til að skoða aðferðina er best að leita að " heel lock " og nafni fyrirtækisins .
Nærsýnu ungu fólki fjölgar Nærsýnu ungu fólki fjölgar í Evrópu og sýnir ný rannsókn að það geti verið út af aukinni tölvunotkun .
Vísindamenn frá King ' s College London komust að því að 47% fólks á aldrinum 25-29 væru nærsýn , sem er mun meira en meðaltalið .
Te í staðinn fyrir sykraðan safa Kristín María er fróð um sögu tes og er fús til að deila vitneskjunni .
Te á sér 5.000 ára gamla sögu og er sá drykkur sem drukkið er mest af í heiminum á eftir vatni .
Te er ræktað í 50 löndum og um þrjár milljónir tebolla eru drukknir á dag .
Allt te kemur af sömu plöntunni , camellia sinensis eða afbrigði hennar .
Teplantan er sígræn en laufblöð hennar eru holl og andoxunarrík .
Það fer svo eftir því hvernig laufin eru unnin hvort teið verður svart , hvítt eða grænt .
Svart te er þurrkað og látið gerjast en þá verða laufin dökkbrún en grænt te snögghitað til að koma í veg fyrir gerjun og því verða laufin græn .
Við uppskeru eru aðeins blöðin notuð , sem og stilkurinn með toppum og tveimur blöðum , en því yngri og fíngerðari sem laufin eru því betra verður teið .
Úr neðri blöðum er unnið grófara te sem er ekki eins bragðgott .
Áburður , frostpinni og andlitsvatn Kristín María er líka með margar hugmyndir um hvernig hægt er að nýta drykkinn á skemmtilegan hátt .
Hún segir frábært að kæla ávaxtate , bæta jafnvel við örlitlu hunangi og sítrónusneið og bjóða krökkunum að drekka það í staðinn fyrir sykraðan ávaxtasafa .
Líka er hægt að búa til frostpinna úr tei .
" Ég bý oft til frostpinna úr ávaxtatei , bæti stundum frosnum hindberjum út í .
Stelpunni minni finnst það æði , " segir hún .
Það sem eftir situr í könnunni getur nýst á ýmsan hátt .
Kristín María segir tilvalið að endurnýta telaufin sem áburð í garðinum eftir að hellt er upp á .
Svo er hægt að nota te í fagurfræðilegum tilgangi en til að fá aukinn gjáa á hár er gott að nota te sem skol eftir að hár hefur verið þvegið , segir hún .
Líka er hvítt te talið vera gott fyrir húðina og mælir Kristín með því að setja kælt hvítt te í bómull og nota sem andlitsvatn .
Tehristingur í morgunmat Til að búa til hollan og góðan morgunhristing er hægt að nota te .
Kristín María mælir með matcha-tehristingi úr matcha , möndlumjólk , haframjöli og banana en hann er búinn til í blandara .
1/2 tsk matcha-te ( matcha hikari ) eða 1 msk matcha for cooking 200 ml möndlumjólk hálfur banani 1/2 dl haframjöl ísmolar Hún segir matcha-te einstaklega hollt grænt te úr skuggagrónum dökkgrænum laufblöðum og handmalað í sérstökum granítkvörnum .
Zen-búddamúnkar uppgötvuðu það fyrir 800 árum síðan og notuðu mikið við hugleiðslu .
Það gerði þeim kleift að sitja lengur við og einbeita sér betur .
Matcha er oft kallað " drottning græna tesins " en engin önnur fæðutegund er þekkt sem inniheldur svo mikið af andoxunarefnum , segir Kristín María og vísar til rannsókna frá Brunswick Laboratories og EcoPro Research Co.Ltd .
Matcha inniheldur vítamín , steinefni og trefjar en er einnig ríkt af aminósýrum eins og L-theanine sem vinnur gegn kvíða og eykur dópamín-framleiðslu .
