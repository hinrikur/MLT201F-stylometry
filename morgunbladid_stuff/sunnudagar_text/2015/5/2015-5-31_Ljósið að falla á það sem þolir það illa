Kjörtímabil núverandi ríkisstjórnar er hálfnað .
Jafnlangur tími er frá falli " fyrstu hreinu vinstristjórnarnnar " eins og aðdáendur hennar kölluðu hana stundum fyrstu vikurnar eftir að henni var ungað út í Norræna húsinu .
Ríkisstjórnin og almannatenglar hennar reyndu með vísun í fæðingarstaðinn að kenna hana við norræna velferð .
Öndhverfan " Norræna velferðarstjórnin " birtist fólkinu í landinu smám saman fremur með því að stór hópur kaus að sigla með Norrænu í leit að velferð .
Næst var reynt að festa á stjórnina nafnið " Skjaldborgarstjórnin " .
Hún hafði jú strengt þess heilagt heit að slá skjaldborg um heimilin .
Það slagorð varð aldrei annað en klambur .
Lög , sem fullyrt var að yrðu mikilvægur áfangi í uppslætti skjaldborgar um heimili , reyndust ekki standast skoðun Hæstaréttar .
Hæstiréttur sjálfur bjargaði hins vegar ófáum heimilum með dómum sínum um gengislán .
Hann hefði því fremur verðskuldað heitið " norræni velferðarrétturinn " þótt hann sæktist ekki eftir nýju nafni .
Ríkisstjórn þeirra Sigmundar og Bjarna hlaut að tryggja jafnræði eftir þá dóma , enda höfðu báðir stjórnarflokkarnir gefið slíkan vilja til kynna , með aðeins ólíkum formerkjum þó .
Samræming hugmynda stjórrnarflokkanna nýju endaði sem " leiðréttingin " .
Einhver stærsta fjárhagslega einskiptisaðgerð sem nokkur ríkisstjórn hefur staðið fyrir .
Þeir félagar , Sigmundur og Bjarni , hafa sjálfsagt ekki haft aðgang að almannatenglum eins liprum í lýsingarorðum og Jóhönnustjórnin var með í hrönnum á sínum snærum .
" Leiðrétting " þýddi auðvitað ekki annað en að menn væru aðeins að fá eitthvað sem þeir áttu inni .
Eina spurningin sem vaknar við slíkar aðstæður er sú , hvort viðtakandinn hafi fengið allt sem hann átti heimtingu á .
" Leiðréttingin " mikla , því mikil var hún , skilaði því furðu litlu þakklæti í garð rausnarlegrar ríkisstjórnar .
Þakklætiskúrfan mun vera ein brattasta kúrfa sem vísindaheimurinn þekkir .
Og í þessu tilviki hugsaði varla nokkur til þess að hér hafði setið ríkisstjórn í fjögur ár , " hrein skjaldborgar-norrænnar-velferðar- vinstristjórn " sem lofað hafði öllu fögru , en aldrei fundið hjá sér vilja eða getu til að standa fyrir annarri eins " leiðréttingu " .
Til þess þurfti stjórn sem sjálfur forseti ASÍ lætur einatt eins og ekki sé hægt að eiga nokkurt samstarf við .
Verður ekki betur séð en að hann sakni gamalla flokksbræðra ( og -systra ) úr " hreinu vinstristjórninni " .
Þó var margupplýst að sú sveik flestallt sem hún hafði opinberlega lofað aðilum vinnumarkaðarins munnlega og skriflega allan sinn starfstíma .
Auðvelt er að leiða fram mörg vitni til staðfestingar á því , og eitt þeirra er raunar Gylfi forseti ASÍ .
Núverandi ríkisstjórn er ekki með neinn þess konar blett á brjósti sínu .
Þess vegna er óneitanlega sérkennilegt hvernig stundum er talað til hennar úr þessari átt .
Þeir menn eru til sem halda að láti þeir vera að borga þúsundkallinn fyrir flokksskírteini og auglýsi það vel , þá megi þeir verða enn heitari í flokkstrúnni og fylgispekt en nokkru sinni fyrr .
Hættuleg byrjun , betra miðtafl Kjarasamningalotan og þróun hennar hefur verið dálítið óhöndugleg að undanförnu , en viðurkenna ber að forystumenn á almenna markaðnum bera þar hvað minnsta sök .
Nú hefur þeim hins vegar tekist að ná samkomulagi þótt komið væri fram á ystu nöf og eftir situr opinberi geirinn .
Samningurinn hljóðar upp á þrjú og hálft ár .
Niðurstaða um sæmilega langt tímabil getur auðveldað mönnum að mæta bólgnum samningum með aðgerðum innan fyrirtækjanna .
Ýta má undir viðleitni til að auka framleiðni og langvarandi vinnufriður styður stjórnendur við að ná út mestu af því sem fyrirtækið býr yfir .
Með jákvæðum aðgerðum , áætlunum til lengri tíma , má leitast við að stilla hækkanaþörf og samdrætti starfa í hóf eftir fremsta megni .
Sú áhersla sem lögð er á styrkingu lægri launa og þess hluta þeirra sem næst eru miðjunni er virðingarverð .
En í framhaldinu þarf agaða stjórnun svo launaskrið grafi ekki um of undan þeirri viðleitni .
Sjáist við næstu samningagerð að sú hefur orðið raunin spillti það fyrir framhaldinu .
Ósk eða krafa um " hugarfarsbreytingu " hefur svo oft verið orðuð að hún er orðin bæði þreytuleg og slitin .
En í staðinn má minna á að jákvætt andrúmsloft á vinnumarkaði , með undirliggjandi tilfinningu um að sanngirni hafi verið í öndvegi kjarasamninga , ýtir undir að hjól efnahagslegu tilverunnar snúist betur en ella , og lengst af án ískurs og eldglæringa .
Vonandi rætist vel úr Takist vel til græða allir á því .
" Gróðinn " hefur , sem hugtak , misgott orð á sér .
En gróðinn er ekki í eðli sínu óvinveittur neinum .
En þegar systir hans , græðgin , fær að glenna sig og jafnvel að stýra ferðinni verða þau bæði illa þokkuð á svipstundu , enda er þeim þá sama hvort fjölmennir hópar sitji sárir eftir á meðan féð fyllir alla þeirra vasa .
Mörg samningagerðin í rúman áratug frá 1992 var einmitt til þess fallin að ýta undir bjartsýni .
Bjartsýnin ýtti undir frumkvæði og verkvilja og athafnaþráin vaknaði .
Ríkið gerði sitt .
Skattprósentur voru lækkaðar ár frá ári .
Skattstofnar , sem borið höfðu háar prósentur en höfðu samt sáralitlum tekjum skilað , tóku nú óvænt að kæta ríkisféhirði og hans menn .
Veruleikafirrtir skólakennarar í Háskóla reiknuðu dæmin um skólatöfluna sína aftan frá og þóttust með þeirri nýlundu sanna að ríkið hefði hækkað þá skatta sem það lækkaði .
Breytt andrúmsloft í þjóðfélaginu , hjá fólki og ríkisvaldi , vinsamlegt og hagfellt framtaki og framförum , hafði að sönnu aukið afl ríkisins með því að lækka skatta .
Sósíalisti fékk það ekki til að ganga upp í sínum kolli .
Breytti engu um það þótt hann hefði fengið góða leiðbeiningu í reikningi um langa hríð .
Það var svo viðbótarávinningur að ríkið greiddi niður skuldir sínar í stórum stíl .
Minnkandi vaxtabyrði var ígildi stórhækkaðra tekna án skattpíningar .
Auðveldaði erfiðan leik Skuldaminnkunin varð einn af lyklum þess hve vel tókst til , þrátt fyrir andstreymi , þegar bankakreppa í heiminum barst hingað og fór mikinn þar sem glannalega hafði víða verið farið hér , þótt margt hafi verið vel falið , eins og nýleg og yfirstandandi réttarhöld hafa dregið rækilega fram .
Sem betur fer höfðu allar meginlínur verið lagðar um viðbrögð við bankakreppunni hér á landi áður en " fyrsta hreina vinstristjórnin " skall á vorið 2009 .
En hún náði þó að tryggja að árangur yrði ekki jafn fljótvirkur og lagður hafði verið grunnur að .
Þau dæmi eru þekkt .
En þess utan misskildi þessi ríkisstjórn meginhlutverk þjóðarleiðtoga við slíkar aðstæður .
Eins og Göran Persson , fyrrverandi forsætisráðherra Svíþjóðar , benti á lentu Svíar í ámóta hremmingum upp úr 1990 .
Þá var lögð höfuðáhersla á að þjappa þjóðinni saman og skapa frið á milli helstu afla í þjóðfélaginu .
Boðberar ófriðar alls staðar Norræna velferðarstjórnin tók ekkert mið af þessu góða norræna fordæmi .
Þeim sem þekktu til persónueinkenna forystumannanna , Steingríms og Jóhönnu , þurfti ekki að koma þau ósköp á óvart .
En mikil ólukka var þetta gagnvart þjóðinni .
Og hvað sem gekk á kunnu þessi tvö aldrei að skammast sín þrátt fyrir ríkar ástæður .
Landsdómi var stefnt saman .
Það kom auðvitað til álita að gera það , eins og Rannsóknarnefnd Alþingis benti á .
En eins og að því verki var staðið var Landsdómur illa settur .
Ekki var við þá að sakast sem skipuðu dóminn .
En því stærri var sökin hjá ríkisstjórnarmeirihlutanum og Alþingi .
Þegar 98% þjóðarinnar höfnuðu Icesave-samningum ríkisstjórnarinnar , þrátt fyrir hótanir hennar um að efnahagslegt öngþveiti biði hennar auk algjörrrar efnahagslegrar einangrunar , sat ríkisstjórnin áfram ! Ríkisstjórnin boðaði af óskiljanlegum ástæðum árás á sjálfa stjórnarskrána sem samþykkt hafði verið af Alþingi á Þingvöllum , með alla þjóðina á bak við sig .
Þegar stækkaður Hæstiréttur Íslands ógilti " stjórnlagaráðskosninguna " sat ríkisstjórnin ekki aðeins sem fastast .
Hún reyndi að hafa niðurstöðu réttarins að engu ! Ríkisstjórnin brúkaði mesta sundrungarefni þjóðarinnar , aðildarumsókn að ESB , til að kljúfa þjóðina í herðar niður þegar meiri þörf var á samstöðu hennar en í annan tíma .
Sífellt var farið með hótanir gagnvart þjóðinni , eins og í Icesave-hörmunginni og í öðrum minni málum .
Sífellt var verið að hóta því að láta fara fram mikla rannsókn á einkavæðingu bankanna á sínum tíma .
Í hverri ritstjórnargreininni af annarri skoraði Morgunblaðið á ríkisstjórnina að setja slíka rannsókn í gang sem allra fyrst , enda væru slíkar hótanir hlægilegar , ef þeim væri ekki fylgt eftir .
Aldrei bólaði þó á nokkurri rannsókn .
Hvers vegna ekki ? Aðeins ein skýring er tiltæk .
Hótunarfólkið óttaðist niðurstöðuna .
Sjálfsagt m.a. vegna þess að úttektir og rannsóknir , m.a. frá Ríkisendurskoðun , lágu þegar fyrir .
Loks glittir í gerningana Nýlegar yfirlýsingar Bankasýslu ríkisins styrkja nú mjög grunsemdir sem lengi hafa verið uppi um að ekki hafi aðeins verið brákir í pottum þegar Steingrímur færði kröfuhöfum , án umræðu og án fyrirliggjandi lagaheimildar , tvo stærstu banka þjóðarinnar .
Steingrímur J. hefur marglýst yfir fullu trausti á Bankasýslunni , en fer nú undan í flæmingi þegar ljósinu er beint að einu af hans mörgu vafasömu verkum .
Verkum , sem hafa það sameiginlega einkenni að þola illa ljósið .
Fróðlegt verður að fylgjast með þróun þessa máls á næstu dögum og vikum .
Í því orkar flest tvímælis , svo ekki sé meira sagt : Samráðsleysi , aðkomuleysi almennings , lögleysi gerðarinnar , athugunarleysi á fjárhagslegum þáttum , þátttökuleysi Ríkisendurskoðunar , athugunarleysi þingsins , alþjóðlegt ráðgjafarleysi , efnahagslegt heilsuleysi og þekkingarleysi ráðherranna tveggja sem mesta ábyrgð báru .
En í öllu þessu allsleysi stendur eitt upp úr og heimtar athygli : Hið fullkomna siðleysi .
