Vagga lýðræðisins er oftar til umræðu nú en stundum endranær .
Efnahagsþrengingar Grikkja ráða mestu um það .
Því á þeirra bletti í Evrópu stóð vaggan sú segir mannkynssagan .
Lýðræðið munaðarlaust Ekki er þó hægt að halda líkingunni áfram og segja að eftir vögguvist í Aþenu hafi lýðræðið skriðið af stað , svo staðið hikandi á fætur , stutt sig við pilsfalda heimspekinganna og svo staulast um , uns því voru allir vegir færir .
Öll varð sú þróun með lengri hléum en almennt gerist er barn þroskast úr vöggu til þess að standa á eigin fótum og loks að ráða sinni för .
Langstærsti hluti fastalands jarðarkringlunnar hefur aldrei litið þessa vöggu augum .
Og þar sem lýðræðið hefur skotið fastast rótum og mest er um það talað er ekki víst að allt sé sem sýnist .
Í heimi gerviefnanna er gervilýðræðið jafn haganlega gert og hin og fæstir sjá mun , fyrr en of seint .
Heimshornið , þar sem lýðræðið hefur helst þrifist um sinn stutta líftíma , og kristni heimurinn hafa seinasta kastið átt allgóða samleið .
Þó væri ofsagt að halda því fram að kristni væri forsenda eða trygging lýðræðis eða lýðræðið kristninnar .
Sumir fagna minnkandi kirkjusókn víða og að trúuðum , a.m.k. kristnum , fari fækkandi .
Nýjar tölur , t.d. frá Bandaríkjunum , benda til þess .
Rúmlega sjötíu prósent Bandaríkjamanna líta á sig sem kristna menn og hefur þeim fækkað verulega síðustu áratugina .
Guðleysingjum hefur fjölgað , en af trúarhópum sem bæta við sig hefur múslímum fjölgað mest vestra .
Ekki hefur bréfritari rekist á sambærilega könnun þar sem spurt er , hvort menn telji sig lýðræðissinna eða ekki .
En vísast eru slíkar kannanir til því fátt er ekki kannað .
Engu að síður má ætla að mikill meirihluti fólks í Evrópu , Bandaríkjunum , Kanada , Ástralíu og Japan , svo dæmi séu nefnd , myndi svara í könnunum að hann væri lýðræðissinni .
Þekkt er að kirkjusókn er mun dræmari en fjöldi kristinna gæti gefið til kynna og er hið sama að segja um kjörsókn þeirra lýðræðissinnuðu .
Eins og kirkjusókn fer kjörsókn víða minnkandi og sums staðar mjög hratt .
Bandaríkjamenn úða fé í framboð flokka og prófkjör einstaklinga og sjást slíkar summur ekki annars staðar .
Þeir , sem fylgjast með stærstu sjónvarpskeðjunum þar í landi , myndu ætla að almenningur væri að farast úr spennu fyrir flokkum og frambjóðendum miðað við síbylju frétta af slíku efni .
Engu er líkara en baráttan fyrir forsetakosningar í nóvember 2016 sé komin á fleygiferð .
En þrátt fyrir öll þessi hróp í mánuði og ár fyrir kjördag og fjáraustur eiga Bandaríkjamenn fullt í fangi með að fá kjósendur til að mæta á kjörstað .
Það þykir bærilegt ef liðugur helmingur þeirra gerir það .
Sumir telja að lausnin sé póstkosningar og svo rafrænar kosningar dugi pósturinn ekki .
Æði verður þessi dýrmæti réttur orðinn hversdagslegur þegar hann verður kominn á par við að setja " like " við einhverja fráleita fullyrðingu eða níðhögg , eins og menn gera margir frá morgni til kvölds .
Menn láta sig hafa það , án þess að mögla , að hólkast daglega með kerruna í kjörbúðunum eftir kornfleksi og klósettrúllu , en samt er sú ályktun dregin , að það standi í vegi fyrir lýðræðinu að þurfa að mæta á kjörstað í fimm til tíu mínútur fjórða hvert ár .
Hver er ástæðan ? En hvernig stendur á þessari þróun ? Kjósendur svara sífellt oftar að kosningar skipti engu .
Það sé sami rassinn undir öllum nú orðið .
Stefnan sé sami grautur í sömu skál .
Lítum okkur nær .
Nú eru tvö ár síðan kjósendur hentu Jóhönnustjórninni öfugri út úr stjórnarráðinu .
En þeir sem tóku við telja enn , að höfuðsynd væri að breyta einhverju sem sú stjórn asnaðist út í .
Og það botnar enginn í þeirri afstöðu .
Kjósendur benda á að kannanir sýni að stjórnmálamenn njóti æ minni virðingar .
Ekki þurfi lengi að horfa á útsendingu frá Alþingi til að hætta að efast um þá mælingu .
Þetta þýði að úrtakið , sem gefi kost á sér til framboðs , sé slakt .
Slíkt tal og fleira í þeim dúr er ekki alltaf sanngjarnt .
En það er mikið alvörumál , ef sú skoðun breytist í " sannleik " að stjórnmálamenn standi ekki fyrir neitt lengur .
Ekki er hægt að horfa framhjá því sem gerðist í höfuðborginni eftir kosningarnar 2010 .
Öllu var slegið upp í skrípó og maður kosinn borgarstjóri sem stóð ekki fyrir annað en einmitt það og baktjaldamenn , sem kjósendur höfðu hafnað , svindluðu sér inn bakdyramegin og fóru með völdin í trássi við þá .
Flestir fjölmiðlanna tóku sér stöðu eins og klappstýrur í revíunni .
Gróinn flokkur , eins og Sjálfstæðisflokkurinn , sem á glæsta sögu í borginni , hélt að það væri til vinsælda fallið að klappa með .
Fjórum árum síðar mættu aðeins 60 prósent borgarbúa á kjörstað .
Það er algert einsdæmi í sögu höfuðborgarinnar .
Upplausnartíminn hefur skaðað borgina .
Innri " strúktúr " hennar er tekinn að grotna niður .
Þjónustustigið og þjónustuviljinn hafa hrapað .
Skilvirkt skipulag á verklegum framkvæmdum , sem borgin var fræg fyrir , er komið út og suður og fólkið veit ekki hvert það á að leita til að fá svör og loks þegar það kemst í gegnum ranghalana skynjar það að lítill áhugi er á því að veita fólkinu svör , hvað þá sjálfsagða þjónustu .
Ágreiningur í borgarstjórninni er einungis um tittlingaskít og þó að nóbelsskáldið segði að Íslendingum hentaði best að þrasa um hann dugar það ekki til .
Fyrir þá sem drattast á kjörstað af gömlum vana þyrfti að hafa krónupening í klefanum auk blýantsins svo henda megi upp á það hvar skuli krossa við .
Ekki bara hér En svo sanngirni sé gætt , jafnvel umfram ástæður , má benda á að kjörsókn hefur einnig dalað víðast í Evrópu .
Þar hefur það auðvitað smám saman síast inn í þau ríki að meira en helmingur allrar löggjafar landanna kemur frá gráleitri , skattlausri yfirstétt í Brussel , sem er án allrar lýðræðislegrar tengingar .
Að vísu er látið eins og 751 þingmaður á Evrópuþingi hafi einhver áhrif , en það kaupa fáir , og enginn sem hefur kynnt sér þá starfsemi .
( En mikið gætu þessir 751 rætt lengi um fundarstjórn forseta ef þeir bara nenntu því .
) Almenningur í ESB-löndunum lætur ekki blekkjast af þessu brúðuleikhúsi og því er áhuginn á kosningum til ESB-þingsins sá alminnsti af litlum áhuga almennt og þykir gott ef 30 prósent kjósenda láta enn fífla sig til að mæta á kjörstað þeirra vegna .
Heppnast bragðið Í Bretlandi hefur kerfi einmenningskjördæma auðveldað kosningu hreinna flokksstjórna .
Íhaldsflokkurinn , undir forystu Davids Camerons , marði óvænt slíkan sigur í byrjun þessa mánaðar .
Þá hafði sá flokkur , annar af stórflokkunum tveimur , ekki unnið hreinan meirihluta í 23 ár .
Sigurinn , sem Íhaldsflokkurinn vann 1992 , minnir um margt á þennan síðasta .
Þá var því að vísu spáð að Íhaldsflokkurinn yrði stærstur flokka , en tapaði sínum hreina meirihluta .
Nú virtust stóru flokkarnir tveir vera hnífjafnir og í þeim fáu könnunum þar sem munaði hafði Verkmannaflokkurinn vinninginn .
En John Major , leiðtogi Íhaldsflokksins , vann óvæntan sigur 1992 og með drýgri meirihluta en Cameron nú .
En sá meirihluti reyndist ótryggur leiðtoganum og einkum voru þingmenn , sem tortryggnir voru í garð ESB , honum þungir í taumi .
Cameron hafði 24 ára gamall farið að starfa í höfuðstöðvum Íhaldsflokksins árið 1990 , sem eins konar almannatengill .
Hann vakti athygli þar innanhúss og þótti snjall .
Forsætisráðherrann rak augun í hann og Cameron var fljótlega kominn í innsta hring þeirra sem undirbjuggu ráðherrann fyrir hið óvænta , hvort sem það voru óundirbúnar fyrirspurnir eða skyndifréttir fjölmiðla .
Var til þess tekið hvað ungi maðurinn var séður og ráðagóður í þessu hlutverki .
Árið 1997 var Cameron settur í þingframboð .
Þá var sveiflan til Blairs og Verkamannaflokksins afgerandi og Cameron náði ekki kjöri .
Hann bauð sig fram undir merkjum andstæðinga ESB í flokknum ( Eurosceptics ) og var harður andstæðingur þess að Bretar tækju upp evru .
Varðandi fyrra atriðið hefur Cameron " þroskast " , eins og það er kallað þegar stjórnmálamenn verða afhuga hugsjónum sínum .
Nú segist hann ætla að semja eitthvað af fullveldistapi Breta í þeirra hendur á ný .
Þegar hann hafi unnið sigur í þeim samningum efni hann til þjóðaratkvæðis um það , hvort Bretar eigi að vera áfram í ESB eða fara .
Hann geti í krafti sinna sigursamninga barist fyrir áframhaldandi aðild .
Fyrstu samningshugmyndir forsætisráðherrans voru örlítið bitastæðar , en eftir viðbrögð við þeim í Brussel þynnti hann þær kröfur snarlega út í von um að geta sýnt fram á " sigur " .
John Major vann marga sigra af því tagi .
Hann kom þá heim frá Brussel þar sem búrókratar höfðu sett fram ýtrustu kröfur og breski forsætisráðherrann fengið 5% afslátt af þeim .
Í næstu lotu voru aftur settar fram ýtrustu kröfur og Major vann enn stórsigur og fékk 5% afslátt af þeim og var þá búinn að gefa eftir meira en 50% til viðbótar þeim kröfum sem hann fékk 5% aflátt af í fyrri sigrinum .
Þessa fullveldissneiðingu kalla menn agúrkuaðferðina .
Sneiðarnar eru vissulega flestar þunnar en áður en við er litið er agúrkan öll komin í hús í Brussel .
Mikið undir Almannatengillinn bráðþroska veðjar á að hann komist í gegnum þessa þjóðaratkvæðagreiðslu og eftir hana verði andstæðingar ESB í flokknum að láta allt yfir sig ganga um hríð .
Hann hefur þegar tekið áhættu í tveimur þjóðaratkvæðagreiðslum .
Sú fyrsta var um einmenningskjördæmin eða hlutfallskerfi .
Þá urðu þeir Heródes og Pílatus vinir , Cameron og Miliband , og það dugði .
Næsta þjóðaratkvæðið var í Skotlandi .
Þar sameinuðust allir flokkarnir þrír og unnu skoska þjóðernissinna 55%-45% .
Þjóðernissinnar hefndu sín grimmilega á Miliband og Verkamannaflokknum í þingkosningunum sem í hönd fóru .
Cameron taldi að með því að samþykkja þetta þjóðaratkvæði væri hann búinn að ýta sjálfstæðismálinu út af borðinu í áratugi .
Því ekki er hægt að heimta nýtt þjóðaratkvæði allt þar til að maður fær já , nema þegar ESB heldur þjóðaratkvæði .
Cameron veðjar á það nú , að samstaða flokkanna þriggja , hans eigin , Verkamannaflokksins og Frjálslyndra , muni duga honum í þjóðaratkvæðinu um ESB .
Þess utan er Breska ríkisútvarpið frægt fyrir pólitíska misnotkun .
Þótt hún beinist að jafnaði gegn Íhaldsflokknum , þá er BBC að auki fræg ESB-hækja og þar sem Verkamannaflokkurinn verður um borð þarf ekki að efast hvað þá stofnun varðar .
Að auki mun hræðsluáróður vinnuveitenda , iðnrekenda og verkalýðsrekenda verða mjög öflugur og allt þetta samanlagt mun tryggja hvert áróðurspeningarnir munu renna .
Þá ætlar Cameron sér að tryggja að Evrópumenn starfandi í Bretlandi fái að kjósa í þessum kosningum .
Þar með telur hann augljóst að almenningur hafi ekki roð við ofureflinu .
Það má vel vera að almannatengillinn ungi , sem heillaði alla með frumleika sínum og snilld upp úr 1990 , meti þetta allt saman rétt .
Það er raunar mjög líklegt .
En auðvitað eru dæmin til þar sem líkindareikningarnir skjóta óvænt fram hjá markinu .
Á meðan vísindaheiti er ekki til yfir þau ólíkindatilvik er rétt að kalla þau " icesave-syndrómið " til einföldunar .
