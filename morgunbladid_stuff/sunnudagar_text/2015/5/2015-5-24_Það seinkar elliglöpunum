" KOK er mjög sérstakt verk og í raun ólíkt öllu öðru sem ég hef gert áður , " segir Kristinn Sigmundsson og bætir við : " Það er mjög spennandi að fást við þetta verk .
Textinn er mjög hvass og óhugnanlegur á köflum .
Ég reyni mitt besta til að magna upp þennan óhugnað .
" Eins og fram kemur í viðtali við tónskáldið hér að ofan samdi Þórunn Gréta verkið fyrir bassa , fiðlu og hörpu .
" Verkið krefst þess á stundum að leikið sé á hljóðfærin tvö með öðrum hætti en oft heyrist .
" Í ljósi þess að Kristinn gæti hæglega einbeitt sér að því að syngja frægustu óperuhlutverk tónbókmenntanna víðs vegar um heiminn vekur athygli að hann leggi sig fram um að frumflytja nýja íslenska tónlist .
Þegar þetta er borið undir hann svarar Kristinn : " Það seinkar elliglöpunum að takast á við glænýtt efni þar sem blekið er varla enn þornað .
Ég hef alltaf reynt að koma sem víðast við í prógrömmum mínum og geri það mest fyrir sjálfan mig .
Mér finnst gaman að fjölbreytninni og svo er það ákveðin áskorun að fást við eitthvað sem gerir kröfur .
" Í ljósi þess að ljóðmælandinn í ljóðabókinni KOK virðist kvenkyns liggur beint við að spyrja hvernig Kristinn nálgist það .
" Ég set ekki á mig hárkollu , " segir Kristinn kíminn .
" Ég reyni að sneiða hjá þessu , því óhugnaðurinn getur alveg eins verið í körlum og konum .
Efnið er það abstrakt að kyn ljóðmælanda truflar mig ekki neitt .
Þegar ég er farinn af stað þá eru það fyrst og fremst tilfinningarnar í textanum sem ráða för .
" Syngur í fyrsta sinn við hörpuleik Kristinn syngur í tveimur tónverkum eftir John Speight , annars vegar frumflytur hann nýja gerð af Cantus IV við sjö ljóð eftir Þorstein frá Hamri og hins vegar flytur hann Gesänge des Harfners við ljóð eftir Goethe .
" Cantus IV söng ég fyrir nokkrum árum með Jónasi Ingimundarsyni , þá útfært fyrir píanó og bassa og tileinkað okkur Jónasi .
Í millitíðinni er John búinn að umrita verkið fyrir strengjasveit og hörpu , sem gefur verkinu allt annað yfirbragð , " segir Kristinn og tekur fram að stórkostlegt sé að fá tækifæri til að koma aftur að verkinu .
" Þetta er afskaplega fallegt verk og dramatískt á köflum .
Þetta er mjög tilfinningaríkt verk .
" Kristinn lýsir lögunum þremur sem John samdi við Gesänge des Harfners eftir Goethe sem innhverfum og fallegum .
" Lögin þrjú eru nánast eins og maður sé að tala við sjálfan sig , " segir Kristinn og tekur fram að þetta verði í fyrsta sinn sem hann syngi lög aðeins við hörpuundirleik .
" Báðar tónsmíðarnar bera mjög sterk einkenni tónskáldsins .
John kann þá list að skrifa fyrir söngvara , enda söngvari sjálfur .
Ég söng nokkrum sinnum með honum á sviði í denn og hann er stórskemmtilegur söngvari og jafnskemmtilegur leikari .
" Spurður hvað sé framundan hjá honum nefnir Kristinn afmælistónleika í Hofi á Akureyri 6. júní nk. til heiðurs Jóni Hlöðveri Áskelssyni tónskáldi .
" Þar mun ég frumflytja tólf lög eftir Jón Hlöðver við undurfalleg ljóð Böðvars Guðmundssonar .
Það er eitt ljóð og lag fyrir hvern mánuð í árinu .
Þetta er afskaplega skemmtilegt viðfangsefni og mjög nútímaleg músík þar sem söngurinn hefur ekki alltaf mikinn stuðning frá píanóinu , " segir Kristinn og tekur fram að hann komist í langþráð sumarfrí að tónleikum loknum .
" Í haust verð ég síðan í hlutverki yfirdómara rannsóknarréttarins í Don Carlo eftir Verdi í Hamborg í haust og syng þá hlutverkið í fyrsta sinn á frönsku .
Eftir áramót syng ég , í Hamborg líka , Melchtal í William Tell eftir Rossini .
Einnig er á döfinni mánaðar tónleikaferðalag um Evrópu með Sinfóníuhljómsveitinni í Houston .
" 