Tölvusérfræðingar hafa nú uppgötvað nýjan tölvuvírus sem virkar þannig að hann reynir að viðhalda sjálfum sér með því að gera þá tölvu sem hann hýsir ónothæfa .
Vírusinn hefur hlotið nafnið Rombertik og verði hann var við að einhver reyni að koma á hann böndum eyðir hann mikilvægum gögnum á tölvunni sem gerir að verkum að hún endurræsir sig í sífellu .
Greinendur segja jafnframt að Rombertik skeri sig úr hópi tölvuvírusa að því leyti að hann berjist hatramlega gegn hvers kyns tilraunum til að stöðva hann .
Í raun má segja að hann fremji sjálfsmorð með því að eyðileggja sjálft tækið sem hann lifir og hrærist í .
Á tölvum sem styðjast við Windows-stýrikerfi stelur vírusinn hægt og bítandi ýmsum gögnum svo lengi sem enginn hefur orðið var við hann .
Hann ræðst yfirleitt á tölvur í gegnum viðhengi í svikatölvupóstum .
Oft er um að ræða falska tölvupósta sem líta út fyrir að vera frá fyrirtækinu Microsoft .
Það sem jafnframt gerir vírusinn einstakan er að hann bregst afar illa við komist hann á snoðir um að einhver reyni að átta sig á virkni hans .
" Rombertik er ólíkur öðrum vírusum að því leyti að hann reynir að eyðileggja tölvuna ef hann telur að verið sé að reyna að greina hegðun hans .
Hann framkvæmir reglulega athuganir á því hvort hann sé sjálfur sé undir eftirliti , " segja sérfræðingar frá öryggisfyrirtækinu Cisco .
Þá lætur vírusinn ekki staðar numið við tilraunir til að eyðileggja tölvur heldur framkvæmir hann skipanir um að prenta úr háðsglósur til þeirra sem reyna að stöðva hann .
