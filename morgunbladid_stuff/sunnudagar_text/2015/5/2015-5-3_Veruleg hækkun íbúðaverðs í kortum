Íbúðaverð hefur hækkað um að jafnaði 9,4% síðasta árið og um 7,7% að raunvirði .
Þetta kemur fram í pistli frá greiningardeild Íslandsbanka og er þetta byggt á tölum Hagstofu Íslands .
Þetta telur bankinn munu halda áfram og spáir tæplega 7,5% raunverðshækkun og 15,5% nafnverðshækkun húsnæðis á landinu öllu til ársloka 2017 .
Helstu rök Íslandsbanka fyrir áframhaldandi hækkun íbúðarhúsnæðis er dágóð hækkun á kaupmætti ráðstöfunartekna .
Kemur þar til að laun munu á spátímabilinu , að mati bankans , hækka umfram verðbólguspá auk þess sem heildarvinnustundum fjölgar .
Áhrifa aðgerða ríkisstjórnarinnar til lækkunar verðtryggðra skulda heimilanna mun á spátímabilinu gæta mest í ár .
" Við spáum því að það muni draga úr nafn- og raunverðshækkunum eftir því sem líður á spátímabilið samhliða því að þessi áhrif skuldalækkunarinnar fjara út , " segir Íslandsbanki .
Um 75% í eigin húsnæði Raunverð íbúða hefur hækkað um 18,7% frá því að það náði botni í upphafi árs 2010 en nafnverðshækkunin á tímabilinu mælist 39,1% .
Íslandsbanki segir það bæta hag þeirra heimila sem eiga sitt eigið húsnæði , en svo er háttað hjá tæplega 75% þjóðarinnar .
Um 55% heimilanna eru með húsnæðislán , yfirleitt verðtryggð .
Eiginfjárstaða heimilanna hafi því að jafnaði batnað talsvert að undanförnu .
Íbúðaverð fjölbýlis á höfuðborgarsvæðinu hefur hækkað öllu meira en aðrar eignir , hvort heldur er í borg eða byggðum .
Blokkaríbúðir í Reykjavík og í nærliggjandi byggðarlögum hafa raunar hækkað í veðri um 47,4% frá því íbúðaverð var lægst snemma árs 2010. sbs@mbl.is 