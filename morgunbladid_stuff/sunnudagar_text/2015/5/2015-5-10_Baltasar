Áður en Baltasar Kormákur Samper náði fádæma hylli sem leikari og leikstjóri voru aðeins þrír aðrir núlifandi karlmenn sem hétu Baltasar og einn þeirra var faðir hans .
Hvað ætli þeir séu margir Baltasararnir sem hafa orðið til í seinni tíð ? Þeir eru hvorki fleiri né færri en 61 og hlutu þeir þessi nöfn eftir að Baltasar hafði stimplað sig inn .
Það er því freistandi að álykta að Baltasar hafi haft áhrif á einhverjar þær nafngiftir og gert þetta sjaldgæfa nafn að nafni sem hefur verið sérstaklega áberandi , ekki síst allra síðustu árin , en segja má að Baltasar-æðið hafi byrjað fyrir alvöru rétt eftir miðjan 10. áratuginn .
Meira um nafnið : Þótt nafnið hafi ekki borist hingað til lands fyrr en á 20. öld þekkist það til dæmis í Danmörku í nokkrum myndum á 14. öld og það þekkist einnig frá fyrri öldum í Noregi , Svíþjóð , Þýskalandi og Englandi .
Það er upprunalega komið úr grísk-latínu en ræturnar má þó rekja alla leið til gamla testamentis Biblíunnar og merkir " sá sem er verndaður af guði " .
