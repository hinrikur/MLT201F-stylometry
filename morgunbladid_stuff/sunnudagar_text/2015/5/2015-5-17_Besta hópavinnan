Hvað mega tónleikagestir búast við að heyra á laugardaginn ? Ég held að ég geti næstum því lofað því að efnisval tónleikanna okkar er það breiðasta sem kór hefur flutt á tónleikum á Íslandi .
Í sumar munum við halda tónleika í London en þegar kór fer utan er auðvitað ákveðin skylda að flytja þar íslenska tónlist .
Hana munum við flytja á tónleikunum í dag en auk þess lög úr söngleikjum , lög sem sungin voru af diskódívum og þekkt popp-rokk lög .
Er eitthvað öðruvísi að vera í hinsegin kór ? Vant kórafólk getur vitnað um það að engir tveir kórar eru eins , þeim er stjórnað af ólíku fólki sem gerir auðvitað áherslurnar mjög ólíkar .
Úti í heimi eru margir hinsegin kórar en hér á Íslandi höfum við engan til að bera okkur saman við .
Því að vissu leyti er erfitt fyrir okkur að sýna fram á sérstöðu okkar hér á Íslandi með öðrum hætti en tónlistinni sem við flytjum .
Við erum aftur á móti mjög hress hópur sem hefur mikinn áhuga á tónlist í sínum víðasta skilningi , veigrum okkur ekki við að taka nokkur dansspor og sýna áhorfendum okkar þá miklu og góðu lífsorku og gleði sem í okkur býr .
En það síðastnefnda er einmitt það sem erlendar rannsóknir á hinsegin kórum hafa sýnt ; þeir virðast miðla tónlist sinni með öðrum hætti en aðrir kórar .
Hvað er skemmtilegast við að vera í kórstarfi ? Það eflir samvinnu , samkennd og stuðlar að samveru ólíkra einstaklinga með ólík sjónarmið .
Ólíkt fólk , sem þó á það eitt sameiginlegt að hafa gaman af því að syngja , sameinast í ákveðnu verkefni sem það hefur sameiginlegan metnað fyrir .
Því vinnur það sig í gegnum hindranir , eflir sig í samvinnu með öðrum og hlýtur vinninginn , samhljóm .
Það er ekki að ástæðulausu að fleiri og fleiri fyrirtæki sjá hag sinn í því að vera með kór innan fyrirtækis síns .
Þar hefur það eina bestu hópavinnu sem hugsast getur ! Af hverju eru Íslendingar svona hrifnir af kórum og kóratónlist ? Oft hefur verið sagt að á Íslandi getir þú keyrt í hvaða krummaskuð sem er og fundið þar kór .
Það er dásamlegt ! Ég hugsa þetta oft þannig að sökum stöðu okkar á jarðkringlunni , myrkurs og kulda stóran hluta ársins vilji fólk finna sér afþreyingu sem veitir því gleði og samveru við annað fólk .
Hvað er næst á dagskrá hjá ykkur ? Fyrir tveimur árum fengum við heimsókn frá kórnum Pink Singers sem er frá London .
Pink Singers er fjölmennur og flottur hinsegin kór sem hefur sungið saman allt frá árinu 1983 og er þar með elsti starfandi hinsegin kór í Evrópu .
Ferð okkar er heitið út þar sem við ætlum að hitta þennan flotta kór aftur og syngja með þeim tónleika í London hinn 11. júlí .
Svo höfum við líka mikinn áhuga á því að reyna að ferðast meira um landið okkar góða og miðla skilaboðum okkar sem víðast .
