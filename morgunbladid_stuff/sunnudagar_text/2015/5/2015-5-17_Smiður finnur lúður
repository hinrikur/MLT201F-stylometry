Per er smiður , hreint afbragðsgóður smiður .
Hann sagar og neglir af mikilli kostgæfni .
Per starfar á dálitlu smíðaverkstæði í bakhúsi við baunalager nokkurn .
Í bakhúsi þessu er einnig að finna argentínskan vöfflugerðarskóla og tólf feta langan málmsívalning sem kallar sig Þóri .
" Svo hefst Smiður finnur lúður , sem kom út um síðustu jól , en eins og nafnið gefur til kynna , fjallar bókin um það er smiðurinn Per finnur lúður sem á eftir að hafa töluverð áhrif á smíðalíf hans .
Höfundur bókarinnar er Per : Segulsvið , texta- og tónsmiður en ekki smiðurinn Per , heldur standa þeir félagar Ólafur Josepsson , Svanur Magnús og Árni Þór Árnason að Per : Segulsviði .
Það er nokkuð á reiki hvenær Per : Segulsvið varð til , Ólafur segir 2001 en Svanur heldur að það sé jafnvel eitthvað lengra síðan þeir félagar fóru að hittast í kjallarakompu og kasta á milli sín skringilegum hugmyndum .
" Þetta var um það leyti sem Stafrænn Hákon varð líka til , " segir Ólafur og vísar í aukasjálf sitt sem tónlistarmaður , en Stafrænn Hákon hefur gefið út allmargar plötur og víða farið við að kynna þær á tónleikum .
Fyrstu skissurnar af Per : Segulsviði birtast í Ökklum , sem gefnir voru út á Bandcamp.com 2003 , en í því safni er líka að finna upptökur frá því er þeir Svanur og Ólafur deildu íbúð í Kaupmannahöfn um tíma .
" Svanur stalst í græjurnar mínar einhverntímann og byrjaði að taka upp sjálfur og þá var ekkert hægt að stoppa það , " segir hann og þeir skella uppúr að minningunni Svanur og Ólafur .
Lögin á Ökklum eru mörg sérkennileg og Ólafur og Svanur segja að tilurð þeirra hafi líka oft ekki verið hefðbundin , til að mynda hafi sum laganna byrjað ævina sem titill .
Er ég hóran þín , Teddy ? sé þannig eitt dæmi um það , " en lögin voru þó ekkert endilega um það sem titillinn benti til , " segir Svanur .
Ekki var þó bara að oft væri ekkert samhengi á milli laganna og titilsins , heldur segir Ólafur að þeir hafi lagt talsvert á sig til að vera eins lélegir og hægt væri .
" Við vorum ekki góðir , en við reyndum að gera þetta enn lélegra .
Svo var Svenni búinn að gera örsögur og okkur datt í hug að gera tónlist við það og lesa sögurnar yfir músíkina .
Það varð svo að Kysstu mig , þungi Spánverji .
Við prentuðum hann sjálfir heima hjá mér og settum hann svo í 12 Tóna þegar við komum heim um jólin 2004 .
" Það er súrrealískur þráður i öllu því sem Per : Segulsvið gerir og þeir segja að svo hafi það verið alla tíð : " Okkar samskipti byrjuðu eiginlega á þeim nótum , " segir Svanur .
" Það var alltaf súrrealískur , galsafenginn vinkill á öllu sem við gerðum .
" Svanur flutti heim til Íslands 2005 og Ólafur varð eftir úti .
Nokkru síðar hitti hann þar gamlan kunningja frá Íslandi , Árna Þór Árnason , og þeir tóku að fást við músík saman , þá sem Stafrænn Hákon , en þegar þeir voru allir komnir heim til Íslands 2010 urðu Per : Segulsviðsfélagar þrír og eru svo enn .
" Þá fórum við að pæla í að gera bók og þá rafræna barnabók fyrir tölvur , " segir Ólafur , " en fyrsta uppkastið þótti lélegt , " segir Árni , " og þess vegna tafðist þetta ansi lengi , svo lengi að platan Tónlist fyrir Hana kom út á undan bókinni – Óli var orðinn óþolinmóður , " segir hann og kímir .
Annað sem tafði bókina var að það vildi enginn gefa hana út .
" Það vissi enginn i hvaða hillu átti að setja hana í bókabúðinni , " segir Árni og Ólafur heldur áfram " en svo þegar Karolina fund varð til þá var það snilld og við fórum beint í það .
Þetta var náttúrlega stutt ferli , bara þrjátíu dagar , og við vorum stressaðir yfir að þetta myndi ekki nást , en það fór svo vel af stað að allt stress hvarf .
Svo vorum við búnir að ákveða að gera þetta samt þó það næðist ekki öll fjármögnunin .
" " Við vitum alveg hvað við viljum gera við afganginn , vakumpakka þeim og selja sem álegg við hliðina á pepperóníinu , " segir Árni , " að selja bókina í kjötborðinu , láta hana hanga á kjötkrókum , " segir Ólafur .
" Verkefnið er eiginlega búið fyrir okkur núna , " segir Svanur , " en þetta eru náttúrlega fyrirtaks fermingargjafir , hver þarf vélsleða ? " Þeir segjast í raun aldrei hafa búist við því að bókin myndi koma út , en nú langi þá að gera meira , það sé nóg af hugmyndum .
" Við höfum lengi verið með í pípunum að gera dansverk , " segir Svanir en tekur fram að þeir myndu ekki dansa í því sjálfir .
" Svo höfum við talað um að setja saman meiri texta , en það heitasta er að gera styttu , fallega styttu og koma henni fyrir á góðum stað , en aðalmálið er kannski hvar við myndum koma henni fyrir , " segir Ólafur og Árni bætir við : " Og svo verður hún að vera þung að það sé ekki hægt að færa hana , annars verður hún strax fjarlægð .
" 