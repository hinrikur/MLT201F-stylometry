Þrátt fyrir að það hafi ekki verið fyrr en árið 2007 sem Kristjana Bergsdóttir , elsti iðkandi í Þríkó , Þríþrautarfélagi Kópavogs , hóf að stunda íþróttir af fullum krafti er hún á leiðinni í Ironman-þríþrautina í þriðja sinn núna í haust .
" Þetta hófst með heilsuátaki í vinnunni .
Ég vann hjá fyrirtæki sem var með heilsueflandi átak og leiðbeindi einn starfsmaðurinn okkur sem vorum að byrja að hlaupa , " segir Kristjana , sem verður 63 ára á árinu .
Hún greindist með beinþynningu á þessum tíma og þurfti af þeim sökum að fara á lyf , sem henni líkaði illa .
" Það kom aftan að mér þó svo að ég hafði verið að brotna í 10 til 15 ár .
Maður er alltaf í afneitun en svo endar það með því að maður þarf að horfast í augu við hlutina , " segir Kristjana og bætir við að í fyrstu hafi hún aðeins hlaupið á milli ljósastaura .
" Ég hafði alltaf gaman af því að hreyfa mig og hreyfði mig mikið sem krakki og unglingur .
Mín kynslóð er þannig að maður gleymir sér í barnastandinu og í vinnu , maður hugsar ekkert um heilsuna , " segir hún , og íþróttir voru bara fyrir fólk innan við tvítugt .
Úrslit í almenningsíþróttakeppnum eru flokkuð eftir aldurshópum , með fimm og tíu ára bili , og verðlaunasæti fyrir bestan árangur í hverjum flokki .
Það gefur fólki á öllum aldri tækifæri til að keppa á jafningjagrundvelli og auðveldar íþróttaiðkendum að setja sér raunhæf en krefjandi markmið og standa við þau .
" Þannig er uppbyggingin á þessum almenningsíþróttagreinum .
Á viðburðum er ég ræst á sama tíma og Kári Steinn Karlsson en árangur metinn á mínum aldursforsendum .
Þetta eru almenningsíþróttir og allir eru gjaldgengir , " segir Kristjana , sem er gangandi dæmi þess að allir geta notið hreyfingarinnar .
Fór í þríþrautina árið sem hún varð sextug " Ég byrjaði bara rólega , 55 ára gömul , og síðan hef ég alltaf bætt við mig vegalengdum og hraða í hlaupunum , " segir hún en tekur þó fram að hún , eins og aðrir , sé í misgóðu formi yfir árið og árangurinn í samræmi við það .
Árið 2012 , þegar Kristjana varð sextug , ákvað hún að finna sér nýjar áskoranir , m.a. þríþrautina .
" Mig langaði að gera eitthvað skemmtilegt árið sem ég yrði sextug og hef síðan farið í tvo Járnkarla sem ég kláraði og erum við sex konur úr Þríkó að fara saman til Flórída í haust þar sem við tökum þátt í Járnkarlinum , " segir Kristjana .
Hún segir að æfingahópurinn í Þríkó sé ekkert endilega að keppa sín á milli , heldur snúist þetta frekar um félagsskapinn og að eiga saman ánægjulegar stundir á æfingum .
" Það hafa allir sitt frelsi og hjálpar félagsskapurinn mikið upp á samstöðuna í þessu .
Það er gaman og uppbyggilegt að vera innan um fólk sem vill leggja á sig erfiði til að ná settu marki .
Kosturinn við æfingafélagana er að þeir standa við sín markmið , oft erfið markmið , og styðja við vinina líka , " segir hún .
Uppbyggilegast finnst henni að vera með fólki sem er að stíga sín fyrstu skref í átt að heilbrigðari lífsstíl .
Finnst henni mjög uppörvandi að fylgjast með nýjum æfingafélögum í hlaupum og sundi .
" Öndunin er ekki komin og manni finnst maður standa í stað fyrstu vikurnar en samt er haldið áfram .
Það er eitthvað við þetta sem er svo hvetjandi og það eru þessir jákvæðu mannlegu eiginleikar sem eru svo mikils virði , " segir hún .
Þegar í keppni er komið líður henni eins og á balli eða árshátíð .
" Allir í sínu fínasta pússi og búnir að æfa sig .
Mitt mottó er að ég vil ekki koma algerlega uppgefin úr keppni eða æfingu .
Ég undirbý mig vel þannig að ég gangi ekki frá mér og æfi þannig að ég ofbjóði mér ekki , " segir hún .
Þá segir hún að einnig lærist það með tímanum hvers lags hegðun valdi álagsmeiðslum .
" Flestir tala um að hafa þurft að hætta að hreyfa sig vegna verkja .
Verkir eru algjörlega ofmetnir að mínu mati , þeir eru ekkert alltaf hættulegir heilsunni .
Ef þú ert ekki búinn að hreyfa þig lengi þá færðu verki .
Haltu áfram og alls ekki hætta .
Eina leiðin til að styrkja þig er að halda áfram , " segir hún .
Þeim gengur best sem hafa engar væntingar Kristjönu finnst það stórkostlegt , nú þegar hún lítur til baka , að hún skuli hafa komið sér af stað .
" Í byrjun var ég bara glöð með að komast á milli ljósastaura því það er eitthvað við það að vera úti , vera á hreyfingu , en í raun og veru er þetta bráðnauðsynlegt fyrir hjarta og lungu , " segir hún og bætir við að í staðinn fyrir að fara út að hlaupa með hundinn fari hún út að hlaupa með hjartað .
Hún segir það svo skrítið hvert lífið geti leitt mann , í upphafi hafði hún ekki hugmynd um að nokkrum árum síðar yrði hún búin að hlaupa Laugaveginn nokkrum sinnum .
" Svo bara fer þetta að raungerast smám saman .
Þeim gengur best sem hafa engar væntingar , " segir hún .
Það hafi líka gert henni gott að brjóta upp það mynstur sem hún hafði verið í árum saman .
" Í stað þess að fara heim að elda fór ég út að leika og hreyfa mig , " segir hún og hvetur fólk til þess að koma sér af stað .
" Ég er að æfa með yngra fólki og er með sömu æfingaáætlun .
Það gera allir sitt besta .
Fyrir þá sem eldri eru er gott að hlaupa og labba , " segir hún og bendir á að auðvelt sé að nálgast æfingaáætlanir .
Þá segir hún að einnig sé gott að hafa samband við félagið sem eru hugsað fyrir alla , byrjendur jafnt sem lengra komna , því það sé mikill kostur að ganga í félag til þess að umgangast aðra , finna samherja .
Æfingarnar eru álagsskiptar í a , b og c hópa til að tryggja að hver og einn geti stundað hreyfinguna á sínum forsendum .
Nokkur hundruð keppa í þríþraut í Kópavogi í dag Um hundrað einstaklingar taka þátt í einstaklingskeppni og um 150 manns í fjölskyldu- og unglingakeppninni þegar Kópavogsþríþrautin , fyrsta þríþrautarmót ársins , fer fram í dag , sunnudag .
B-flokkur einstaklingskeppninnar verður ræstur af stað klukkan hálfníu um morgun og A-flokkurinn þremur korterum síðar , klukkan 9:15 .
Einstaklingskeppnin samanstendur af 400 m sundi , 10,4 km hjólreiðum og 3,6 km hlaupi .
Á eftir aðalþrautinni tekur fjölskyldu- og ungmennaþríþrautin við þar sem keppt er í helmingi styttri vegalengdum ; 200 m sundi , 5,2 km hjólreiðum og 1,4 km hlaupi , og geta fjölskyldur klárað þríþrautina í sameiningu þar sem hver fjölskyldumeðlimur tekur sinn hluta .
Engin aldurstakmörk eru í fjölskylduþríþrautinni og geta því afar , ömmur , mömmur og pabbar tekið þátt í henni ásamt börnum sínum .
Fjölskylduþrautin hefst klukkan 11:00 en barnaþrautin klukkan 9:30 .
Allar frekari upplýsingar um mótið má finna á heimasíðu Þríþrautarfélags Kópavogs , sem stendur fyrir mótinu , www.thriko.is .
