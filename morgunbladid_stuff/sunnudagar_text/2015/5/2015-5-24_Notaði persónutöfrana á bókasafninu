Bækur voru mínir bestu vinir á löngum köflum í barnæskunni og fram á unglingsár .
Á fullorðinsárum hef ég verið duglegri að kaupa bækur en að lesa þær og ég á langan lista af skáldsögum sem ég er alltaf á leiðinni að byrja á en hinsvegar eru það viðskiptabækur af ýmsu tagi sem verða oftar fyrir valinu núorðið .
Þá les ég jafnvel sömu bókina á Kindle-lesbretti , kaupi hana til að eiga í kilju eða harðspjaldaútgáfu og kaupi hana líka sem hljóðbók .
Kannski ekki hagstæðasta leiðin en það er bara með þessu móti sem ég næ að klára bækur á þeim litla tíma sem ég finn á milli daglegra anna .
Ég fékk mikið út úr bókalestri í uppvextinum .
Á Borgarbókasafninu var 10 bóka hámark í hvert sinn sem maður fékk bækur lánaðar en ég nýtti mér persónutöfrana til að fá stundum að taka 14-15 í einu .
Mestmegnis voru þetta unglingabækur ýmiss konar , heilu spennubókabálkarnir , Hammond Innes , Alistair MacLean , en með slæddust fagurbókmenntir og heimsbókmenntir sem ég komst á bragðið með þegar ég stalst í bókaskáp foreldra minna þegar ég var búinn að lesa allar 15 bækurnar af safninu og vantaði nýtt lesefni .
Sumt var reyndar kannski fullþungt eftir á að hyggja fyrir 10-12 ára dreng .
Uppáhaldsbókin úr barnæskunni var fyrst lesin fyrir mig þegar ég var 6 ára .
Hún er eftir þýska barnabókahöfundinn Michael Ende og mér telst til að ég hafi lesið hana a.m.k. 50 sinnum sjálfur frá því ég lærði að lesa .
Af hverju er hún í svona miklu uppáhaldi ? Líklega er það þessi boðskapur um hvað það er sem skiptir máli í lífinu og það sem börn geta kennt fullorðnum um hin einu sönnu gildi þegar vinna , sókn eftir gæðum og viðurkenningu hefur kaffært margt af þessu .
Mómó er einstaklega falleg og minnisstæð ; ævintýrin sem eru eins og sögur inni í sögunni sjálfri .
Sögur um vináttu , fyrirgefningu , sorg og boðskapinn um að það er aldrei of seint að hverfa til baka og byrja upp á nýtt með hreint blað .
Ég hef mikla trú á sögum sem aðferð til að miðla góðum boðskap , gagnlegum ráðum eins og í viðskiptabókum og ég vel oft slíkar bækur fram yfir bækur með þurrum framsetningum á kenningum og þá allra helst bækur sem byggjast á reynslu höfundanna sjálfra og þar sem þeir sjálfir leggja sig að veði .
Í uppáhaldi þessa dagana , af þeim sem uppfylla þessi skilyrði , er James Altucher sem miðlar öllum mistökunum sínum á hátt sem veitir milljónum lesenda hans innblástur .
Á tímum þar sem miklar breytingar eru að verða á því hvernig við móttökum og meðtökum upplýsingar , þá er það einlægni og heiðarleiki sem virðist ná best að grípa , sama í hvaða formi sú miðlun á sér stað .
Bókin upplifir þetta mikla breytingaskeið en er að mínu mati , enn þann dag í dag , það sem veitt getur einna mestu þekkingu og forskot í lífinu .
