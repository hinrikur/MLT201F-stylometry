Leikskólabörnin gleðja sig og okkur í söng og skiptir litlu þótt þau skilji ef til vill ekki textana til fulls .
Tifandi ákafi , sakleysi og sönggleði ráða úrslitum .
Bréfritari var kominn vel af leikskólaaldri og söng með tilþrifum og í óþarflega mörgum tóntegundum kunnasta jólasálminn .
Hann velti einstaka sinnum fyrir sér hver hann væri þessi Meinvill , sem lá í myrkrinu , en þar sem allir aðrir virtust þekkja hann , var öruggara að spyrja ekki .
Vorhret á gluggum Með fullri virðingu fyrir Atte katte nova er notalegra að heyra börnin blíð syngja Snert hörpu mína , himinborna dís , Davíðs og Atla Heimis og Maístjörnu þeirra Halldórs og Jóns Ásgeirssonar .
Maístjarnan var víða sungin og myndarlega í gær , á Hátíðisdegi verkalýðsins 1. maí .
1. maí ber dagsetninguna sem nafn og er í góðum félagsskap með 17. júní og 1. desember .
Aðfangadagur hefur sitt sérstaka nafn eins og nýársdagur þótt báðir eigi sinn trygga stað í almanakinu .
Svo eru dagarnir með flökkueðlið , svo sem páskadagur , sumardagurinn fyrsti og uppstigningardagur og stýra fornar formúlur því , hvenær slíkra er að vænta .
Þar kemur jafnvel tunglið við sögu eins og oftar .
Stundum er glott út í annað þegar snjóar á fótabera skáta í skrúðgöngum sumardaginn fyrsta .
En sumardagurinn fyrsti hefur aldrei fullyrt neitt um veðrið .
Hann er staðfesting þess , að mættur sé sá helmingur ársins , sem við sumarið er kenndur .
" Ekkert er öruggt um sumartíð fyrr en eftir fyrsta fulla tungl í júní , " sögðu þeir sem áttu mikið undir slíku hér áður fyrr .
1. maí 2015 1. maí var stilltur dagur að mestu og sólríkur víða , þótt hiti næði aðeins rétt að lyfta sér yfir frostmarkið , þegar best lét .
Þrátt fyrir póstkortaveðrið var kuldalegt víða þennan dag .
" Það eru erfiðir tímar , það er atvinnuþref , " var sungið eins og vant er og vera ber á þessum degi .
En nú vottaði fyrir meiri þunga í orðunum , að minnsta kosti sé borið saman við gleðiríkan söng barnanna á leikskólunum .
Hvernig skyldi standa á því ? Morgunblaðið átti viðtal við Jón Ásgeirsson , tónskáldið sem gerði lagið góða við Maístjörnuna , á áttræðisafmæli hans : " Já , " sagði tónskáldið , " eins og segir í kvæðinu ; það eru erfiðir tímar , og atvinnuþref ...
" Sú tilvitnun átti vel við hjá Jóni .
Áttræðisafmæli hans bar upp á 11. október 2008 .
Íslenska bankakerfið hafði verið að hrynja dagana á undan .
En af hverju er þessi þungi núna ? Er tilefnið gott ? Það er vissulega atvinnuþref , hvert sem litið er og allir tímar uppbókaðir í Karphúsinu .
En eru erfiðir tímar ? Eða eru kannski alltaf erfiðir tímar ? Ef svo er missir hugtakið merkingu sína eða fellur í sama flokk og orðið " frábært " sem tekur nú til alls sem ekki er ömurlegt .
Í hinu fræga kvæði er eins og Halldór Laxness sjái fyrir sér að sumardagurinn fyrsti í verkalýðsbaráttu sé að renna upp .
Eftir að Halldór hefur lýst erfiðum tímum og atvinnuþrefi kveður við nýjan tón : " En í kveld lýkur vetri sérhvers vinnandi manns og á morgun skín maísól , það er maísólin hans .
" Þegar Halldór birtir kvæðið í " Rauða fánanum " heitir það " Seinasti apríl .
" Þá er árið 1936 .
Áhrifa heimskreppunnar gætir enn , einnig á Íslandi og það er haftatími .
Orðið hefur aðra og alvarlegri merkingu en sama orð þegar það er notað um þessar mundir .
Atvinnuástandið var mjög ótryggt .
Laun voru lág .
Margir þeirra sem þó höfðu vinnu bjuggu við sífellda óvissu um hvort þeir hefðu hana á morgun .
Og aðrir , sem eru öruggari um sína vinnu , t.d. við bústörf um land allt , fengu að minnstum hluta greitt fyrir erfiði sitt með beinhörðum peningum .
Þar varð veruleg breyting á með hernámi landsins , sem flokka má sem efnahagslegan happadrátt , hvað sem má segja um það að öðru leyti .
Hefði maístjörnuskáldið horft tæp áttatíu ár fram í tímann í nýju 4. erindi ljóðsins og borið hann við fæðingarár kvæðisins og árangur kjarabaráttunnar síðan , hefði hann þá sagt : " Það eru gósen ár góð , það eru gullaldar tímar .
" Vandi er um slíkt að spá .
Kreppa okkar tíðar Það sköðuðust margir og sumir illa þegar heimskreppu í bönkum skolaði hingað og margt fór verr en skyldi , þar sem bankarnir íslensku höfðu ekki ráðið við gleði sína , þegar nýfengið eignarhald og tími auðfenginna erlendra lána birtust í sömu andránni .
Það sem meira var , að þessum lánum þurftu erlendu lánastofnanirnar að koma út .
Og þar sem samkeppnin var á þann veginn lögðust vaxtakjörin á sveif með þeim sem helltu olíu á eld , hvar sem þeir sáu glitta í glóð .
Það varð því mikill skellur .
Virtar alþjóðlegar stofanir , spámenn og spekingar skrifuðu og skröfuðu um að taka myndi áratugi fyrir Ísland að ná sér á strik á ný .
En atvinnuleysið og kaupmáttarskerðingin sem varð hér reyndist mun minni en víða , svo sem í löndunum á jöðrum evrusvæðisins og jafnvel á Ítalíu og Frakklandi .
Þrennt réði mestu .
Í fyrsta lagi ákvarðanir sem teknar voru strax eftir áfallið .
Í annan stað að íslenska þjóðin býr við mynt sem les þróun og þarfir efnahagslífs þar og aðeins þar og lagar sig strax að því .
Í þriðja lagi að þjóðinni tókst , með atbeina forseta , að hrinda Icesave-árásunum af sér .
Hvernig miðar ? Síðustu misserin hefur kaupmáttur farið vaxandi á Íslandi á ný .
Atvinnuleysi hefur minnkað hratt og er það allt annað og minna en á evrusvæðinu í heild , svo ekki sé minnst á ósköpin í einstökum löndum þess .
Ríkisstjórnin lofaði að bæta stórum hluta þjóðarinnar upp " forsendubrest " vegna þróunar verðtryggðra lána .
Ólíkt vinstristjórninni , sem hrökklaðist fá völdum vorið 2013 , leit stjórnin þannig á , að henni bæri að standa við slík loforð .
Segja má að staða þessa stóra hóps hafi í leiðinni verið jöfnuð gagnvart öðrum , því Hæstiréttur hafði með dómum sínum stórbætt stöðu margra þeirra , sem tekið höfðu ólögmæt gengistryggð lán á uppgangstímunum í aðdraganda hrunsins .
Gengisþróunin frá haustmánuðum 2008 tryggði að mikilvægar útflutningsgreinar gátu spyrnt kröftuglega við fótum gagnvart efnahagslegum áföllunum .
Jöfnuður í innflutningi og útflutningi og viðskiptum almennt varð þegar hagfelldur þjóðinni og lagði grunn að hröðum bata .
Kaupmáttaraukningin , sem orðið hefur síðustu misserin , hefur skilað sér til almennings .
Um það er ekki deilt .
Hvað þá ? Hinir erfiðu tímar virtust því senn að baki og tími tækifæranna við það að renna upp .
Þá hófst atvinnuþref .
Það er þekkt og eðlilegt að eftir erfiða tíma , þegar ójafnt er skipt og lítil sanngirni liggur í lofti , að þá þykkni í mönnum og þrefið eigi þá næsta leik .
Nú er hins vegar eins og allt horfi öfugt við .
Það er líkast því að atvinnuþrefið sé upphafsstefið og markmið þess sé að knýja af hörku í gegn erfiða tíma .
Það er ekki verið að halda því hér fram að menn vilji slíka öfugþróun .
En myndin sem blasir við á tjaldinu er samt þessi : Almanakið er lesið aftur á bak .
Maísólin sest ekki í vestri eins og og hún er vön , en hefur hlaupið í bakkgír , fyrir óskiljanlega duttlunga örlaganna og virðist ætla að enda daginn þar sem hún byrjaði hann .
Seinasti apríl sé óvænt að renna upp á ný .
Maístjarnan hefur tekið upp sitt upphafs heiti og þegar enn betur er að gáð virðist þriðja erindið hafa troðið sér fram fyrir annað erindi kvæðisins .
Góðir menn gæti að sér í tíma Ef baráttan brýtur sér leið í þennan ólíkinda farveg snýst hún í rauninni um að koma sem flestum frá bjargálnum til fátæktar .
Það er vissulega ekki útilokað að slík barátta geti gengið betur en hin , það hallar jú undan fæti .
Það er hægt að halda því fram með réttu , að þeir sem nú eru að festast í verkfallsslóðinni , voru svo sannarlega ekki þeir sem hleyptu af startbyssunni .
Allir virðast gera sér grein fyrir að stöðugleiki er forsenda þess að vernda þá aukningu kaupmáttar , sem orðinn er , svo byggja megi ofan á hann .
Sumir forystumananna hafa sagt að stöðugleikinn " verði ekki varðveittur á þeirra kostnað " .
Þetta eru skiljanlega yfirlýsingar og ekki ósanngjarnar .
En það breytir þó ekki því , að fari allt úr böndum og stöðugleikinn verði þar með úr sögunni , munu skjólstæðingar þessara sömu forystumanna svo sannarlega líða fyrir það og það jafnvel meira en aðrir .
Sanngirnissjónarmið munu ekki duga til að breyta því .
