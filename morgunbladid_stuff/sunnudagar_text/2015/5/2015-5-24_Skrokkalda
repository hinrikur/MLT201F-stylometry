Á Alþingi hafa nú staðið deilur um það hvort taka eigi tiltekna virkjunarkosti og setja þá í svokallaðan nýtingarflokk Rammaáætlunar .
Þingmenn hafa deilt um lögformleg ferli í þessu sambandi en minna um einstaka virkjanir .
Þetta er fullkomlega eðlilegt því fara ber að lögum .
Virkjanirnar sem um er að ræða eru Urriðafoss , Hvamms- og Holtavirkjun í Þjórsá , Hagavatn við Langjökul og Skrokkalda á ofanverðu vatnasvæði Þjórsár .
Og Skrokkalda var það sem leiðarahöfundur Morgunblaðsins gerði nýlega að umfjöllunarefni á eftirminnilegan hátt .
Spurt var hve margir þingmanna þekktu til þessara virkjunarkosta og tiltók hann sérstaklega Skrokköldu .
Ekki hef ég verið sérlega kunnugur þessum virkjunarkosti en leiðarinn og umræðan í þinginu varð mér tilefni til að leita upplýsinga um Skrokköldu .
Fyrir aldarfjórðungi fékk Hjörleifur Guttormsson samþykkta þingsályktunartillögu sem síðar átti eftir að verða eins konar grunnur að vinnu og lögum sem við nú kennum við Rammann .
Lögin um verndar- og orkunýtingaráætlun , eins og hið formlega heiti er , voru samþykkt í tíð síðustu ríkisstjórnar og eru án efa ein mikilvægasta lagasetning þingsögunnar .
Með lögunum var reynt að færa hin miklu átök sem jafnan hafa fylgt ákvörðunum um virkjanir inn í yfirvegaðan skynsemisfarveg .
Samkvæmt lögunum eru einstakir kostir metnir af sérfræðingum sem horfa til þeirra þátta sem deilt hefur verið um og í kjölfarið setja þeir fram tillögur samkvæmt ígrunduðu mati .
Í kjölfarið tekur Alþingi síðan ákvarðanir .
Það er grundvallaratriði .
Þótt úr matsferli og innri málamiðlunum sérfræðinga komi tillaga um að ráðast megi í Hvammsvirkjun , svo dæmi sé tekið , er ekki þar með sagt að ég eða aðrir þingmenn myndu vilja samþykkja þann kost .
Það sem hefur hins vegar áunnist er að umræðan og eftir atvikum deilur manna í millum eiga nú að hafa mikilvægar rannsóknir að styðjast við .
Þetta ferli fríar okkur ekki frá ábyrgð á því að kynna okkur málin hvert og eitt , og þá óháð því hvort við sitjum innan veggja Alþingis eða utan , því umræðan í þjóðfélaginu þarf að vera víðtæk .
Landið er okkar allra og þar með ábyrgðin á því hvernig með það er farið .
Og þótt sérfræðingar kanni hina hlutlægu þætti þá eru þeir ekki alltaf óumdeildir .
Þar að auki vega hinir huglægu þættir þungt – ef ekki þyngst .
Finnst okkur til dæmis í lagi að fórna hinum tilkomumikla Urriðafossi ? Hvaða þýðingu hefði Skrokkölduvirkjun og raflínur frá henni fyrir víðerni og verndarsvæði á hálendinu ? Grundvallaratriði er að þekkja hvað um er að tefla .
Á ef til vill að efna til þjóðaratkvæðagreiðslu um Skrokköldu ? Kosturinn við þjóðaratkvæðagreiðslu er sá að þá sjáum við okkur knúin til að fara sjálf á stúfana .
Ef til vill væri ráð að kynna Skrokköldu fyrir þjóðinni með þeim hætti .
Ögmundur Jónasson ogmundur@althingi.is 