18. apríl síðastliðinn var svonefndum Plötubúðardegi fagnað víða um heim , en slíkur dagur hefur verið haldinn árlega frá árinu 2007 sem stuðningur við litlar og sjálfstæðar plötubúðir .
Viku síðar fögnuðu menn Degi bókarinnar með ýmsum viðburðum , en bókabúðaeigendum vestur í Kaliforníu finnst ekki nóg að gert því þar halda menn upp á Bókabúðardag í dag og þá með sömu formerkjum og Plötubúðardaginn , þ.e. dag sem helgaður verði óháðum bókabúðum .
Félagsskapur óháðra bóksala stendur að deginum , en samstarfið hófst í San Francisco .
Víða eru búðirnar með tilteknar bækur á tilboðsverði , en einnig hefur ýmis varningur verið seldur í búðunum sem framleiddur var í tilefni dagsins .
Þessi siður breiðist nú út um gervöll Bandaríkin og eflaust til annarra landa .
Í Katalóniu hefur tíðkast í áraraðir að 23. apríl , á Degi heilags Georgs , kaupir fólk bækur sem tækifærisgjafir og fær rós með hverri bók í kaupbæti .
Hér á landi hafa bókaútgefendur líka gefið ávísanir fyrir bókakaupum á alþjóðadegi bókarinnar .
