Skoðaðu saltið er samnorrænt verkefni sem Embætti landlæknis stendur fyrir hér á landi .
Því er ætlað að vekja fólk til umhugsunar um saltneyslu sína og hvetja fólk um leið til að skoða saltið í þeim mat sem það borðar .
Af hverju er mikilvægt að ráðast í þetta verkefni nú ? " Embætti landlæknis hefur nýlega kynnt nýjar ráðleggingar um mataræði og er þar einn af áherslupunktunum að minnka saltneyslu .
Ráðleggingarnar byggjast á norrænum næringarráðleggingum sem gefnar voru út árið 2013 .
Í framhaldi af því var farið af stað með samnorrænt verkefni með það að markmiði að auka þekkingu fólks á áhrifum mikillar saltneyslu á heilsu og koma með tillögur að leiðum til að draga úr henni .
Við köllum þetta " Skoðaðu saltið " þar sem Embætti landlæknis hvetur fólk til að lesa á umbúðir matvæla , skoða saltmagnið og velja saltminni kostinn .
Einnig hvetjum við fólk til að velja óunnar vörur sem oftast og nota annað krydd og kryddjurtir en salt , " segir Elva Gísladóttir , verkefnisstjóri næringar hjá Embætti landlæknis .
Borðar fólk meira salt en það heldur ? " Já , samkvæmt nýlegri viðhorfskönnun á salti þá kom í ljós að margir telja sig neyta minna salts en ráðlagt er , en rannsóknir á mataræði sýna annað .
Þetta kemur ekki á óvart þar sem stærsti hluti salts í fæðu er dulinn í tilbúnum matvörum , til dæmis unnum kjötvörum og kjötáleggi , brauði , osti , tilbúnum súpum og sósum , skyndibita og snakki , " segir Elva en þetta gerir það að verkum að fólk er ekki nógu meðvitað um saltneyslu sína .
Samkvæmt ráðleggingum um mataræði er mælt með að fullorðnir neyti ekki meira en sem nemur sex grömmum af salti á dag .
Heilsufarslegur ávinningur Áhrif þess að draga úr saltneyslu eru mest hjá þeim sem eru með of háan blóðþrýsting og hjá þeim sem eru yfir kjörþyngd en einnig má vinna gegn þeirri blóðþrýstingshækkun sem yfirleitt fylgir hækkandi aldri .
Þá tengist mikil saltneysla einnig auknum líkum á krabbameini í maga .
Það má segja að það þurfi að venja sig af saltinu á þremur stöðum , í búðinni ( með því að velja ekki unnar vörur með miklu salti ) , við eldavélina ( með því að gaumgæfa uppskriftir ) og loks við matarborðið ( grípa ekki hugsunarlaust í saltstaukinn ) .
Það tekur stuttan tíma að venja sig á minna salt , aðeins um það bil mánuð .
En strax eftir nokkra daga er hægt að finna mun á bragði .
Minnkaðu saltneysluna smám saman , þá nær bragðskynið að stilla sig af , ráðleggur embættið .
Svo má ekki gleyma því að smakka matinn áður en hann er saltaður en margir salta aukalega af gömlum vana .
Nánari upplýsingar eru á Facebook-síðunni Skoðaðu saltið og á www.landlaeknir.is / skodadusaltid .
7 staðreyndir um salt • Stærsti hluti salts í fæðu er dulinn í matvörum sem þú berð heim úr versluninni .
• Hversu mikið salt við notum er vani .
• Það tekur stuttan tíma að venja sig á að borða minna salt .
Minnkaðu saltneysluna smám saman , það er auðveldara .
• Minnkaðu saltið , ekki bragðið .
Það eru margir aðrir valkostir , til dæmis kryddjurtir , chili , sítróna , engifer og hvítlaukur .
• Matvörur sem merktar eru með Skráargatinu innihalda yfirleitt minna salt .
• Með því að minnka saltneyslu má draga úr hækkun blóðþrýstings , en háþrýstingur er áhættuþáttur hjarta- og æðasjúkdóma .
• Íslendingar neyta meira af salti en mælt er með .
7 