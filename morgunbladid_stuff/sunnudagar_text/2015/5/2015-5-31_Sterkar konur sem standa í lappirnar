Ég klippti á mér hárið , keypti gleraugu , hætti að mála mig , fór í dragt í stað þess að vera í kjólum .
Ég ætlaði að manna mig upp .
Það gekk hins vegar ekki .
Ekkert gekk neitt frekar og ég leit bara hræðilega út , " sagði Ingrid Vanderveldt frumkvöðull , sem hefur stofnað og selt fjölmörg fyrirtæki sem samanlagt velta milljörðum króna .
Á ráðstefnunni Startup Iceland sagði Vandervelt að sér hefði ekki byrjað að ganga vel í viðskiptum fyrr en sjálfstraustið lagaðist .
Vandervelt ákvað eftir þessa misheppnuðu tilraun að fylgja hjartanu og vera eins og hún er , hún sjálf .
Það virkaði valdeflandi fyrir hana því í kjölfarið jókst sjálfstraustið og henni fór að ganga betur í viðskiptaheiminum .
Í dag rakar hún saman peningum og virðist bara vera nokkuð lukkuleg .
Þó svo að peningar einir og sér séu ekki mælikvarði á hversu hamingjusöm við erum eða getum orðið er ljóst að fjárhagslegt öryggi ýtir undir sjálfstraust og gerir það að verkum að við látum frekar drauma okkar rætast .
Og ef við einbeitum okkur að því að efla sjálfstraustið , hvaða leið sem er svo sem farin , eru meiri líkur á að við látum drauma okkar rætast – óháð fjárhag .
Þegar ég var 10 ára eignaðist ég vinkonu , sem er nú ekki frásögur færandi , nema fyrir þær sakir að hún átti móðir sem var góð fyrirmynd fyrir okkur .
Móðir vinkonu minnar var sjálfstæð , háttsett hjá erlendu flugfélagi , var mikið á ferðalögum vegna vinnunnar , alltaf vel tilhöfð og mikill nagli .
Hún bar sig vel og var full af sjálfsöryggi .
Það sem einkenndi hana og gerir reyndar enn í dag er að hún var og er alltaf kát og henni liggur margt á hjarta .
Hjá henni er aldrei ládeyða eða leiðindi .
Þegar ég var lítil ætlaði ég að verða alveg eins og hún þegar ég yrði stór .
Ég er reyndar ekki komin með vinnu hjá erlendu flugfélagi en ég hef reynt að taka hana mér til fyrirmyndar á öðrum sviðum .
Þegar ég hugsa um sterka konu þá kemur þessi skörungur upp í hugann .
Ég hef meira að segja sankað að mér svipuðum húsgögnum og hún átti hérna á níunda áratugnum .
Hún menntaði mig á hönnunarsviðinu og í gegnum hana fékk ég innsýn í heim vandaðra danskra og ítalskra gæðahúsgagna .
Það að eldast hefur ýmsar birtingarmyndir og þó svo að það séu tvö ár í fertugsafmælið finnst mér þessi tvö ár vera á við þúsund .
Mér brá því pínulítið þegar vinkona mín benti mér á það kurteislega að ég væri greinilega farin að undirbúa fertugsafmælið .
Þetta sagði hún við mig þar sem við vorum staddar yfir gullhöldurekkanum í Norrgavel í Svíþjóð þar sem ég var alveg staðráðin í því að kaupa gullhöldur á eldhússinnréttinguna – ekki bronslitaðar – gull væri klassískara .
Svo hlógum við að því hvað ég væri orðin mikil kerling að hugsa svona .
Svo játaði hún fyrir mér að hún væri farin að undirbúa sitt afmæli og það fælist aðallega í því að sanka að sér fíniríi .
Hún væri komin í Barbour-jakka og búin að kaupa hönnunar-blaiserjakka með gulltölum .
Það eina sem vantaði til þess að toppa fertugsafmælislúkkið væri silkiklútur frá Hermés .
Konur með Hermés-slæður vita nefnilega hvaðan þær eru að koma og hvert þær eru að fara .
Ég er samt ekki alveg komin þangað ...
en ég meina , það getur allt gerst .
Annars hef ég engar áhyggjur af þessu því mamma vinkonu minnar er komin yfir sextugt og er ennþá smörtust af þeim öllum .
Hún hefði pottþétt valið þessar gullhöldur ef hún væri ekki með höldulausa innréttingu .
martamaria@mbl.is 