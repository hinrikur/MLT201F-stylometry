Við erum frekar frjálsleg .
Það má koma með leikföng inn í stofu , kasta boltum og borða í sófanum ...
Við erum frekar afslappaðir foreldrar myndi ég segja , " útskýrir Sigga Dögg og hlær þegar hún ber fram heimalagað bananabrauð .
Sigga Dögg starfar sjálfstætt , meðal annars við pistlaskrif hjá Glamour og vísi.is , en hún er einnig með kynfræðslu fyrir grunn- og menntaskólanema .
Eiginmaður hennar Hermann er verkefnastjóri í markaðsdeild Eimskipa .
Heimilið býr yfir sterkum karakter .
Skemmtilegir litríkir munir í bland við eldri húsgögn með sögu gefa heimilinu notalegt og persónulegt yfirbragð .
Spurð út í heimilisstílinn segjast hjónin heillast af litríkum , skemmtilegum og glaðlegum munum .
" Okkur finnst mikilvægast að gera heimilið að okkar .
Í öllum íbúðum sem við höfum búið í , sama hvort það hafa verið 35 fermetrar eða 100 , gerum við heimilið alltaf að okkar , " útskýrir Hermann .
" Þegar við eigum okkar stefnumót í lágstemmdari kantinum förum við á bókakaffi og skoðum hönnunarblöð á borð við Bo bedre , Bolig og Hús og hýbýli , " segir Sigga Dögg aðspurð hvaðan þau sæki innblástur fyrir heimilið .
Hjónin segjast þó mjög fljót að afgreiða blöðin ef þau innihalda stór svarthvít rými .
Þau segjast jafnframt dugleg að pikka upp alls konar sniðugar hugmyndir úr blöðum og halda þeim til haga .
" Allt sem er litríkt og lifandi grípur augað .
Ef við myndum til dæmis eignast fleiri Le Creuset-potta , sem eru í miklu uppáhaldi hjá okkur , þá væru þeir í öllum litum , það væri ekki bara ein lína , " útskýrir Hermann og bætir við að þau séu einnig dugleg að safna fyrir hlutum hægt og rólega .
Hjónin eru sammála um að stofan sé eftirlætisrými fjölskyldunnar á heimilinu .
" Þetta er aðalleiksvæði krakkanna , þetta tengir okkur við garðinn og það er mest að gerast hérna fyrir augað .
Okkur líður bara rosalega vel hér .
Þetta er góð íbúð og gott að vera hér .
" Aðspurð hver sé griðastaður fjölskyldunnar er sumarbústaðurinn Hermanni og Siggu Dögg efst í huga .
" Það er Brynjudalurinn .
Okkur líður rosalega vel þar .
Þar er ekkert net og varla símasamband .
Þar erum við úti í náttúrunni með börnunum í sveitinni okkar .
Við erum að gera þetta hægt og rólega að okkar , " útskýrir Hermann en þau fjárfestu í litlum sumarbústað í Hvalfirði á seinasta ári með vinafólki sínu .
Þau segja sumarbústaðinn hreiður fjölskyldunnar .
" Við skiljum símana eftir úti í bíl og erum bara að lesa bók og leika saman , sem mér finnst ótrúlega mikilvægt , " bætir Sigga Dögg við að lokum .
