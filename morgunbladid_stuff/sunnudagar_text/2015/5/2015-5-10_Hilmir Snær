Hilmir Snær er þekktasti núlifandi nafnberi nafnsins Hilmis og eins og með Baltasar má sjá mjög sterk merki þess að hann hafi haft mikil áhrif á nafngiftir Íslendinga .
Þótt nafnið sé gamalt er aðeins stöku Hilmi að finna á árunum áður en Hilmir Snær útskrifast úr Leiklistarskóla Íslands árið 1994 og fer að verða áberandi á sviðinu .
Hann er einn af nokkrum leikurum sinnar kynslóðar , í flokki með til dæmis Ingvari Sigurðssyni og Baltasar Kormáki , sem náðu sess hjá þjóðinni sem er aðeins á færi fárra .
Þá hefur hann verið kosinn kynþokkafyllsti karlmaðurinn í ýmsum álitsgjafagreinum í gegnum tíðina .
Þá má ljóslega tengja vinsældir nafnsins á einstökum árum við afrek hans .
Þannig fjölgaði talsvert þeim drengjum sem hlutu nafnið þegar Hilmir Snær vann Grímuna í fyrsta sinn , árið 2001 , og voru þá aldrei fleiri skírðir þessu nafni en einmitt það sama ár .
Þá á Hilmir Snær meira að segja níu alnafna sem fæddust allir eftir að hann varð þekktur .
Meira um nafnið : Nafnið þýðir konungur í skáldamáli og er skylt orðinu hjálmur .
Það merkir í raun " sá sem ber hjálm " .
