Ný skammstöfun er að ryðja sér til rúms á netinu , MAMIL , sem stendur fyrir " Middle Aged Man in Lycra " , eða miðaldra maður íklæddur lycra .
Lycra er andandi teygjuefni , ekki ósvipað spandex og má oft finna í klæðnaði hjólreiðamanna .
MAMIL-ar eru því karlmenn sem eyða drjúgum tíma á dýru hjóli utandyra , oft íklæddir svipuðum fötum og afreksíþróttamenn .
Stundum eiga þeir nokkur reiðhjól , hvert öðru dýrara .
Þá er orðið " hjólaekkja " notað um eiginkonur þessara manna en þeir eiga það til að hverfa heilu og hálfu dagana , hjólandi um nálægar sveitir .
Sagt er að kaup á dýru hjóli og hjólaklæðnaði séu heilbrigðari leið til að eiga við gráa fiðringinn en kaup á dýrum sportbíl .
Tony Abbott , forsætisráðherra Ástralíu , er lýst sem MAMIL , en hann sést reglulega íklæddur þröngum hjólreiðaklæðnaði .
