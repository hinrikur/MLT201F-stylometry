Þetta er þriðja sumarið sem starfrækt er nýtt og afar glæsilegt veiðihús fyrir laxveiðimenn við Selá í Vopnafirði , veiðihúsið Fossgerði sem vakið hefur athygli fyrir fallega hönnun sem fellur vel að landinu í kring þar sem það situr á mel yfir og með útsýni til nokkurra bestu veiðistaða árinnar : Fosshyls við Selárfoss , Fossbreiðu , Sundlaugarhyljanna beggja og Djúpabotns efri .
Veiðihúsið er alls 960 fermetrar , með tíu stórum herbergjum fyrir veiðimenn þar sem útsýni er úr þeim öllum til veiðistaða .
Húsið var hannað af Helga Hjálmarssyni arkitekt .
Hann er einn stofnfélaga veiðiklúbbsins Strengs , sem fer með veiðina í ánni , og hefur hann sjálfur yfir hálfrar aldar reynslu af veiði í Selá .
Í húsinu er rúmgóð setustofa fyrir gesti , borðstofa fyrir kvöldverði og önnur fyrir morgun- og hádegisverði , gufubað og líkamsræktaraðstaða .
Þá er aðbúnaður starfsfólks góður ; svefnherbergi á neðri hæð og borðstofa uppi , við hliðina á vel búnu eldhúsinu .
Verkfræðihönnun byggingarinnar annaðist Gústaf Vífilsson á Teiknistofunni Óðinstorgi , þar sem Helgi starfar einnig .
Heimamenn og fyrirtæki á Vopnafirði sáu síðan um alla vinnu við byggingu hússins .
Tíu herbergi og lúxus Orri Vigfússon , einn félaganna í veiðiklúbbnum Streng , sem verið hefur með veiðiréttinn í Selá í meira en hálfa öld , segir að lengi hafi verið rætt um það hvort gera ætti upp gamla veiðihúsið í Hvammsgerði eða byggja nýtt .
" Við biðum í nokkuð mörg ár með að taka þetta stökk .
Svo var ákveðið að ráðast í framkvæmdir , með tíu gestaherbergjum og hafa rúmt um menn og nokkurn lúxus í kringum þá , " segir hann en Selá hefur um árabil verið ein gjöfulasta og eftirsóttasta laxveiðiá landsins .
" Við vorum byrjaðir rétt fyrir hrunið , stoppuðum í ein tvö ár til að ná áttum en svo var farið á fullt aftur , " segir hann .
Orri bætir við að nokkuð hafi verið tekist á um staðsetninguna á hinu nýja húsi .
" En það var mikilvægt að fá aðgang að heitu vatni , " segir hann en húsið hefur aðgang að sömu heitavatnslind og sundlaugin sem er þar rétt austar við ána .
" Þarna sést vel til margra fallegra staða í ánni .
Margt hefur tekist mjög vel við þetta hús , " segir hann .
" Við vildum gera gott veiðihús fyrir veiðimen sem vilja hafa gott í kringum sig og það hefur tekist .
Síðan geta menn enn nýtt sér að einhverju leyti gamla veiðikofann á Leifsstöðum upp með ánni , þótt það hafi minnkað .
" Fyrsti laxinn veiddur í Selá Helgi Hjálmarsson arkitekt er einn sextán félaga sem stofnuðu veiðiklúbbinn Streng sumarið 1959 .
Hann var þá enn í námi í Þýskalandi en hélt þá ásamt tveimur félögum til Vopnafjarðar að mæla upp húsin á Burstafelli í tengslum við námið og veiddi í Selá í leiðinni .
Hann þekkti nokkuð til á svæðinu , þar sem faðir hans hafði verið sýslumaður í Norður-Múlasýslu og Helgi fékk ungur að fara með honum í svokallaðar " þingaferðir " norður eftir sýslunni .
" Ég veiddi þá minn fyrsta lax í Selá tíu ára gamall , " segir hann .
" Það var kveikjan að áhuganum fyrir þessu svæði og veiðiáhuginn var svo sannarlega fyrir hendi .
" Helgi segir félagana í Streng hafa myndað afar skemmtilegan hóp og hluti hans fór snemma á sjöunda áratugnum með veiðisvæðinu í Selá , upp að Selárfossi , og þeir hafi hrifist af því .
" Seinna keyptum við Hvammsgerði , Lýtingsstaði og hálfa Áslaugarstaði .
Seint á sjöunda áratugnum vorum við komnir austur og með ána .
" Í Hvammsgerði var sett upp veiðihús og Helgi teiknaði .
" Það var skemmtilegt , " segir hann .
" Við byrjuðum á að breyta geymslunni , þá fjósinu , svo hlöðunni .
Loks reistum við viðbyggingu .
Það var notalegt að vera þar .
" En ásókn jókst í svæðið , sem lengdist gríðarlega þegar fiskvegur var gerður við fossinn .
" Í dag er þetta allt annarskonar umsýsla , mikið af erlendum veiðimönnum , og ég seldi minn hluta þegar ég var búinn að vera í klúbbnum í fimmtíu ár , 2009 .
" Nauðaþekkti þennan stað En aðkomu Helga að uppbyggingu við ána var alls ekki lokið .
Þeir Jóhannes Kristinsson og Gísli Ásgeirsson voru teknir við stjórn klúbbsins og Helgi segir það hafa verið heiður þegar þeir báðu hann um að teikna hið nýja veiðihús .
" Það var gaman að vinna að húsinu með þeim , " segir hann .
" Fyrst var fyrirhugað að reisa húsið innan við Hróarsstaði en þar sást ekkert niður í ána .
En svo vorum við beðnir að koma yfir ána að skoða annan mögulegan byggingarstað , þar sem ákveðið var að hefjast handa .
Ég nauðaþekkti þennan stað .
Þarna sjáum við alla bestu veiðistaði í ánni út um gluggana .
Og útsýnið er mismunandi eftir því í hvaða herbergi gestirnir eru .
Í herberginu " Hvammsgerði " sést niður á Sundlaugarbreiðu , í öðru sést niður á göngubrúna og svo sést úr enn öðrum niður á Fossbreiðuna .
Húsið er lagt eins og slanga þar sem kemur dæld í melnum .
Mér fannst nauðsynlegt að hafa formlegan inngang í húsið og svo annars staðar aðstöðu þar sem menn kom inn í sínum veiðibúnaði , hún er baka til .
Á því er skýr aðgreining .
Staðarhaldari getur tekið á móti mönnum við aðalinnganginn og farið yfir málin á huggulegan máta , síðan fara þeir til síns herbergis og hafa loks fína aðstöðu fyrir veiðifatnaðinn niðri .
Þetta passaði allt svo vel í Fossgerði því þarna var geil í melnum sem neðri hæðin fellur inn í .
" Helgi bætir við að tveir byggingaráfangar séu eftir , geymslukjallari neðanjarðar með ofanljósi sem kemur undir innganginn og eining í átt að fossinum með allt að fjórum herbergjum .
Athygli vekur hvernig byggingin fellur á lífrænan hátt ofan í geilina við melinn yfir ánni og eins og gægist þar yfir .
" Þetta er svo sérstakur og fallegur melur .
Hann er eins og mósaík , " segir Helgi .
" Við gættum vel að því að húsið væri vel byggt og endingargott , þar sem þarna geta komið allskyns veður .
Við nutum góðs af samstarfi við frábæra verktaka , bræðurna með Mælifell .
Allt handverkið er mjög gott og öruggt .
Þetta er hús sem á að duga .
" Á hluta veggjanna er dimmrautt bárusínk og sama efni , grátt , á þaki .
" Til að brjóta flötinn upp settum við inn við gufubaðið og pallinn viðarklæðningu , úr furu , " segir Helgi .
" Hún kallar fram strúktúrinn í húsinu og kemur ágætlega út .
" Byggingin fellur vel að landinu Helgi lagði auðheyrilega mikla áherslu á að byggingin félli vel inn í landið og hefur tekist það afar vel .
Þegar horft er frá ánni situr húsið hógvært á melnum og leynir mikið á sér .
" Það kúrir eiginlega þarna á melnum , " segir hann og hlær .
Veiðihús við íslenskar veiðiár hafa verið misvel lukkuð , eins og gengur .
Í ljós kemur að Helgi og félagar teiknuðu einnig hið fína hús við Svartá í Húnavatnssýslu , auk Hvammsgerðis hér áður og viðbyggingu við veiðihúsið við Laxá í Leirársveit sem Strengur leigði í tíu ár .
" Þetta tengist þessu mikla áhugamáli mínu , stangveiðinni , " segir hann .
" En Selá þekki ég eins og vasana mína , veiddi í henni í fjörutíu ár , hún er alveg mögnuð .
Rétt eins og nágrannaáin Hofsá , Mér finnst erfitt að gera upp á milli þeirra .
Það er líka eftirsóknarvert , eins og í Selá , að þar er veiðimaðurinn alveg út af fyrir sig , með náttúrunni og góðum félögum , " segir Helgi .
Hann hefur gert dvöl gesta þar enn þægilegri og áhugaverðari í hinu vandaða nýja veiðihúsi , Fossgerði .
