Þátttakendum í Reykjavíkurmaraþoni hefur fjölgað úr 10 í 15 þúsund á síðastliðnum áratug en á sama tíma hafa þátttökugjöld fyrir allar vegalengdir ýmist tvöfaldast eða þrefaldast .
Hlaupið er nú farið að skila hagnaði sem að sögn formanns Íþróttabandalags Reykjavíkur skilar sér inn í íþróttahreyfinguna .
Ekki stendur til að lækka þátttökugjöld hlaupara .
Eyrún Magnúsdóttir eyrun@mbl.is Á síðasta ári tóku yfir fimmtán þúsund manns þátt í Reykjavíkurmaraþoni Íslandsbanka og má gera ráð fyrir álíka fjölda í ár .
Hlaupið hefur vaxið mikið og er nú með stærstu íþróttaviðburðum .
Hlauparar greiða fyrir þátttöku sína og hafa gjöld hækkað verulega undanfarinn áratug .
Alls námu tekjur vegna þátttökugjalda í Reykjavíkurmaraþoni Íslandsbanka 66 milljónum króna á síðasta ári en heildartekjur hlaupsins voru um 100 milljónir króna .
Upphæðir styrkja , s.s. frá Íslandsbanka , fást ekki gefnar upp .
Kostnaður við hlaupið nam um 85 milljónum króna og var því um 15 milljóna króna hagnaður af hlaupinu í fyrra 2014 .
Þrjú hlaup skipulögð af Reykjavíkurmaraþoni Reykjavíkurmaraþon er sérstakt félag sem hefur skattalega sömu stöðu og íþróttafélag og er rekið innan Íþróttabandalags Reykjavíkur .
Félagið Reykjavíkurmaraþon sér um skipulagningu og framkvæmd þriggja hlaupa árlega : Reykjavíkurmaraþons Íslandsbanka , Miðnæturhlaups Suzuki og Laugavegshlaupsins .
Samanlagðar tekjur af þessum þremur hlaupum námu tæpum 130 milljónum króna í fyrra og kostnaður var um 110 milljónir .
Hagnaður af hlaupunum þremur nam því 20 milljónum króna og tvöfaldaðist frá árinu 2013 þegar hann var rúmar 10 milljónir króna .
Að sögn Frímanns Ara Ferdinandssonar framkvæmdastjóra Íþróttabandalags Reykjavíkur er áformað að af hagnaði félagsins Reykjavíkurmaraþons fyrir síðasta ár renni 10 milljónir króna á þessu ári í tvo sjóði ÍBR ; verkefnasjóð og afrekssjóð .
Í sjóðina geti íþróttafélög í Reykjavík sótt styrki til sinnar starfsemi .
650 manns í vinnu Á hlaupdegi Reykjavíkurmaraþons koma um 650 manns að hlaupinu í brautarvörslu , umsjón drykkjarstöðva o.fl. Langstærstur hluti þessa hóps starfar þar í nafni síns íþróttafélags og gefur laun vegna þessarar vinnu beint til félagsins .
Samtals runnu um 6 milljónir króna vegna hlaupsins 2014 til íþróttafélaga í gegnum starf á hlaupdegi .
16 milljónir í íþróttastarf vegna síðasta hlaups Sé sá hluti hagnaðarins frá síðasta ári sem rann í sjóði ÍBR lagður við fjárhæðina sem starfsfólk á hlaupdegi aflaði til sinna félaga má segja að 16 milljónir króna renni til íþróttastarfs af þátttökugjöldum og öðrum tekjum frá síðasta ári .
" Í mörg ár var þetta hlaup rekið með tapi .
Það er fyrst núna sem er farinn að vera hagnaður að ráði .
Það var alltaf markmiðið að þessir peningar færu í íþróttahreyfinguna í Reykjavík .
Félögin geta sótt um styrki í þessa sjóði auk þess að fá peninga gegnum vinnuframlag þeirra sem starfa við hlaupið , " segir Frímann Ari .
Undirbúningur allt árið Árið um kring eru um 2,5 stöðugildi eyrnamerkt Reykjavíkurmaraþoni en yfir sumartímann og þegar styttist í hlaupið starfa um 15 manns við það .
Að sögn Frímanns Ara er reynt að halda vel á spöðunum í rekstri og nefnir hann að á síðasti ári hafi tekist að lækka kostnað við t.d. boli sem hlauparar fá verulega með hagstæðum samningum .
Hann segir ekki standa til að lækka þátttökugjöld þótt hlaupið standi vel .
" Það hefur ekki verið talin ástæða til þess .
Við höfum reynt að fylgja verðlagi .
Við berum okkur líka saman við sambærileg hlaup erlendis og teljum okkur vera ódýr miðað við það .
" Svifaseinir hlauparar borga mest Hæst verð fyrir þátttöku í Reykjavíkurmaraþoni greiða þeir sem hlaupa flesta kílómetrana en verð fer líka eftir því hvenær fólk skráir sig til leiks .
Minnst greiða þeir sem skrá sig snemma en gjöldin hækka eftir því sem nær dregur hlaupdegi .
Á súluriti má sjá samaburð annars vegar á lægsta verði og hins vegar á hæsta verði fyrir hverja vegalengd árin 2006 og 2015 .
Upplýsingar eru af www.marathon.is og eldri vefjum .
Mest hefur hækkunin orðið í hæsta verðflokki fyrir 10 km og heilt maraþon .
Verð fyrir aðrar vegalengdir hefur einnig hækkað .
Eins og sjá má hefur lægsta verð almennt hækkað minna en hæsta verð .
