Þau eru fjölbreytt verkefnin sem Sólný Pálsdóttir fæst við í lífinu .
Þegar hún átti orðið fjóra syni og tvær stjúpdætur kom laumufarþegi sem breytti öllu , en yngsti sonurinn , Hilmir , er með Downs-heilkenni .
Hún trúir að hann hafi átt að fæðast og segir innihaldsríkt að ala hann upp en viðurkennir að hafa verið verulega brugðið .
Hún ræðir um áföllin í lífinu af einlægni , um lífið með fötluðu barni , um andlegt gjaldþrot , foreldramissi og ákvörðun um að breyta lífi sínu .
Ljósmyndir og texti : Ásdís Ásgeirsdóttir asdis@mbl.is Það er engin lognmolla í Mánahrauninu í Grindavík þar sem Sólný Pálsdóttir ljósmyndari býr ásamt eiginmanni og fimm sonum .
Ég hef það á tilfinningunni að það hafi aldrei verið mikið logn í kringum þessa glaðlyndu fimm barna móður , sjálf ein af sex systkinum .
Hún reynir eftir fremsta megni að koma sonunum í spariföt fyrir myndatökuna og það gengur á ýmsu .
Þeir týnast út um allt hús , þessir litlu klæða sig jafnharðan úr fötunum og elstu vilja ráða sjálfir hverju þeir klæðast .
" Einn , tveir , þrír , fjórir , fimm , " telur Sólný þegar hún reynir að koma þeim saman út í hraunið fyrir aftan hús .
Er ekki erfitt að koma öllum í sparifötin á aðfangadag ? spyr blaðamaður .
" Jú , við borðuðum einu sinni á náttfötunum , " svarar Sveinn Ari Guðjónsson , faðir þeirra , og brosir .
Eftir að hafa náð að smella myndum af mömmunni með alla drengina sína fimm fáum við ró til að spjalla .
Söngelskur systkinahópur Sólný er yngst af sex systkinum en 15 ár eru á milli elsta og yngsta .
Hún er dóttir útgerðarhjónanna Páls H. Pálssonar og Margrétar Sighvatsdóttur .
Þau stofnuðu útgerðarfélagið Vísi áður en Sólný fæddist og fluttu þá úr Keflavík til Grindavíkur þar sem Sólný er fædd og uppalin .
" Ég svo mikill Grindvíkingur að ég fæddist þar í heimahúsi hjá yndislegri konu sem nú er látin , Rósa Ljósa , og þegar mamma var að eiga mig söng Raggi Bjarna í útvarpinu : " Magga , við skulum eignast átta krakka " og mamma sagði mér alltaf þessa sögu á hverjum afmælisdegi mínum , " segir Sólný og brosir að minningunni .
Móðir hennar var mjög söngelsk og það var mikil tónlist á heimilinu , börnin spiluðu flest á hljóðfæri og sungu mikið .
" Það var alltaf fullt hús og mikið fjör .
Mér fannst æðislega gaman að eiga þessi eldri systkini , ég var langyngst og dálítið dekruð .
Bræður mínir fóru ungir á sjóinn og sigldu stundum til Englands þegar ég var lítil og komu alltaf færandi hendi með dúkkur og alls konar fínirí .
Ég átti mjög góða æsku , en ég er sex árum yngri en systir mín , " segir hún .
Enn í dag er mikill samgangur á milli systkinanna en fimm af sex búa enn í Grindavík .
Þau hittast gjarnan og syngja saman og hafa gefið út tvo geisladiska , Lögin hans pabba og Lögin hennar mömmu en þau eru saman í fjölskyldubandinu Bakkalábandið .
Síðasta sjómannadag héldu þau minningartónleika um foreldra sína en þau hefðu átt 60 ára brúðkaupsafmæli þennan dag .
Tónleikarnir voru haldnir í kirkjunni í Grindavík fyrir fullu húsi .
Sólný er með fallega söngrödd sem hún hefur erft frá móður sinni .
Óperusöngkona heima í stofu Margét móðir hennar var heimavinnandi en vann einnig ýmis störf hjá Vísi en aðaláhugamálið var tónlist .
Þegar fjölskyldan settist að í Grindavík var enginn tónlistarskóli í bænum og segir Sólný að móðir sín hafi átti mikinn þátt í uppbyggingu tónlistarlífs í Grindavík .
Hún hafði fallega söngrödd og dreymdi um óperusöngsferil en lét sér nægja að efla tónlistarlíf Grindvíkinga og ala upp sex börn , enda í nógu að snúast .
" Það var alltaf draumurinn hennar en var bara ekkert í boði , hún var auðvitað að ala upp sex börn og byggja upp fyrirtæki , " segir Sólný .
Mamma hennar spilaði á harmonikku og píanó og lærði söng hjá Maríu Markan og var í mörgum kórum .
" Mamma leysti öll mál við píanóið , ef eitthvað kom upp á settist hún bara við píanóið .
Þetta var stundum eins og tónlistarskóli heima af því hún tók líka krakka í kennslu á píanó og svo stofnaði hún litla sönghópa , " segir Sólný .
" Mér finnst svo fallegt við mömmu að hún náði að nýta allt sem hún hafði , fyrst hún gat ekki orðið fræg óperusöngkona úti í heimi var hún það bara heima í stofu , " segir hún .
Skemmtilegast á ferðalögum Sólný fékk gott uppeldi frá ástríkum foreldrum en faðir hennar vann hörðum höndum við fyrirtækið sitt , Vísi .
" Mamma og pabbi voru ólík en það var gott að alast upp hjá þeim báðum .
Pabbi var harður og vinnusamur .
Hann var maður andstæðna .
Svolítið harður en átti líka mjúka hlið , " segir Sólný , en pabbi hennar hafði misst föður sinn í sjóslysi þegar hann var ellefu ára og mótaðist mikið af því .
Sólný segir pabba sinn hafi lifað fyrir að byggja upp gott fyrirtæki og hafi verið mjög metnaðarfullur .
Hann hafi unnið mjög mikið og rekið bæði landvinnslu og gert út báta .
" Vinnan var númer eitt , tvö og þrjú , en fjölskyldan var það líka .
Yfir vertíðina var unnið myrkranna á milli og svo á vorin var pakkað niður og farið í ferðalög .
Bestu stundirnar með pabba voru á ferðalögum .
Við áttum lítið hjólhýsi og fórum oft vestur en pabbi var frá Þingeyri .
Þá kom barnið fram í honum .
Ég held að hann hafi markerast mikið af því að missa pabba sinn svona ungur .
Hann var strax ákveðinn í því að verða skipstjóri og setti markið mjög hátt .
Hann var mikill keppnismaður og ég sé eftir á að hann var frumkvöðull að miklu leyti , þó hann hafi verið íhaldssamur , " segir hún en faðir hennar lést í febrúar á þessu ári .
Sólný segir að barnabörnin hafi dregið fram í honum mjúka manninn og þá hafi hann sýnt tilfinningar .
Það átti eftir að sannast best þegar síðasta barnabarnið , Hilmir , kom í heiminn .
Stór fjölskylda alltaf á dagskrá Við stígum nú fram til nútímans en Sólný er sjálf rík að börnum .
Hún og maðurinn hennar Sveinn eiga saman fimm syni á aldrinum fjögurra ára til tvítugs þannig að það er líf og fjör á hennar heimili , eins og forðum daga á æskuheimilinu .
Sveinn átti tvær dætur fyrir þannig að börnin eru sjö talsins .
" Ég ætlaði alltaf að eiga mörg börn , " segir Sólný .
" Ég er eins og áður sagði yngst af sex en maðurinn minn er líka úr barnmargri fjölskyldu en hann er yngstur af fimm systkinum og eini strákurinn , þannig að við vorum bæði ákveðin í að eiga stóra fjölskyldu .
Og hann var búinn að leggja sitt af mörkum þegar við byrjuðum saman en hann átti þá tvær yndislegar dætur þannig að við héldum bara áfram , " segir hún og brosir .
Sólný ákvað að flytja úr Grindavík á unglingsárum og fór í Menntaskólann á Egilsstöðum en þar kynntist hún manni sínum .
Þau hjónin kynntust í gegnum tónlistina en Sólný söng í hljómsveit í menntó en Sveinn var þar bassaleikari .
Tónlistin hefur alltaf tengt þau hjón saman en mikið er spilað og sungið á heimilinu .
Eftir menntaskóla lá leiðin í kennaraháskólann og svo var haldið heim á ný til Grindavíkur þar sem hún kenndi við grunnskólann .
Þegar Vísir keypti fyrirtæki á Djúpavogi fluttu þau þangað , en Sveinn vinnur hjá fjölskyldufyrirtækinu .
Þau bjuggu þar í sex ár en fluttu svo aftur til Grindavíkur .
Fimmti sonur kom óvænt Sólný og Sveinn eignuðust synina Guðjón , Sighvat , Pálmar og Fjölni og allt fór nánast eftir planinu en Sólný segir að hún hafi ætlað að feta í fótspor móður sinnar .
" Ég ætlaði að gera allt eins og mamma , að eignast fyrsta barnið 25 ára og eiga sex börn , síðasta um fertugt .
Ég næstum því náði því markmiði um fertugt , með sex börn alls , fjóra syni og tvær fósturdætur .
En þá kom einn laumufarþegi þegar ég var 41 árs , " segir Sólný og hlær .
Fimmti drengurinn , Hilmir , er með Downs-heilkenni .
" Það var alls ekki á dagskrá að eiga fleiri börn en Fjölnir var þá bara eins árs og mikið eyrnabarn og hafði lítið sofið frá fæðingu .
En Hilmir tók sjálfstæða ákvörðun um að fæðast inn í þessa fjölskyldu .
Ég held að hann hafi setið á himnum og horft niður og hugsað : vá , fjörið þarna , þangað vil ég fara , " segir Sólný og brosir að þessu en viðurkennir að heimurinn hafi farið á hvolf þegar hann fæddist .
Eðlilegt í hnakkaþykktarmælingu Hilmir fæddist í Reykjavík 19. júní árið 2011 og þau hjónin voru send inn á hreiður með litla hnoðrann og allt virtist í lagi .
" Þetta var fallegasta barn sem ég hafði séð og ég sá ekkert athugavert og ljósmóðirin gerði engar athugasemdir .
Síðar um nóttina fór Svenna að gruna að hann væri með Downs-heilkenni og nefndi það við mig .
Ég horfði á hann og skildi ekki hvað hann var að meina .
Ég hafði farið í hnakkaþykktarmælingu og þetta hvarflaði ekki að mér , " segir hún .
" Samt leið mér aldrei vel á meðgöngu og fann eitthvað á mér , " segir hún .
Sólný segir að fólk hafi stundum spurt sig hvað hún hefði gert ef hún hefði fengi þær niðurstöður úr hnakkaþykktarmælingunni að hún gengi með barn með þennan aukalitning .
" Ég svara þá fólki að það er ómögulegt fyrir mig að svara þessu , en ég er í dag fegin að hafa ekki þurft að standa frammi fyrir þeirri ákvörðun .
Ég er bara glöð og þakklát í dag að hafa fengið hann , hann breytti lífi mínu til hins betra , það er bara þannig .
Maður fer að horfa allt öðruvísi á heiminn , þó það hljómi kannski klisjukennt , " segir hún .
Hélt að heimurinn væri hruninn Eftir að grunurinn kviknaði að hann væri með Downs fóru þau með hann á vökudeild og biðu eftir niðurstöðum lækna .
Hilmir fæddist með vanþroskaðan barka og átti erfitt með öndun en þau voru tíu daga þar .
Eftir fimm daga var staðfest að drengurinn væri með Downs-heilkenni .
" Þegar ég fékk niðurstöðurnar fékk ég áfall .
Ég vissi ekkert um Downs-heilkenni og hélt að heimurinn væri hruninn , " segir Sólný .
Þá tók við langt ferli og fyrstu mánuðirnir voru erfiðir .
" Það er auðvitað misjafnt hvernig fólk bregst við að eignast fatlað barn en fyrir mig var þetta áfall .
Ég var að ala upp fjóra orkumikla drengi og mamma mín var á þessum tíma mjög veik af Alzheimers , " segir Sólný .
Hún segir föður sínum hafa brugðið þegar Hilmir fæddist og var fyrst í afneitun .
" Hann kom á spítalann og sagði bara : hvaða rugl er þetta í þessum læknum , þetta er fallegasta barn sem ég hef séð , " segir hún en eftir það var sérstakt samband á milli Hilmis og afa hans Páls og voru þeir mestu mátar þau tæp fjögur ár sem þeir fengu saman .
Tók tíma að læra að elska hann Sumarið og haustið sem Hilmir fæddist leið og hjónin tókust á við þetta nýja verkefni sem þau höfðu fengið upp í hendurnar 19. júní .
Móðir Sólnýjar var langt leidd af Alzheimers og lést í febrúar árið 2012 þannig að þetta voru erfiðir tímar .
" Ég tók rosalegar dýfur og fyrstu mánuðirnir voru stundum dálítið óraunverulegir .
Mér fannst eins og hann væri ókunnugur .
Stundum þegar ég vaknaði á morgnana horfði ég bara á hann og hugsaði : hvaða barn er þetta ? Ég er alveg hreinskilin með það að það tók mig tíma að læra að elska hann .
En ástæðan fyrir því held ég að hafi verið að ég var hrædd .
Stundum efaðist ég um að ég væri nógu góð móðir til að geta komið til móts við þarfir hans .
Það voru bara alls konar tilfinningar sem komu upp sem maður á kannski ekki auðvelt með að tala um en kannski var þetta bara skólabókardæmi um eðlilegt sorgarferli , " segir hún .
Sólný heimsótti móður sína á hverjum degi með litla drenginn og horfði upp á móður sína hverfa inn í heim Alzheimers .
" Þetta tók mörg ár og var mjög erfitt að horfa upp á , hún hafði alltaf verið svo lífsglöð og þarna varð ákveðin persónuleikabreyting , " segir Sólný , en nokkrum mánuðum áður en Hilmir fæddist hafði hún fengið heilablóðfall .
Mitt í öllu þessu fæðist svo Hilmir og telur Sólný það hafi verið örlögin sem stýrðu því .
" Ég trúi því að hann hafi átt að koma .
Þetta var allt skrifað í skýin , " segir hún .
Innihaldsríkt að ala hann upp Lífið hélt áfram hjá stóru fjölskyldunni í Grindavík og þau kynntust drengnum með Downs-heilkennið .
" Þegar kona gengur með barn er oft sagt að aðalatriðið sé að eignast heilbrigt barn en í einhverjum kerfum flokkast Hilmir ekki heilbrigður af því að hann er með auka litning , en fyrir mér er hann bara heilbrigður .
Hver segir að ég sé heilbrigðari en hann ? Viðmiðin breytast .
Hann hefur svo margt sem við hin höfum ekki og ég er búin að læra margt af honum á stuttum tíma og kannski mest um sjálfa mig .
Ég þurfti að hægja alveg gífurlega á mér .
Það er mjög ólíkt að ala hann upp miðað við hina strákana þar sem hlutirnir gerast bara sjálfkrafa .
Þegar hann nær tökum á því sem hann hefur verið að æfa lengi er það stór gjöf .
Til dæmis þegar hann lærði að skríða , ganga og ná tökum á táknum til að tjá sig var mikil gleði á heimilinu og okkur fjölskyldunni fannst við bara vera að upplifa kraftaverk lífsins , " segir Sólný .
" Það er innihaldsríkt að ala hann upp og gefandi en á sama tíma krefjandi .
Hann er að sumu leyti hömlulaus og það þarf að setja honum mörk , mjög skýr mörk .
Maður þarf alltaf að vera til staðar fyrir hann andlega , það er bara þannig .
Það er enginn afsláttur , " segir hún .
Fór í andlegt gjaldþrot Sólný segir að hún hafi keyrt sig áfram á þessum erfiðu tímum en andvökunætur , áhyggjur og veikindi móður hennar tóku á andlegu hliðina .
" Þetta var erfiður tími og ég vann ekkert úr því á þessum tíma , ég fór þetta bara á hnefanum .
Svo deyr mamma þegar hann er hálfs árs og ég vann aldrei úr sorginni , ég þurfti að halda áfram með mitt líf og fjölskyldunnar .
Þannig að áramótin 2013-14 var ég komin í andlegt gjaldþrot , ég bara gat ekki meir .
Ég þurfti að taka ákvörðun hvernig ég ætlaði að halda áfram og játaði mig sigraða .
Ég bara strandaði .
Mér leið mjög illa , var orðin þunglynd og kvíðin og þurfti að ákveða hvernig lífi ég vildi lifa , " segir hún og ákvað þarna um áramótin að breyta lífi sínu .
" Ég leitaði aðstoðar hjá fagfólki og lagði af stað í andlegt ferðalag sem stendur enn , " segir Sólný og bætir við að lífið hafi breyst mikið til hins betra .
" Þegar ég var búin að taka þessa ákvörðun um að endurskoða líf mitt þá bara opnaðist allt .
Ég fékk fullt af fólki inn í líf mitt sem ég kalla engla .
Ég er búin að fá svo margar fallegar gjafir á þessu eina og hálfa ári að það er alveg magnað .
Um leið og ég fór að taka sjálfa mig í gegn þá fór allt að breytast í kringum mig ; þegar maður hættir að reyna að breyta og stjórna öðrum .
Það eina sem maður getur gert er að breyta sjálfum sér , " segir hún .
" Ég á langt í land , ég er auðvitað bara að vinna í mínu lífi eins og aðrir , bara einn dag í einu en ég er sterkari .
Það eru alltaf ný og ný verkefni .
Nú nýlega dó svo pabbi , " segir hún en hann lést í febrúar á þessu ári og er hún enn að syrgja hann .
Þau voru mjög náin .
Eins og Emil í Kattholti Hilmir litli er nú fjögurra ára og spjarar sig vel og er mikill fjörkálfur .
Hann er augasteinn allra og bræðir blaðamann með sínu fallega brosi .
Sólný ber í brjósti sér stóra drauma fyrir þennan dreng , eins og hin börnin sín .
Hún segir í gríni að líklega verði hann sá sem þau hjónin geri mestar kröfur til í framtíðinni .
Hann er mikill íþróttamaður og stefnan er auðvitað sett á Ólympíuleika fatlaðra þegar hann verður eldri .
Hann hefur líka mikinn áhuga á tónlist og elsti bróðir hans er nú þegar farinn að kenna honum á gítar svo kannski verður hann rokkstjarna .
" Aðalatriðið er að hann verði hamingjusamur og fái tækifæri til að láta drauma sína rætast .
Til þess að það verði þarf margt að breytast í þjóðfélaginu og fordómar gagnvart fötluðum að hverfa .
Til þess að það verði þarf að auka fræðslu því við erum oft hrædd við það sem við þekkjum ekki eins og kom í ljós hjá mér þegar ég átti Hilmi .
Ef ég hefði vitað meira um þetta heilkenni hefði ég ekki haldið að heimurinn væri að hrynja .
Ef ég hefði vitað þá hversu mikinn gleðigjafa ég var að eignast hefði ég kannski tekið þessu öðruvísi .
Ég hef stundum sagt í gríni að Emil í Kattholti hafi kannski verið með Downs .
Hann Hilmir er með mikið hugmyndaflug og getur búið til hluti úr engu og er mikill grallari .
Ef ég fer til hægri er bara pottþétt að hann fari til vinstri .
Hann er rosa stríðinn , skemmtilegur og litríkur .
Hann verður glaður alveg inn í hjarta og getur að sama skapi orðið mjög reiður .
Ég ætla ekkert að vera að baða það einhverjum rósrauðum ljóma að barnið mitt er með Downs , það er krefjandi verkefni að ala hann upp , " segir hún .
Ekki hlíft af bræðrum sínum Nú er Hilmir að læra tákn með tali og er duglegur að tjá sig en kann að segja nokkur orð og sífellt fjölgar þeim en hægt og rólega .
Hvert þroskaskeið tekur lengri tíma en hjá bræðrum hans .
" Hver einasti sigur er svo mikil gleði .
Ef hann segir nýtt orð er bara hátíð í bæ .
Það eru forréttindi fyrir okkur og líka bræður hans þó að það sé krefjandi að ala hann upp .
Þeir gefa honum engan afslátt og það er svo fallegt að sjá hvernig þeir koma fram við hann .
Elsti bróðir hans er duglegur við að ala hann upp , setja honum reglur og kenna honum á gítar og öll systkini græða hvert á öðru , " segir hún .
" Bræðurnir þroskast við það að alast upp með honum .
Það er svo fallegt hvað hver og einn þeirra gefur honum og svo auðvitað fá þeir tilbaka .
Hilmir er bara einn af strákahópnum og honum er ekki hlíft af bræðrum sínum , " segir Sólný .
Nafnið örlagaríka Afi Sólnýjar , faðir Páls , smíðaði bátinn Hilmi en átti fyrir bátinn Fjölni .
Í fyrstu ferðinni fórst báturinn með ellefu manns innan borðs , þar af var einn drengur .
Páll var þá ellefu ára drengur þegar hann missti föður sinn í þessu sjóslysi .
Ári síðar lenti Fjölnir í árekstri við skoskt póstskip og missti amma Sólnýjar bróður sinn .
Sólný segir að pabbi sinn hafi aldrei viljað notað Hilmis-nafnið og að ekki hafi verið rætt um þetta slys á heimilinu .
Þegar hún eignaðist fjórða drenginn vildi hún skíra hann Hilmi en faðir hennar þvertók fyrir það og hann fékk nafnið Fjölnir .
Þegar svo fimmti drengurinn fæddist gaf Páll leyfi fyrir nafninu .
" Pabbi sagði þá að hann mætti fá nafnið því honum veitti ekki af að hafa ellefu verndarengla yfir sér , " segir Sólný .
Þau hjónin ræddu við prestinn og ákváðu að nafnið yrði ekki óheillanafn heldur einmitt til heilla .
Þau biðu samt fram á síðustu stundu með að ákveða endanlega nafnið en ákváðu svo að morgni skírnardagsins að hann skyldi heita Hilmir .
" Ég hringdi í pabba um morguninn og sagði við værum búin að ákveða að nota Hilmis-nafnið og spurði hann hvort hann vildi ekki halda honum undir skírn .
Þá heyri ég bara hvernig gamli maðurinn fer að hágráta og hann bara grét og grét í símann , " segir hún .
Þennan dag fékk Hilmir nafnið sitt í fanginu á afa sínum .
Það voru mörg tár sem féllu í þessari fallegu athöfn í Þingvallakirkju þar sem fortíðin var tekin í sátt .
Þetta var síðasta barnabarnið hans af stórum hópi .
Það var eins og nafnið hefði verið ætlað honum .
" Myndavélin hjálpar Sólný hætti kennslu og fór að læra ljósmyndun hjá Ljósmyndaskóla Sissu þegar hún var 36 ára gömul og hefur myndað mikið strákana sína .
" Ég var svo heppin að fara í fyrra á námskeið til New York hjá Mary Ellen Mark og þar myndaði ég eingöngu fólk með Downs .
Það var rosalega krefjandi fyrir mig en lærdómsríkt .
Það var svo gott að fá hvatningu hjá henni en hún vildi að ég myndi skrásetja markvisst líf Hilmis og fjölskyldunnar .
Myndavélin mín er mitt tæki til að miðla og deila reynslu minni sem foreldri drengs með Downs-heilkenni , kannski glugginn minn til að kalla út um , " segir hún .
" Ég nota hana eins og dagbók .
Myndir segja oft meira en mörg orð og það upplifi ég sterkt þegar ég deili þeim með öðrum .
Ég get t.d. skoðað ferlið sem ég gekk í gegnum eftir að Hilmir fæddist með því að skoða myndirnar af honum .
Mér finnst líka mikilvægt að sýna ekki bara myndir af honum brosandi en sumir halda að fólk með Downs-heilkenni sé alltaf brosandi í syngjandi sveiflu ! Vissulega er Hilmir brosmildur en hann er alls ekki alltaf glaður frekar en aðrir .
Myndavélin hjálpar mér mikið .
" Hún segist ekki vita hvað hún muni gera við myndirnar síðar , það komi bara í ljós .
" Þegar ég ætti kannski að vera að ganga frá eftir kvöldmatinn er ég hlaupandi á eftir þeim með myndavélina , " segir hún og hlær .
" Eina sem ég veit er að ég verð að mynda til að mér líði vel .
Og þá geri ég eins og mamma , er ljósmyndari heima í stofu fyrst ég er ekki að mynda úti í heimi .
" Lífið fullt af verkefnum Sólný horfir nú björtum augum til framtíðar .
Hún hefur lært að taka hlutunum eins og þeir eru .
" Mikið held ég að lífið væri litlaust og leiðinlegt ef allir væru eins .
Ég get ekki hugsað mér lífið án Hilmis , ekki frekar en hinna barnanna minna , " segir hún .
" Lífið er fullt af verkefnum og þetta eru þau verkefni sem ég fékk og ég er bara þakklát fyrir að hafa fengið tækifæri til að þroskast sem manneskja .
Ég vinn í því daglega að verða besta útgáfan af sjálfri mér og þarf virkilega að að vanda mig við það , " segir hún .
Sólný var beðin um að hitta konu sem nýlega hafði eignast barn með Downs-heilkenni .
Í bílnum á leiðinni til hennar spurði hún drengina sína : " Hvað á ég eiginlega að segja við hana ? Á ég bara að segja að þetta verði allt í lagi ? " Þá heyrist í aftursætinu : " Mamma , segðu henni að þetta verði miklu meira en í lagi ! " 