Ég verð að viðurkenna að mér fannst hálf hjákátlegt að stíga á bak Fatback Corvus-hjólinu sem ég fékk í Hjólaspretti í Hafnarfirði – málið er nefnilega að það er svokallað Fatbike og dekkin svo ýkt , í þvílíkri yfirstærð , að það var nánast eins og ekki væri um alvöruhjól að ræða – frekar eins og Jawa-faratæki á Tatooine .
Þegar á reyndi var það að hjóla á því eins og á hverju öðru hjóli , nema náttúrlega hjóli með 4 " dekkjum .
Fatbike , það er hjól með dekkjum í yfirstærð , rekja ættir sínar til Alaska þar sem þróað var hjól sem nota mætti í þæfingsfærð og eins og sagan er rakin byrjuðu menn á að sjóða saman gjarðir og búa til tvöföld og þreföld dekk þar til framleiðendur gjarða og dekkja tóku við sér og fóru að smíða ofurbreið dekk og gjarðir í stíl .
Það gefur augaleið að dekk sem þróuð eru til að hjóla í snjó hljóta að henta bráðvel fyrir ferðalag í sandi , eins og sannast á ferð hjólreiðakappans Geoff Harper um sanda Suðurlands á 9 : Zero : 7 Tusken-hjóli með 26 x 4.0 " 45NRTH-dekkjum og sagt er frá á vefsetrinu unchainediceland.wordpress.com .
Slík hjól hafa notið æ meiri vinsælda ytra og þeim hefur líka fjölgað smám saman hér á landi .
Algengasta spurning sem ég fékk þegar fólk sá mig á hjólinu var hvort ekki væri erfiðara að hjóla og byggist það á þeirri þjóðtrú að maður fari því hraðar sem dekkin eru mjórri .
Rétt er að breiddin á dekkinu skiptir litlu sem engu en mynstrið aftur á móti miklu .
Ég fann líka fyrir því að mynstrið á dekkjunum er mjög gróft enda var hjólið notað til ferða á Langjökli áður en ég fékk það , en það var þó búið að taka naglana úr því – meira mynstur eykur titring og maður tapar orku fyrir vikið .
Á þeirri leið sem ég fer í vinnuna á morgnana eru göngu- og hjólastígar svo að segja alla leið og því lítið fengið með því að vera á svo öflugu hjóli , verra reyndar að vera á hjóli með dempara þegar hjólað er upp brekkurnar að Vatnsendahvarfi .
Þegar ég fór lengri leiðina heim , sunnan við Elliðavatn , norðan við Strýpshraun og svo Grunnuvatnaleið í átt að Arnarbæli og niður í Heiðmörk , kom hjólið aftur á móti heldur en ekki í góðar þarfir – það var frábært að svífa yfir sand og möl og best af öllu þegar ég sigldi niður Vífilsstaðahlíðina .
Ég hef áður farið þessa leið og eiginlega ekki lagt í hana aftur , enda ekki gott fyrir götuhjól , en á fatbike má segja að maður svífi á svörtu skýi .
Önnur spurning sem ég heyrði oft var hvort hjólið væri ekki þungt .
Því er til að svara að það er fislétt – allt er úr koltrefjum sem á annað borð er hægt að smíða úr þeim og eins og sjá má á meðfylgjandi mynd er framdemparinn frá íslensku hugvitsmönnunum í Lauf Forks , gaffallinn er Lauf Carbonara sem er ekki nema rétt rúmt kíló að þyngd .
Skipting á hjólinu er líka einföld , aðeins eitt tannhjól að framan , og ekki saknaði ég gíra .
Lauf-gaffallinn og koltrefjadempararnir virkuðu frábærlega vel , þó að ég efist um að þeirra sé þörf á hjóli með svo breið og loftmikil dekk , enda er eðlilega mjög góð fjöðrun í dekkjunum og svörun í stýri er ekki eins nákvæm þegar maður er með dempara .
Að því sögðu var fínt að hafa þá , mjög gott reyndar þar sem ójöfnur voru hvað mestar og þeir gerðu sitt til að gera ferðina eins ánægjulega og hún varð .
Hjólið sjálft , stellið , er mjög vel hannað , nóg pláss fyrir flöskur og aðrar viðbætur og sérdeilis þægilegt að sitja það – þetta er óskahjól fyrir langt ferðalag , til að mynda yfir Sprengisand .
Eins og getið er fékk ég hjólið í Hjólaspretti í Hafnarfirði .
Það er svo nýkomið að ekki er komið á það verð , en koltrefjatýpan kostar væntanlega um 900.000 kr. og Lauf-gaffallinn um 100.000 til viðbótar .
Hjólasprettur verður líka með Fatback með álstelli sem kostar þá mun minna , sennilega 3-400.000 kr. Stellið er Fatback Corvus , hnakkurinn WTB , stýri , stýrisstöng og tannhjól Race Face og SRAM XO1 drifhjól og Avid skiptingar .
Diskabremsur .
Dekk eru 26 " x 4 " 45NRTH Dillinger 5 , koltrefjagjarðir SUNringlé ( Mulefüt 80SL ) að aftan og Surly Clown Shoe að framan .
Gaffallinn er Lauf Carbonara gaffall .
Árni Matthíasson 