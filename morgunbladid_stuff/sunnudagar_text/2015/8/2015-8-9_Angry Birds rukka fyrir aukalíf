Leikurinn Angry Birds 2 er kominn út og meira en 10 milljón manns fleygja nú bandóðum fuglum í svín víðsvegar um heiminn , eins og kemur fram á vef BBC .
Leikurinn fæst , líkt og fyrri gerðin , ókeypis , en notendur hafa látið í ljós mikla óánægju með hve þrálátlega þeir eru hvattir til að eyða peningum á meðan á spilun stendur .
Í einum leikdómi var komst þannig að orði að leikurinn væri vissulega " æðislegur " en það að hvetja fólk til að versla innan leiksins með þessum hætti væri " vægðarlaust og þreytandi " .
Framleiðendur leiksins hjá Rovio-leikjaverinu halda því fram að þeir sem kaupa ekki þá viðauka sem fást til sölu innan leiksins geti samt notið þess að spila fullmótaðan leik án endurgjalds .
Í leiknum er hægt að kaupa sér aukalíf með svokölluðum " gimsteinum , " sem fást með ýmsum hætti , en að kaupa þá fyrir beinharða peninga er auðveldasta leiðin .
Ef þú vilt ekki þurfa að láta peninga af hendi neyðist þú til að bíða eftir því að fá fleiri aukalíf , segir einn leikjagagnrýnandi , sem heldur því fram að fólk muni síður spila leikinn vegna þessa .
Fyrsti Angry Birds-leikurinn naut mikilla vinsælda , þrátt fyrir að hafa kostað pening , en einn viðmælandi BBC segir að " leiðin til að græða á leiknum sé að rukka fyrir hann , ekki að pirra fólk þangað til það borgar á meðan það spilar " .
