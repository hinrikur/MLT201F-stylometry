" Ég sá fljótlega að þetta ferðalag yrði áskorun , " segir Tasmaníubúinn Bert Spinks sem gengur nú yfir heiðar norður í land , sömu leið og Jörundur hundadagakonungur fór sumarið 1809 .
Hann hyggst að ferðalaginu loknu skrifa greinar og vonast til að ævintýrið endi sem bók .
Einar Falur Ingólfsson efi@mbl.is Ég er kominn til Íslands til að feta í fótspor ævintýramannsins Jörundar hundadagakonungs , eins og hann er þekktur hér á landi , " segir ástralski rithöfundurinn , sagnaþulurinn og fjallaleiðsögumaðurinn Bert Spinks .
Þessi glaðbeitti ungi maður er frá eyjunni Tasmaníu , sunnan við meginland Ástralíu , þar sem Jörgen Jörgensen sem við köllum einnig Jörund kom fyrst að landi árið 1803 , sem skipverji í áhöfn sir Josephs Banks .
Hann tók þá þátt í að stofa Hobart sem í dag er helsta borgin á eynni .
23 árum síðar kom hann aftur til Tasmaníu og þá sem refsifangi sem hafði afrekað ýmislegt , þar á meðal að ríkja sumarlangt 1809 yfir þessari eyju lengst í norðri .
Spinks hélt í vikunni til Þingvalla , þar sem hann dvelur nú í nokkra daga við samræður við menn og undirbúning , en síðan gengur hann einn norður á bóginn , gömlu þjóðleiðina yfir Kaldadal , þá Arnavatnsheiði og niður í Vatnsdal , og fetar sig síðan milli kaupstaða austur til Akureyrar .
Sömu leið og Jörundur fór þegar hann sótti heim kaupmenn á Norðurlandi sumarið 1809 .
Spinks hyggst að ferðinni lokinni skrifa um hana greinar og stefnir einnig markvisst á bók .
" Ég hef forðast að skoða ljósmyndir frá þessum slóðum sem ég fer hér um , svo ég komi að þeim með sem ferskastri sýn , " segir hann og bætir við að landslagsmyndir sem birtist á netinu séu gjarnan óáhugaverðar klisjur sem skemmi bara fyrir upplifun .
Heillaðist af sögu Jörundar Spinks segist styðjast við ýmsar heimildir við undirbúning göngunnar , til að mynda skrif ástralsks sagnfræðings sem hafi rannsakað sögu og ferðir Jörgens og skrif Helga Briem .
Fyrir vikið viti hann býsna vel hvaða leið Jörgen hafi farið norður til Akureyrar .
" Það eru nokkur ár síðan ég fór að kynna mér sögu Jörundar , " segir hann .
" Fyrir um ári síðan ákvað ég að ráðast í langa göngu á þessu ári og þá kom ferðalag Jörundar upp í hugann .
Ferðaáætlunin varð smám saman til , með því að lesa mér til og liggja yfir kortum af Íslandi .
Ég hef líka lagt mig eftir því að kynna mér sögu bæja og kaupstaða sem hann heimsótti , þjóðsögur , munnmæli og annað slíkt .
Ég sá fljótlega að þetta ferðalag yrði áskorun , auðugt af allrahanda sögum , ekki bara um Jörund heldur líka um Gretti sterka og margar aðrar persónur , langt en ekki of hættulegt – þó hér geti verið allra veðra von , rétt eins og heima hjá mér á Tasmaníu .
" Áhugamál Spinks koma saman í þessu áhugaverða ferðalagi ; hann er jú reyndur leiðsögumaður göngumanna um fjöll og firnindi , rihöfundur og áhugasamur um sögu og mannlíf .
" Þess vegna finnst mér líka svo áhugavert að leggja í þetta ferðalag um Ísland , því hver ferð hér verður um leið að bókmenntaferðalagi .
Hér er í senn tilkomumikið og ægifagurt landslag , forvitnileg jarðfræðisaga , og svo eru það bókmenntirnar , fornar og nýjar , og fjöldi nafna og persóna virðist tengjast hverjum stað .
" Eins og margir ungir Ástralir lagðist Spinks í heimshornaflakk fljótlega upp úr tvítugu og bjó hér og þar næstu árin .
Hann segist þá hafa áttað sig sífellt betur á því hvað heimahagarnir á Tasmaníu væru áhugaverðir .
" Fólk spurði mig margs um Tasmaníu og sögu eyjunnar og ég gat rifjað upp ýmsar áhugaverðar frásagnir , um sakamenn , mannaveiðara , mannætur , frumbyggja ...
sumt af því býsna hroðalegt , " segir hann og brosir .
" Þegar ég kom heim vildi ég halda áfram að kanna þessar sögur og las þá frábæra bók eftir Nicolas Shakespeare , In Tasmania .
Þar las ég fyrst um þennan drykkfelda fanga sem varð lögregluþjónn og var fyrrum konungur yfir Íslandi .
Ég heillaðist af þessari sögu .
Þá hefur verið skrifuð vönduð ævisaga Jörundar , þykk og mikil bók þar sem unnið er úr fjölda frumheimilda .
Hún nýtist mér vel .
" Nú er komið að þessu Spinks hefur verið kallaður " óopinber opinber sagnaritari Tasmaníu " í dag .
Hann hefur fengist við allrahanda skrif um heimalandið , sögu þess og náttúru , og hefur auk þess fjallað um bjórgerð og það hörkulega afbrigði ruðningsíþróttarinnar sem kennd er við " Aussie rules " , svo eitthvað sé nefnt .
Þá hefur hann fengist við smásagnaskrif , lesið upp ljóð sín víða um lönd , allt frá Lettlandi til Los Angeles , og var fyrsti listamaðurinn sem var boðið að starfa um mánaðartíma í listamannanýlendu á blómabúgarði í Kaliforníu .
Á undanförnum misserum hafa þeir Jón Torfason og Einar Sæmundsen verið Spinks innan handar við öflun upplýsinga af ýmsu tagi , og við að setja saman ferðaáætlunina .
Þá dvaldi hann vikurnar fyrir komuna til Íslands í Lundúnum og las þar á British Library ýmis bréf og skjöl Jörgens og uppkastið að fjórum ófullgerðum skáldsögum hans .
Hann kynnti sér líka vel sögur ferðalanga sem komu hér við á síðustu öldum , hann nefnir höfundana bresku Trollope , W.H .
Auden og Louis McNeice , William Morris og W.G .
Collingwood .
" En nú er komið að þessu .
Ég legg af stað frá Þingvöllum , með tjald , svefnpoka , lítinn prímus – og mikið af kúskús , " segir hann og hlær .
" Og ég hlakka mikið til .
Heima í Tasmaníu er hægt að rekja sig eftir náttúrusögu og mannvistarleifum , hvernig kengúruslóð varð að göngustíg frumbyggja , þá að stíg fyrir veiðimenn og loks er hann gönguleið ferðamanna sem hafa áhuga á að sjá og njóta náttúrunnar .
Hér tel ég mig eiga von á að gera lagst í svipaðar pælingar , þó ég viti að hálendið hafi ekki verið byggt nema þá útilegumönnum .
En hér er líka svo ríkulegur sagnasjóður tengdur þessum slóðum öllum og ég hlakka til að lesa meira og spyrja viðmælendur út í þær .
" Spinks hyggst koma niður af Grímstunguheiði í Vatnsdal rétt fyrir miðjan september og er kominn með lista af nöfnum íbúa þar um slóðir sem áhugavert kann að vera að spjalla við .
" Fyrir mér er það stór hluti sögunnar , " segir hann .
" Hugmyndin um sögu er svo víðfeðm .
Það má velta fyrir sér aðstæðum á hverjum stað þegar Jörundur kom þar , til að mynda að Þingeyrum , og svo því hvernig staðurinn er í dag og hvernig er búið þar .
Þá voru samin þar sum helstu miðaldahandritin ; þessi saga hefur svo mörg og áhugaverð lög .
" Þannig að búast má við því að Spinks muni sífellt vera að skrifa athugasemdir hjá sér .
Hann klappar á minnisbókina og pennann sem standa upp úr brjóstvasanum .
" Ég er alltaf með bókina með mér og í loks hvers dags skrifa ég niður hugleiðingar mínar og upplifanir ; það hef ég gert lengi .
Vonandi blotna bækurnar ekki og eyðileggjast á leiðinni , eins og gerðist hjá plöntufræðingnum William Hooker sem kom með Banks til Íslands .
Það kom upp eldur á bátnum og hann missti öll sín minnisblöð frá ferðinni .
Þvílík martröð , " segir hann og hristir höfuðið .
" Einu sinni týndi ég dagbók á Indlandi , með skrifum heils árs , og taldi hana að fullu glataða .
En hún fannst nú nýlega , mörgum árum seinna , á heimili í Rajasthan .
Og náunginn vill ekki senda mér hana í pósti – segir að ég verði að sækja hana .
Ég verð að koma þar við á heimleiðinni frá Íslandi og sækja bókina , " segir Spinks og glottir .
Verkefni um staði og minningar Hann spyr um þekkingu fólks á Íslendingasögunum á þeim slóðum þar sem þær eru sagðar hafa gerst , hlakkar til að spyrjast fyrir um þær .
Langar að vita hvort fólk sé að fjarlægjast þennan forna sagnaheim .
Blaðamaður fullvissar hann um að hans reynsla sé sú að svo sé ekki .
" Ég hlakka líka til að ræða við fólk hér um Jörund og hvaða mynd það hefur af honum .
Í Tasmaníu er hann algjör jaðarkarakter en hér stóð hann að eina valdaráninu ! " Spinks hlær .
" Ef ég dreg þetta verkefni mitt saman þá er það í raun um staði og minningar .
Það mætti jafnvel segja að titill íslenska leikritsins Þið munið hann Jörund væri fullkomin yfirskrift á þessu verkefni mínu .
Og Jörundur er áhugaverður að svo mörgu leyti , til að mynda vegna þess að sjálfum var honum afar annt um orðspor sitt .
Nú er hans minnst á margskonar hátt , gjarnan á neikvæðan hátt en það er líka sitthvað jákvætt þar .
Síðast en ekki síst er það svo munurinn og samanburðurinn á Íslandi og Tasmaníu sem hefur dregið mig af stað í þetta ferðalag .
Hér er minning þjóðarinnar svo djúp , nær alla leið aftur til landnámsins , í meira en þúsund ár , og sögur allsstaðar .
Í gær gekk ég smá spöl frá tjaldstæðinu í Laugardal út á Laugarnes og þar er mér sagt að Hallgerður langbrók hafi endað ævi sína og sé grafin .
Þannig sýnist mér Ísland vera , atriði í Njáls sögu gerðust hér , í annarri Íslendingasögu á næsta viðkomustað .
Eðli minnis íbúanna er allt annarskonar í Tasmaníu .
Í 40 til 50 þúsund ár byggðu frumbyggjar eyna en árið 1803 komu Bretar og numu landið .
Nær ekkert var skráð um tungu frumbyggja , helga staði eða menningu þeirra .
Þegar gengið er um óbyggðir Tasmaníu í dag er vissulega hægt að tengja sögur við staði en engar þeirra eru eldri en tvö hundruð ára .
Leiðangur Jörundar til fjalla þar er líklega elsta frásögnin sem við eigum um óbyggðir eyjarinnar .
Þar fyrir utan er minnið ekki gott þar sem forfeður okkar voru dæmdir afbrotamenn , þeir báru ábyrgð á eyðileggingu menningar frumbyggjanna og það er ekki fögur saga .
Þessar eyjar , Ísland og Tasmanía , eru líkar á marga vegu en svo er annað afskaplega ólíkt .
Báðar eru á útjaðri hins byggilega heims , vestrænnar menningar , fáir íbúar á tiltölulega stórum eyjum með ríkulegri og ævintýralegri náttúru .
" Svo er afskaplega áhugavert hvernig Jörundur er enn í dag helsta tenging þessara tveggja eyja , segir hann .
" Hann tók þátt í landnámi Tasmaníu sem skipverji og er síðan skotið í land öllum þessum árum síðar sem brotamanni .
" Hlakkar til að spjalla við fólk Spinks hefur auðheyrilega búið sig á ýmsan hátt undir gönguna um Ísland en hann hlýtur þó einnig að búast við óvæntum upplifunum .
" Svo sannarlega , " segir hann .
" Maður getur bara undirbúið sig upp að ákveðnu marki ; kynnt sér fortíðina , sögurnar , leiðina , en svo getur veðrið breyst skyndilega og annað komið uppá .
En ég vona að ýmislegt komi mér á óvart , þá er gaman .
Ég býst þó við að " finna " áþreifanlega fyrir landlaginu hér , ég veit hversu tilkomumikið það er og ég hlakka til að upplifa það í návígi .
Svo er það fólkið , ég hlakka líka til að spjalla .
" Hann hefur lesið sér vel til , hvað með draugasögurnar ? " Áttu við Glám , í Forsæludal ? " spyr hann og hlær , hefur greinilega lesið heima .
" Það verður bara að koma í ljós ...
Auðvitað getur sitthvað farið úrskeiðis en svo getur gangan líka verið léttari en ég býst við .
Ég verð einn í marga daga , og lengi á göngu , og það getur verið notalegt í sjálfu sér .
Ég hef gert áætlun um dagleiðirnar á fjöllum en svo kann það að breytast þegar ég kem til byggða fyrir norðan og það fer til að mynda eftir því hverja ég hitti og hvað ég geri með þeim .
" Nægur tími til að hugsa Verkefni Spink má skipta í tvo hluta , ferðalagið sjálft og verkin sem hann mun síðan skapa úr upplifuninni og sögunni um Jörund .
" Nú á ég eftir að móta verkefnið allt betur í huga mér á göngunni – ég mun þá hafa nægan tíma til að hugsa , " segir hann .
" Um daginn , þegar ég sat á British Library og las gögnin um Jörund og bréf hans , langaði mig allt í einu til að vera kominn heim og byrjaður að skrifa , og það án þess að vera byrjaður að ganga ! En ég hlakka mikið til að leggja af stað og upplifa gönguna sjálfa , fegurðina og allar þær litlu sælustundir sem maður upplifir þegar maður situr úti með einfalda máltíð , máltíð sem myndi valda manni vonbrigðum allsstaðar annarsstaðar , og nýtur náttúrunnar .
" Og þar mun hann hugsa um Jörund á þeirri sömu leið , með einkennisbúna fylgdarmenn með fána á stöng .
Forvitnilegt verður að sjá og heyra hvað kemur út úr því .
