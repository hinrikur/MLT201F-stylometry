Hildur Yeoman fatahönnuður og Daníel Björnsson myndlistarmaður eiga saman soninn Högna Daníelsson Yeoman .
Fjölskyldan nýtur þess að vera saman og hafa þau verið dugleg að flakka um heiminn .
Þau eignuðust hinsvegar nýlega tjald og stefna að því að kynnast íslenskri náttúru betur það sem eftir lifir sumars .
Þátturinn sem allir geta horft á ? Við eigum ekki sjónvarp en okkur finnst gaman að fara í bíó eða horfa á mynd saman í tölvunni .
Við höfum m.a. verið að horfa á gömlu Batman-myndirnar , Goonies , Cry baby og Múmín-álfana .
Maturinn sem er í uppáhaldi hjá öllum ? Við erum öll mikil matargöt , enda er Daníel frábær kokkur .
Fiskur er í miklu uppáhaldi .
Skemmtilegast að gera saman ? Við elskum að fara í ævintýraferðir saman og skoða nýja staði , fara í sund eða grilla með vinum okkar .
Við höfum verið dugleg að ferðast til útlanda .
Svo vorum að eignast tjald og ætlum að ferðast meira um Ísland í sumar .
Borðið þið morgunmat saman ? Strákarnir borða alltaf morgunmat saman en þegar Daníel býr til eitthvað spari þá er mamman æst að taka þátt í morgunmatnum .
Hvað gerið þið saman heima ykkur til dægrastyttingar ? Við lesum , teiknum , dönsum og hlustum á músík .
Hvað hafið þið gert skemmtilegt í sumar ? Við fórum til Suður-Frakklands og Ítalíu , heimsóttum vini , syntum í sjónum og skoðuðum söfn .
