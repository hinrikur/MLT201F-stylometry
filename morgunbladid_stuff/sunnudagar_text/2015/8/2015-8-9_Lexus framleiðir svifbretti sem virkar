Margir kannast við hið fræga atriði í Back to the Future-myndunum þar sem aðalpersónan Marty McFly þeysist um heimabæ sinn á svifbretti eftir að hafa flakkað í tímavél .
Þeir eru kannski færri sem muna að þessi framtíðarsýn kvikmyndarinnar átti einmitt að vera sviðsett í veruleika ársins 2015 .
Þótt unglingar dagsins í dag sjáist enn sem komið er ekki svífandi hettupeysuklæddir um Ingólfstorg er þessi framtíðarsýn ekki eins fráleit og margir halda .
Bílaframleiðandinn Lexus kynnti til leiks glænýtt svifbretti ( e. hoverboard ) í vikunni , en alveg síðan japanski bílarisinn greindi frá því fyrr á árinu að tæknin væri á leiðinni hafa græju- og hjólabrettaáhugamenn um allan heim beðið fullir eftirvæntingar eftir því að sjá hvort brettið virki .
Ekki fæst betur séð en að svo sé .
Hjólabrettakappar sem hafa prófað brettið lýsa því sem magnaðri reynslu , enda svífur brettið núningslaust með fullan þunga kappans ofan á sér .
" Ég hef notað hjólabretti í tuttugu ár en án núningsins er eins og ég hafi þurft að læra á alveg nýjan handlegg á íþróttinni , sérstaklega hvað varðar líkamsbeitingu og jafnvægi .
Það er alveg ný reynsla , " segir atvinnuhjólabrettakappinn Ross McGouran í fréttatilkynningu .
Ýmsum annmörkum háð Tæknin bak við brettið byggir á notkun segla og fljótandi köfnunarefnis , sem kælir svokallaða ofurleiðara í brettinu niður fyrir -180 ° C hita svo að segulsvið myndast til að láta brettið svífa .
Tæknin er vissulega ýmsum annmörkum háð .
Má þar helst nefna að brettið er einungis hægt að nota í sérstökum svifbrettagarði , en fyrsti slíki garður heims er nú kominn í notkun í Barcelona , eins og sjá má í kynningarmyndbandi frá Lexus .
Þetta skýrist af því að brettið þarf ákveðna segulvirkni til að svífa og flöturinn sem svifið er yfir þess vegna gæddur þar til gerðum seglum .
Auk þessa gerir fljótandi köfnunarefnið það að verkum að ekki er unnt að svífa mikið lengur en tuttugu mínútur í senn , en eftir þann tíma verða ofurleiðararnir í brettinu of heitir .
Tony Hawk plataði okkur Lexus er ekki fyrsta fyrirtækið til að boða komu svifbrettisins .
Hinn heimsfrægi hjólabrettakappi Tony Hawk var einn þeirra sem gengu í fyrra í lið með platfyrirtækinu " HUVr " , sem stærði sig af því að hafa hannað svifbretti alveg eins og sjá mátti í Back to the Future-myndunum .
" Að svífa með þessu móti er eins og að stunda hjólabrettamennsku í sinni tærustu mynd .
Þar sem það er enginn núningur sem á sér stað fyrir neðan þig geturðu einbætt þér að kjarna málsins – hreyfingunni , " er haft eftir Tony Hawk á vefsíðu HUVr .
Nokkrum mánuðum síðar birtist myndskeið af hjólabrettakappanum á Youtube þar sem hann baðst afsökunar á að hafa blekkt fólk með þessum hætti .
" Ég hélt að það væri augljóst að þetta væri plat en margir trúðu þessu .
Ég vildi óska þess jafn heitt og hver annar að svifbretti væru til , " segir hann í myndskeiðinu .
" Gera hið ómögulega mögulegt " Ólíkt Lexus-brettunum voru hin meintu svifbretti frá HUVr mjög lík upprunalegu brettunum í Back to the Future-myndunum .
Hönnun Lexus-manna er hins vegar mun nútímalegri og er þar meðal annars notast við bambusvið og ýmis hönnunareinkenni Lexus-bílanna sjálfra .
Brettið hefur verið rúmlega átján mánuði í bígerð og hefur þróunarvinna tengd því meðal annars farið fram í Texas og Dresden .
Sérfræðingar á ýmsum sviðum voru kallaðir saman við gerð brettisins .
" Þrátt fyrir að hafa sameinað krafta okkar , tækni og sérhæfingu varð okkur ljóst að það yrði ekki auðvelt ferli að smíða svifbretti .
Við höfum gengið í gegnum súrt og sætt og tekist á við nokkrar áskoranir , " segir Mark Templin , aðstoðarforstjóri Lexus .
Hann segir að með því að smíða brettið hafi ætlunin verið að reyna á þolmörk vísindanna , að gera hið ómögulega mögulegt .
Hvort sem um er að ræða vel heppnaða markaðsbrellu , stórsigur í sögu vísindanna eða bland beggja er óhætt að fullyrða að tilkoma svifbrettisins frá Lexus boðar spennandi tíma fyrir hjólabrettaáhugamenn .
