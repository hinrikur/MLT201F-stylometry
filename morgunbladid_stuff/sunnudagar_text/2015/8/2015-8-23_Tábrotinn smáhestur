Smáhesturinn beið aldeilis spenntur eftir að sperra sig í öllum haustlægðunum vopnaður splunkunýjum gúmmístígvélum úr spænska móðurskipinu Zöru .
Það er nefnilega ekki á hverjum degi sem smáhestar hnjóta um háhæluð stígvél og það á frekar góðu verði .
Smáhesturinn sá fyrir sér hvernig öll gömlu dressin yrðu eins og ný þegar stígvélin væru komin á fótinn og því þyrfti ekki að gera sig frekar upp fyrir veturinn – þetta væri bara komið .
Á dauða sínum átti smáhesturinn von en ekki að hann myndi taka á móti öllum haustlægðunum í flatbotna inniskóm og það haltrandi ...
( eins og fífl ) .
Þetta er svolítið eins og að vera sviptur borgaralegum réttindum sínum að setja smáhest í flatbotna skó og ætlast til þess að hann sé til friðs á meðan .
Til að gera langa sögu stutta rann síðasti í sumarfríi upp bjartur og fagur en endaði því miður á slysó eftir smá óhapp heima fyrir .
Slysin gera nefnilega ekki boð á undan sér , gott fólk .
Eftir kvöldmat þetta örlagaríka kvöld þurfti smáhesturinn að ganga frá í eldhúsinu eins og gengur og gerist á eðlilegum alþýðuheimilum .
Þeir þarna hjá IKEA eru nefnilega enn ekki búnir að finna upp sjálfhreinsandi eldhús – sem þeir myndu án efa moka út ef þau væru í boði .
Við þessar hversdagslegu athafnir vildi yngri sonurinn ólmur vera í fangi móður sinnar meðan hún var að sinna húsmóðurskyldum sínum .
Allt gekk eins og í sögu þar til drengurinn greip í glerkaröflu sem var full af balsamediki ( mjög mikilvægt að það komi fram að þarna var ekki haft vín um hönd – því miður ) og missti takið , sem gerði það að verkum að herlegheitin splundruðust á stóru tá húsmóðurinnar .
Eftir ferð á slysó og röntgenmyndatöku lá það ljóst fyrir að smáhesturinn væri tábrotinn og þyrfti að vera með fótinn í spelku næsta mánuðinn eða svo .
Smáhesturinn var leystur út með lyfseðli upp á sterkustu verkjalyfin á markaðnum .
Helgin leið því í ljúfri parkódín forte vímu ...
og smáhesturinn lét vorkenna sér ægilega mikið .
Það versnaði þó í því þegar parkódín forte víman rann sitt skeið á enda og smáhesturinn þurfti að halda áfram með líf sitt .
Það er nefnilega ekki hægt að láta flatbotna inniskó kyrrsetja sig .
Smáhestar þurfa líka að vinna eins og hinir .
Öll smekklegheit og pjatt þurftu að víkja fyrir Birkenstock og verða þessir blessuðu skór límdir við fótinn fram í september – það er að segja ef hesturinn ætlar að komast út af eigin heimili .
Helstu tískuspekúlantar heims hafa hæpað Birkenstock-skó upp síðustu misserin og hafa skórnir verið flokkaðir sem mest trendí skór síðustu mánaða .
Það getur vel verið að þeir henti vel fyrir arabíska veðhlaupahesta sem eru langir til leggsins og vannærðir .
En það verður að segjast eins og er að Birkenstock gerir ekkert fyrir smáhesta .
Eftir ítrekaðar tilraunir hefur hann komist að því að það er ekki vinnandi vegur að vera töff í inniskóm – alveg sama þótt spelkunni sé pakkað inn í 80 den-sokkabuxur og Furstenberg-kjól .
Þessir skór eru hryllilegir við gallabuxur og enn verri við hnésíð pils .
Það var samt merkilegt að uppgötva það hvað ein brotin tá getur sett af stað mörg samtöl sem því miður enda öll á sama veg eða sirka svona : Voðalega ertu eitthvað lítil í þessum skóm ...
martamaria@mbl.is 