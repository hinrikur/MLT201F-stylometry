Bækur hafa alltaf spilað stórt hlutverk í lífi mínu .
Þegar ég var búsett í Bretlandi sem barn vældi ég út ferðir í bókabúðir eða á bókasafnið við hvert tækifæri sem ég gat .
Eftir að ég fluttist heim til Íslands varð bókasafnið annað heimili mitt , en þá var loksins komið bókasafn í göngufæri frá mér .
Það eru fjölmargar bækur sem mér þykir vænt um og erfitt að velja einhverja sérstaka úr þeim hundruðum sem ég hef horfið inn í gegnum árin .
Þó er ein sem hefur setið sem fastast í mér frá því að ég las hana í fyrsta skipti .
Golden Boy eftir Abigail Tarttelin fangar tilfinningar og raunveruleika sem margt intersex-fólk glímir við , skömm og leynd , upplýsingaskort og þekkingarleysi .
Sagan fangar á frekar nákvæman hátt erfiðleikana við að að móta sjálfsvitund sína þegar maður þekkir ekki einu sinni sjálfan sig .
Við fylgjum aðalsöguhetjunni Max í gegnum ferðalag sjálfsuppgötvunar , fylgjumst með honum verða ástfanginn , treysta ástinni sinni fyrir sannleikanum um sjálfan sig og öðlast sátt við sjálfan sig .
Á hinn bóginn er einnig skyggnst inn í þá myrku hlið sem leyndinni getur fylgt og hvaða afleiðingar hræðslan við að einhver annar dragi mann út úr skápnum getur haft .
Bókin er gædd mikilli mannlegri vídd og flestir ættu að geta fundið sjálfa sig eða þá sem eru nákomnir þeim í hlutum hennar .
Hver hefur ekki upplifað hræðslu við höfnun , líkamleg óþægindi , ótta við nánd eða þörfina fyrir að passa inn í einhvers staðar ? 