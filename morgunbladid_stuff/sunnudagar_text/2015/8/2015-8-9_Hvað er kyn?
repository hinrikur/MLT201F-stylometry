Alda Jónsdóttir var skráð kvenkyns við fæðingu en upplifir sig hvorki sem konu né sem karl heldur hvorugkyns .
Alda stendur nú í ströngu við að bera út boðskap þess eðlis að tekið verði upp nýtt persónufornafn hér á landi fyrir fólk í sömu sporum , orðið hán .
Hán segir umræðuna um þessi mál vera að opnast í heiminum og til að mynda hefur Svíþjóð bætt við nýju persónufornafni í sína orðabók .
Gunnþórunn Jónsdóttir gunnthorunn@mbl.is Sólin skín , örlítil gola og Hinsegin dagar eru gengnir í garð .
Blaðamaður hittir gamlan skólafélaga á kaffihúsinu Stofunni í miðbæ Reykjavíkur .
Við föllumst í faðma , enda langt síðan við hittumst síðast og mikið vatn runnið til sjávar síðan .
Alda Jónsdóttir eða Alda Villiljós er baráttumanneskja fyrir kynsegin fólk ( e. gender queer eða non-binary ) á Íslandi , fólk sem hvorki vill flokka sig sem karl eða konu heldur hvorugkyn eða bæði í einu .
Kynsegin er orð sem Alda heyrði fyrir stuttu og fannst það vera góð þýðing fyrir ensku orðin gender queer eða non-binary , sem eru orð yfir hvorugkyn .
Orðið sé í rauninni regnhlífarhugtak fyrir alla sem skilgreini sig ekki bara karlkyns eða kvenkyns .
Alda var skráð kvenkyns við fæðingu en upplifir sig ekki sem konu , heldur einmitt hvorugkyns .
Eflaust eru margir sem hafa ekki heyrt um þetta áður en Alda segir að mikið sé um fólk á sama reki sem finni sig ekki í því kyni sem það líffræðilega er .
" Ég byrjaði að velta þessu fyrir mér þegar ég bjó úti í London , á öðru ári mínu þar .
Ég vissi að það væri til eitthvað sem héti gender queer eða það sem ég vil kalla kynsegin á íslensku en ég hafði aldrei hitt neinn eða talað við neinn sem skilgreindi sig þannig .
" Alda flutti til London mánuði fyrir hrun , árið 2008 , og fór í Kingston til að læra ljósmyndun .
Þetta var þriggja ára nám og á eftir fór Alda að vinna .
Hins vegar var ljóst að London væri ekki alveg málið svo að leiðin lá til Svíþjóðar .
" London er svo stór borg og eftir ákveðinn tíma þar hugsaði ég með mér að ég gæti ekki verið þar lengur .
Stokkhólmur var mun þægilegri og svona mitt á milli Reykjavíkur og London að stærð og einhvern veginn líkari heimaslóðum mínum .
Ég hélt hins vegar að það yrði auðveldara því að ég er Íslendingur .
Ég komst þó alveg inn í kerfið og svona en einhvern veginn var enga vinnu að fá .
Það kom mér líka á óvart hvað það var snúið að þurfa að tala annað tungumál .
Tungumálið skiptir svo miklu máli .
Ég hélt bara að sænskan yrði ekkert mál en það tók mig alveg heilt ár áður en ég gat farið að tala á sænsku og tekið þátt í samtölum .
Svo var það oft þannig að ég var að reyna að æfa mig og gat alveg hlustað og skilið samræður en ég svaraði á ensku .
Þá skipti fólk oft líka yfir í ensku , sem kom sér illa fyrir mig því ég vildi bara æfa sænskuna , " segir Alda .
" En ég reyndi að gera alls konar hluti þar sem gengu ekki upp svo ég flutti aftur heim .
En þetta var ómetanleg upplifun þó að hún hafi verið erfið .
" Íslenska mjög kynjað mál Alda segir það hafa verið auðvelt að búa í Svíþjóð að því leytinu til að þar voru flestir meðvitaðir um hvorugkyn og þar sé miklu meiri umræða um málefnið .
Til dæmis hefur orðið hen , sem er nýtt fornafn , verið notað af Svíum í nokkurn tíma og hefur nú ratað í sænskar orðabækur .
Fólk er í meiri mæli að nota það yfir kynsegin fólk og einnig ef fólk veit ekki kynið á manneskju .
" Þetta vantar í íslenskuna .
Tungumálið okkar er mjög kynjað og er það meðal annars ástæðan fyrir því að mig langaði ekki að flytja heim , því ég vissi að ég myndi lenda í veseni með þetta á hverjum degi , sem ég geri .
Í Svíþjóð eru t.d. lýsingarorð ekki beygð eftir kyni og ekki á ensku heldur .
Það er ekki nema talað sé um einhvern í þriðju persónu sem það verður kynjað og ef einhver kallar þig fröken eða herra .
Á ensku er einnig kominn ókyngreindur titill , í staðinn fyrir miss eða mister er hægt að nota mx .
Mx hefur verið samþykkt inn í Oxford-orðabókina , sem er bara frábært .
Þetta er að mjakast og breytast , en bara hægt .
" Nýtt persónufornafn í íslenskt mál ? Alda fór því í það að finna nýtt persónufornafn á íslensku sem hægt væri að nota um sig .
Alda og vinur háns Reynir Örn settu saman orðið hán fyrir nokkru síðan og veltu því mikið fyrir sér .
" Orðið er nokkurs konar samsetning af bæði hann og hún en nær samt að hljóma algerlega öðruvísi svo það fer ekki á milli mála að þetta er allt annað fornafn en hvoru tveggja , " segir hán .
Fornafnið beygist hán , hán , háni háns , líkt og hvorugkyns orð , og myndu lýsingarorð sömuleiðis beygjast í hvorugkyni .
Þau skoðuðu hvort það væri möguleiki að taka upp glænýja endingu á orð en það væri allt of mikið verk og of mikil breyting og þar með væri erfiðara að fá það í gegn .
Alda segir að sum orð mættu þó fá nýja beygingu .
" Eins og til dæmis að vera saddur eða södd , myndi hán þá taka með sér sögnina að vera satt ? Eða sadd ? Ég veit ekki einu sinni hvernig það beygist því það beygist ekki svona .
Þetta hljómar bara eins og að vera sannleikurinn .
Það eru sum svona orð sem mættu fá nýja beygingu , " segir Alda .
" En það er líka hægt að tala í kringum hlutina þannig að þeir verði ekki jafn kynjaðir .
Það er ótrúlega skemmtileg æfing að tala í heilan dag án þess að tala í karlkyni eða kvenkyni og það reynir á .
Ég geri það oft þegar ég nenni ekki að útskýra þetta fyrir einhverju fólki , þá tala ég í kringum hlutina .
Í staðinn fyrir að nota hvorugkyns orð eins og t.d. " Ég er svangt " segi ég bara að mig langi í eitthvað að borða .
" En hvað þyrfti að verða til þess að orðið hán yrði tekið í íslenska orðabók ? " Núna er fókusinn ekki beint á það að orðið sé tekið inn í orðabók .
Okkur finnst það ekki eins mikilvægt að það yrði tekið í orðabók heldur að það verði tekið í notkun , almenna notkun .
Ég hugsa að ef það kæmist í almenna notkun yrði það tekið í orðabók á endanum .
Hán var valið nýyrði ársins fyrir tveimur árum hjá Fréttablaðinu .
Það var alveg eitthvað , góð byrjun , " segir hán og hlær .
" Hán hlýðir íslenskum stafsetningarreglum en það eru einhverjir íslenskufræðingar og málfræðingar sem segja að þetta sé flokkur orða sem geti ekki breyst .
Sem kemur í rauninni bara til af því að þetta er flokkur orða sem hefur ekki breyst .
Það þýðir ekki að hann geti það ekki .
Það er hægt að koma með nýyrði inn í sagnorð , nafnorð og lýsingarorð en ekki persónufornöfn .
Þau eru sögð hluti orða sem geti ekki eða megi ekki breytast .
En það eru auðvitað skiptar skoðanir á þessu .
" Stofnaði hóp fyrir kynsegin fólk Rétt áður en Alda flutti heim stofnaði hán sérstakan hóp á Facebook sem ætlaður er kynsegin fólki .
Hán segir að um 30 einstaklingar séu í hópnum nú þegar en hán sé stöðugt á höttunum eftir fleiri einstaklingum .
Það sé gott að finna fólk sem er í svipuðum sporum og maður sjálft .
" Hópurinn er lokaður svo það er örugglega fullt af fólki sem veit ekki af honum .
Ef einhver vill komast í hópinn þarf viðkomandi að vera vinur einhvers í hópnum til að hægt sé að hleypa honum inn .
En við erum einnig með like-síðu á Facebook , Non-binary Iceland , svo að viðkomandi getur snúið sér fyrst þangað og haft samband við okkur í gegnum síðuna .
Við erum nokkur í þessum hópi og skilgreinum okkur á ólíkan hátt , " segir Alda .
Þetta sé fólk á öllum aldri en meira ungt fólk .
" Ég held að ungt fólk sé að koma svolítið meira út með svona hluti og vera opnara með það .
Það er mikil vitundarvakning að eiga sér stað og margir góðir hlutir að gerast í dag .
Ég var að tala við vin mitt um daginn , sem er líka hvorugkyns , og við vorum að velta fyrir okkur kynjarömmunum .
Kynjarammarnir utan um það að vera annaðhvort karl eða kona eru orðnir svo litlir .
Leikföng eru t.d. meira kynjuð núna en nokkru sinni fyrr og það er búið að þrengja svo mikið að að það passar enginn í þessa ramma lengur .
Ef þú passar ekki inn í þessa fyrir fram ákveðnu ramma , hvað ertu þá ? Við erum með þá kenningu að unga kynslóðin muni sprengja þessa ramma .
" Upplifði sig aldrei inni í skáp Fólk sem ekki passar inn í stöðluð norm þarf margt hvert að útskýra tilfinningar sínar fyrir vinum og fjölskyldu , með öðrum orðum að koma út úr skápnum .
Alda segist hins vegar aldrei hafa verið eitthvað sérstaklega inni í neinum skáp frá upphafi .
" Ég man að þegar ég byrjaði í MH og kynntist nýju fólki var kynhneigð iðulega umræðuefni .
Þá áttaði ég mig á því að ég væri tvíkynhneigt , en fannst það bara vera eðlilegt og þurfti einhvern veginn ekki fram að því að skilgreina mig þannig .
Einhver hafði stigið fram og sagt að viðkomandi væri fyrir bæði kyn og ég man að ég hugsaði með mér : " Já , auðvitað er ég það líka .
" Ég vissi bara að ég væri þannig .
Mér fannst ég því ekki þurfa að koma út úr skápnum með að vera hvorugkyn en ég er í rauninni alltaf að því .
Maður kemur ekki bara einu sinni út úr skápnum , maður er alltaf að koma út fyrir nýju fólki .
Ég set því reglulega inn á Facebook-síðuna mína listann minn yfir fornöfnin mín og er alltaf að minna fólk á , " segir Alda .
Mátaði sig einnig við karlkynið Alda sagði móður sinni á sínum tíma að hán skilgreindi sig sem pangender , sem þýðir að viðkomandi er fleira en eitt kyn og flakkar á milli , en trúði því þó ekki almennilega sjálft .
" Ég gat ekki talað um mín mál við neinn sem var í sömu sporum og ég var því svolítið ringlað , " segir Alda .
" Og hvað varstu gömul þegar þú sagðir mömmu þinni þetta ? " spyr blaðamaður .
" Gamalt , " leiðréttir Alda .
Blaðamaður brosir og verður ljóst að það krefst ákveðinnar æfingu og einbeitni að ná tökum á þessu .
" Ég var tvítugt þegar ég sagði henni þetta .
Þetta var árið eftir MH og ég var byrjað í Háskóla Íslands , ég tók eitt ár í ensku og var að vinna að ritgerð .
Ég man ekki nákvæmlega hvað ég var að skrifa um en það var um hinsegin málefni og ég þurfti að fá lánaða bók af bókasafni Samtakanna ' 78 .
Mamma skutlaði mér , ég hljóp inn , náði í bókina og kom svo aftur út í bíl .
Þá spurði hún mig hvort ég þyrfti ekki sérstaklega að borga fyrir kort þarna og ég svaraði að ég væri í Q , sem er félag hinsegin stúdenta .
Þá kom smá þögn en svo spurði hún : " Ertu þá hvað ? " Því ég hafði bara verið með strákum .
Ég sagði henni þá að ég væri pansexual , sem er bara fyrir öll kyn og væri í raun öll kyn .
Þá kom aftur smá þögn .
Ég bætti þá við að ég væri eiginlega líka pangender og hún spurði bara hvað það eiginlega væri , " segir Alda og hlær .
" Þannig að mamma hefur vitað þetta svolítið lengi en pabbi er mjög fyndinn með þetta .
Ég sagði honum frá þessu þegar það kom upp að ég væri í trúnaðarráði Samtakanna , bara núna í vor .
Hann hélt að það væri bara fyrir samkynhneigða en ég útskýrði fyrir honum að svo væri ekki .
Hann hafði ekki fattað að ég væri hinsegin , eða kynsegin .
Hann pælir voðalega lítið í þessu , " segir hán og brosir og við höldum áfram að rekja söguna .
" Á öðru ári mínu í London var ég komið með nóg af því að vera kvenkyns svo ég skilgreindi mig sem karlkyns í smá tíma .
Ég prófaði það og mátaði það við mig og vildi athuga hvort það virkaði betur en ég komst að því að það virkaði ekki betur .
" Þá notaði Alda nafnið Patrekur Leó en notar það þó ekki í dag .
Hins vegar er Pat nafnið á aðalpersónu í teiknimyndasögu sem hán heldur úti á netinu , vefmyndasögu og hægt að líka því við nokkurs konar blogg í myndum .
" En á þessu tímabili fór ég að taka þátt á spjallsíðum í gegnum netið fyrir transfólk og kynntist alls konar fólki víðs vegar í heiminum sem skilgreindi sig ekki sem karlkyns eða kvenkyns heldur eitthvað annað eða bæði .
Þá fór ég að velta þessu ölllu fyrir mér og kafa dýpra og áttaði mig á því að þetta væri ég .
Ég fór því að nota hvorugkynsorð yfir sjálft mig .
" Ákvað að brjóta ísinn Alda segir að þetta ferli hafi reynt mikið á sig og hafi verið erfitt á köflum enda viðbrögð fólks mismunandi .
Allt sé það þó þess virði .
" Ég er ekki að fara að loka á þetta eða þykjast vera eitthvað annað en ég er .
Ég sá aldrei fyrir mér að fara í sviðsljósið með þetta en það er mikilvægt að opna á þessa umræðu á Íslandi og af því að enginn er að gera það ákvað ég að kýla bara á það .
Einhver þarf að brjóta ísinn og vekja athygli á þessum málefnum .
" En hvernig hafa viðbrögð fólks verið ? " Þau hafa auðvitað verið mismunandi .
Vinir mínir og fjölskylda hafa verið mér mikill stuðningur og sérstaklega nánasti vinahópur minn .
Þau eru dugleg að leiðrétta hvort annað með fornöfnin og svona , sem er frábært .
Svo er mamma orðin rosalega góð í þessu og hefur verið mér ótrúlega mikill stuðningur .
En ég hef alveg fengið annars konar viðbrögð , ekki kannski neikvæð en frekar dónaleg , einfaldlega vegna þess að fólk veit ekki betur .
En ég hef fengið ýmsar spurningar sem eru mjög persónulegar og óviðeigandi , spurningar sem þú spyrð manneskju ekki að í fyrsta skipti sem þú hittir viðkomandi .
Spurningar á borð við : " Hvaða kynfæri ertu þá með ? Hvernig stundar þú kynlíf ? " og annað í þeim dúr .
Það mætti í raun kalla þetta barnalega forvitni og hún getur verið ansi árásargjörn .
Fólki finnst það eiga rétt á að vita svona hluti .
Ég er samt nokkuð viss um að fólk meini vel en þetta verður rosalega þreytt líka .
Það er ennþá mikið um fordóma gagnvart hinsegin fólki og það er margt fólk sem finnst þetta út í hött og ætlar sér ekki að fara að tala um okkur í hvorugkyni .
Það er líka til fólk sem talar um kynsegin fólk í ákveðnu kyni og svo þegar ég leiðrétti það þá svarar það því að viðkomandi sé bara kona fyrir því .
Sem skiptir samt ekki máli því að manneskjan er ekki kona .
Fólk hreinlega áttar sig ekki á því hversu mikilvægt okkur þetta er , " segir Alda .
Hán segir að kynsegin fólk í kringum sig og sem er hluti af Facebook-hópnum Non-binary Ísland lendi einnig í ýmsum leiðindum , sérstaklega frá fjölskyldum sínum .
Foreldrar margra eigi t.d. erfitt með að sætta sig við að barnið þeirra sé í minnihlutahóp .
" Maður skilur það að vissu leyti .
Auðvitað vilja foreldrar að barnið sitt eigi gott líf og sé ekki utangarðs .
En það sem fólk þarf að átta sig á er að til þess að gefa barninu sínu betra líf þýðir ekki að loka það inni í skáp , heldur þarf að breyta heiminum í kringum það .
" Vilja breyta úreltum reglum Alda er hluti af teymi sem vinnur að því að búa til nýja löggjöf sem snýr að transfólki á Íslandi .
Löggjöfina segir hán úrelta og í raun afar takmarkaða .
" Eina löggjöfin sem beinist að transfólki segir að fólk megi sækja um að fara í kynleiðréttingu , það má sækja um en það má neita því .
Það er líka mikil tvíhyggja í kringum ferlið og til að mynda er transfólk sett í dömuþjálfun og fleira í þeim dúr .
Þetta vita fáir , " segir Alda .
" En það er komin ótrúlega flott hugmynd sem við í teyminu erum að útfæra og leggja fyrir ýmsa lögfræðinga upp á orðalag og annað að gera .
Með þessu vonumst við til þess að þessi mál verði endurskoðuð .
Í dag er farið eftir gömlum og úreltum reglum sem flest Evrópulönd fara ekki lengur eftir .
Sjálft væri ég til í að fara á einhverja hormóna á lágu stigi sem myndu framkalla einhverjar breytingar , skeggrót og jafnvel öðruvísi vöðvabyggingu .
En eins og staðan er í dag er ómögulegt að standa í því .
Það væri ólíklegt að fá það í gegn .
" Myndað hinsegin fólk á jaðrinum Í tengslum við Hinsegin daga var opnuð ljósmyndasýning á fimmtudag , samsýning sem Alda er hluti af .
Þar verða til sýnis níu portrettmyndir af fólki sem passar ekki í fyrir fram ákveðna ramma samfélagsins eins og rætt var um hér að ofan .
" Þetta eru portrettmyndir af hinsegin fólki sem dettur út á jaðarinn innan hinseginbaráttunnar .
Það er alls konar fólk , ekki bara kynsegin fólk en þó fólk sem flokkast sem hinsegin .
Ég tók myndirnar en Alda Lilja , teiknari , teiknaði ofan í þær alls konar munstur og skraut .
Þetta eru mjög fallegar myndir .
" Öldurnar tvær , eða réttara sagt Öldurnar tvö , eru því listamennirnir á bak við myndirnar .
Alda segist ætla að bjóða ömmu sinni á sýninguna , en hún heitir einnig Alda .
Ljósmyndasýningin verður opin fram að Menningarnótt í Tjarnarsalnum í Ráðhúsinu .
Hugmyndin að verkefninu kviknaði út frá umræðunni í kringum lögleiðingu hjónabands samkynhneigðra í Bandaríkjunum .
Hán segir að fjallað hafi verið um málið sem svo mikinn sigur fyrir samkynhneigða og sér hafi þótt sem litið væri á þetta sem síðasta skrefið í átt að jafnræði .
" Sem það er náttúrulega alls ekki .
Ég var svolítið pirrað á þessu , því okkur er alltaf ýtt út í rammann með þessum fyrir fram ákveðnu stöðlum fyrir karla og konur .
Af hverju getum við ekki víkkað út rammann og áttað okkur á því að það er til fullt af fólki sem hreinlega vill ekki gifta sig .
Af hverju getur fólk ekki bara verið í sambandi með einhverjum en um leið notið allra þeirra réttinda sem gift fólk hefur , án þess að þurfa að fara í gegnum einhverja hefð sem byrjaði þannig að karlar keyptu konur ? Þessi samfélagslegi þrýstingur er stöðugur og það þarf að breytast , " segir Alda að lokum .
