Einu sinni voru annað hvort allir að trimma eða í ræktinni eða berja á sér bumbuna með bumbubananum .
Í dag virðist vera meiri Fjölbreytileiki en oft áður þegar kemur að tískusveiflum eða örum vexti í einstaka greinum , t.d. hjólreiðum , hlaupum og hvers konar heilsurækt .
Vilhjálmur A. Kjartansson vilhjalmur@mbl.is Tískusveiflur og einstaka hlutir hafa náð svo víðtækum vinsældum að einkenna má afmörkuð tímabil með þeim .
Í slíkum tilvikum má segja að gripið hafi um sig æði og flestir kannast við að hafa tekið þátt í einhverju æði á ævinni .
Þannig ættu flestir sem lifað hafa meira en aldarfjórðung að muna eftir ljósbláa fótanuddtækinu .
Ekki endilega vegna þess að nokkur lifandi maður í dag muni eftir því að hafa notað tækið og hvað þá séð aðra nota það .
Miklu frekar vegna þess að tækið mátti lengi vel finna í geymslum og bílskúrum landsmanna , þá ónotað í mörg ár eða jafnvel áratugi .
Trimmgallinn er þannig mörgum minnisstæður og hver man ekki eftir bumbubananum ? Tækið sem gera átti alla landsmenn granna og sæta með nokkurra mínútna notkun á dag .
Hann náði svo miklum vinsældum að fréttamenn spurðu Geir H. Haarde , þá fjármálaráðherra , hvort hann ætti ekki örugglega einn slíkan á sínu heimili .
Ráðherrann þáverandi svaraði að sjálfsögðu játandi .
Dr. Helgi Gunnlaugsson , deildarforseti Félags- og mannvísindadeildar Háskóla Íslands , segir það áhugavert félagsfræðilegt viðfangsefni að skoða hvernig fólk eyðir tíma sínum en bendir jafnframt á að við séum alltaf háð einhverjum tískusveiflum og oftar en ekki komi þær til vegna þess hreinlega að samfélaginu er kynnt eitthvað nýtt .
" Þegar ég var í háskólanámi kringum 1980 voru hamborgara- og pítsustaðir að ryðja sér til rúms á Íslandi og það þótti mjög spennandi á þeim tíma .
Alveg eins og amerísku kleinuhringirnir og kaffið sem fólk bíður í langri röð eftir á Laugaveginum í dag , " segir Helgi en orðum hans til stuðnings má vísa í fréttir af löngum röðum fyrir utan Dunkin Donuts í Þýskalandi og annars staðar þar sem verið er að opna nýja staði .
Við Íslendingar erum því kannski ekki alveg jafn sérstakir og við höfum oft viljað vera láta .
Allavega ekki þegar kemur að biðröðum eftir kleinuhringjum .
Einstaklingsmiðaðri leiðir en áður Ætla mætti að sem samfélag hefðum við dregið einhvern lærdóm af öllum þeim tískubylgjum og æðum sem gengið hafa yfir .
Engu að síður sprettur alltaf upp eitthvað nýtt .
Ekki er langt síðan lágkolvetnakúrinn varð þess valdandi að verulega var farið að ganga á birgðir af smjöri og rjóma í landinu .
Engu að síður er eins og sveiflurnar í dag séu minni og hugsanlega varanlegri en áður .
Þannig hefur vöxtur í hjólreiðum , hlaupum og því sem kalla mætti jaðaríþróttum á borð við Crossfit , Víkingaþrek , Bootcamp og annað í þeim dúr verið mjög mikill á undanförnum árum og ekki sér fyrir endann á honum .
Kannski er aukinn áhugi á þessum greinum kominn til að vera , kannski er ekki um bólu eða æði að ræða ? " Það blasir við að við erum að horfa á mun meiri fjölbreytni í dag en áður .
Massinn er ekki að velja einhverja eina íþrótt eða eitt form hreyfingar eins og oft var hér áður fyrr .
Við sjáum vöxt í ólíkum greinum eins og hjólreiðum og hlaupi en líka allt frá jóga yfir í jaðaríþróttir á borð við Crossfit .
Hvort þessi aukni áhugi sé kominn til að vera sjáum við ekki fyrr en að einhverjum tíma liðnum .
" Helgi segir áherslubreytingu hafa orðið fljótlega eftir hrun bankakerfisins og rekur það m.a. til nýrra gilda eftir hrun .
" Á árunum fyrir efnahagshrunið var töluverður þrýstingur á að efnast og græða mikið .
Það varð að tákni um velgengni að eiga kort í líkamsrækt , jafnvel þó að kortið væri ekki mikið notað , og ákveðinn klæðaburður var líka talinn æskilegri en annar .
Segja má að efnisleg gæði hafi yfirtekið samfélagið með húð og hári .
Þegar bankakerfið hrundi eða fór á hliðina haustið 2008 varð ákveðin hugarfarsbreyting .
Fólk leitaði meira inn á við og dró úr efnislegri hjarðhegðun sem ruddi brautina fyrir einstaklingsmiðaðri leiðir hvort sem það var í auknum hjólreiðum , gönguferðum , óhefðbundnu mataræði , útivist á fjöllum eða almennt annarri nálgun í lífinu .
Og þetta varð að viðurkenndri hegðan en ekki álitið dæmi um sérvitringshátt eins og áður .
" Aukið frjálsræði eykur möguleika Helgi telur að opnun samfélagsins með auknu frjálsræði eigi einnig stóran þátt í því að fólk leitar nú nýrra leiða þegar kemur að lífsstíl , hreyfingu og mataræði .
" Um leið og samfélagið opnast fyrir umheiminum eykst frjálsræði og umburðarlyndi sem gerir okkur tilbúnari til að prófa nýjar hugmyndir og leiðir .
Það þótti meira en lítið skrítið að hjóla í vinnu fyrir um tuttugu árum síðan en í dag er ört vaxandi hópur fólks sem hjólar til og frá vinnu .
" Efnahagslegur þrýstingur hefur vissulega áhrif að sögn Helga en þegar hann helst í hendur við almenna viðhorfsbreytingu er fyrst komin formúla fyrir hröðum vexti á mörgum sviðum .
" Við getum ekki litið fram hjá efnahagslegum forsendum þess að fólk velur hjólið eða strætó í dag fram yfir bíl númer tvö eða bíl almennt eða velur útihlaup frekar en dýrari kort í ræktina .
Útivist og hreyfing af þessu tagi tekur hins vegar stökk þegar efnahagslegu rökin falla að hugmyndinni um breyttan lífsstíl og heilbrigðara líferni .
Núna er þetta ekki lengur bara spurning um að hafa efni á einhverju eða ekki .
Núna get ég valið að hjóla í vinnu vegna þess hreinlega að ég hef kosið heilbrigðara líferni og það setur enginn út á það val mitt .
Aukið umburðarlyndi opnar á fleiri valkosti hvort sem það er íþróttaiðkun , mataræði eða aðrir þættir í lífi okkar .
" Helgi bendir jafnframt á að sambúð ólíkra hluta og leiða eigi sér frekar stað í opnari og frjálslyndari samfélögum .
" Við erum að sjá byltingu í hvers konar heilsufæði á sama tíma og hundruð manns bíða eftir sykurhúðuðum kleinuhringjum og kaffibolla .
Samfélagið er orðið miklu sveigjanlegra og við eigum að fagna fjölbreytileikanum .
" Það verður ekki hjá því komist að spyrja Helga um íslenska dellukallinn , fyrirbæri sem margir telja að hljóti að vera séríslenskt .
" Í öllum íþróttum og áhugamálum koma alltaf fram einstaklingar sem vilja fara alla leið og græja sig upp í topp en fjöldinn fer ekki þá leið .
Og það er ekkert séríslenskt við þetta .
Sama á við um tískusveiflur á öðrum sviðum og önnur æði , þau eru ekki séríslensk .
Hið séríslenska er yfirleitt líka alþjóðlegt eins og Laxness benti okkur á í verkum sínum .
" 