Smáhesturinn er búinn að komast að því að það að vera tábrotinn er afar fín leið til þess að einfalda lífið en fá á sama tíma mjög mikið fyrir peninginn .
Tábrot er augljóslega ákveðin kyrrsetning og fólk virðist átta sig á því að tábrotinn smáhestur getur bara ekki gert það sama og hinir .
Það að vera tábrotinn er svolítið eins og að vera í endalausum frímínútum .
Það nennir til dæmis enginn að vera með þessum tábrotna í fússballliði í vinnustaðahópeflinu , hann er ekki beðinn um að passa smábörn eða hjálpa til við flutninga .
Partívaktin er líka alveg hætt að hringja og biðja hann um að koma með sér út að dansa .
Það breytir því hinsvegar ekki að smáhesturinn hefur alls ekki fundið til einmanaleika í þessum öldugangi .
Á síðkvöldum hefur hann horft á alla Sex and the city þættina frá upphafi – þökk sé SkjáEinum , lesið hrottalegar glæpasögur og skrifað langar færslur í þakklætisdagbókina .
Þetta hefði nefnilega getað verið svo miklu verra .
Það er kannski skrýtið að segja það en smáhesturinn finnur á sama tíma fyrir miklu frelsi .
Smáhross í þessu ástandi er ekki beðið um að gera neitt sem það nennir ekki að gera .
Ef sá grunur myndi læðast að smáhestinum að hann ætti að vera að gera eitthvað sem hann nennir ekki að gera þá er hann fljótur að ýta hugsununum út af hugsanabrautinni .
Til dæmis þegar smáhesturinn horfir út í blómabeð og sér mittisháan arfann gægjast upp úr beðunum hugsar hann með sér að hann sé ekki í líkamlegu ástandi til að takast á við þetta núna .
Arfinn gæti líka mögulega slitnað upp sjálfur í næstu haustlægð – hver veit .
Smáhesturinn er samt langt frá því að bugast því hann er búinn að komast að því að inni á hans eigin heimili er sko aldeilis hægt að djamma .
Að hluta til hefur heimilið verið eins og skemmtistaður þar sem heimsóknartímar hafa verið vel sóttir .
Gestir hafa séð til þess að tábrotna smáhestinum líði sem best og ef þeir hafa ekki borið í hann mat þá hafa þeir skúrað undan honum skítinn .
Það sem er best við þessa heimsóknartíma er að ekkert " dresscode " er inn í hið eiginlega Smartland og því hafa gestir verið ansi frjálslegir í heimsóknartímunum likt og húsráðandinn .
Hello Kitty náttsloppur , sem keyptur var fyrir hrun í sænska móðurskipinu H & M , er nánast að verða gróinn inn í húðina en á milli þvotta hafa aðrir sloppar líka verið vinsælir .
Reyndar hefur smáhesturinn neyðst til að pakka lærunum inn í 80 den svona rétt á meðan hann skreppur í vinnuna en fyrsta verk við heimkomu hefur alltaf verið að tæta sig úr öllu til þess að komast í mestu ógeðsföt veraldar – skærbleikar hotpants og teygðan bol ( og slopp yfir ) .
Nánustu aðstandendur smáhestsins myndu líklega hafa áhyggjur af þessu ástandi , þessum klæðaburði og þessum lífsstíl ef hann væri ekki búinn að gefa það út að hann þráði heitast af öllu að komast aftur í háhælaða skó og í ræktina .
Það að ferðast um bæinn algerlega óhreyfður í inniskóm er bara ekki að gera neitt fyrir neinn .
martamaria@mbl.is 