Sortuæxli er vaxandi vandamál hér á landi og algengasta krabbameinið hjá ungum konum .
Ár hvert láta 10 einstaklingar lífið vegna sortuæxla .
Læknir segir sláandi að sjá sortuæxli greinast hjá stúlkum allt niður í 15 ára aldur .
Bein tenging er talin vera milli bruna í húð vegna sólar og sortuæxla .
Með því að stunda ljósabekki eykst hætta á myndun sortuæxla .
Ásdís Ásgeirsdóttir asdis@mbl.is Með lækkandi sól og haustlægðum sem bíða handan við hornið gæti sumum fundist freistandi að viðhalda sumarbrúnkunni og skella sér í ljósabekk .
Það er þó alls ekki hættulaust því geislarnir í bekkjunum , eins og sólargeislar , geta valdið sortuæxlum .
Lára G. Sigurðardóttir , læknir og fræðslustjóri hjá Krabbameinsfélaginu segir að sortuæxli sé eitt fárra lífshættulegra krabbameina sem í flestum tilfellum er auðvelt að lækna greinist það nægilega snemma .
Ef ekki er brugðist við nógu snemma getur meinið dreift sér um líkamann í formi meinvarpa .
Krabbamein kvenna Fyrstu sólbaðstofurnar opnuðu hér á landi árið 1980 og á sama tíma jukust sólarlandaferðirnar .
Eftir 1980 fara tilfelli sortuæxla vaxandi hér á landi og leiða má líkum að því að tenging sé þar á milli .
Sortuæxli er algengasta krabbameinið hjá ungum konum á Íslandi og þriðja algengasta hjá körlum .
Mestar líkur eru á sortuæxlum hjá þeim sem hafa sögu um húðbruna , annað hvort frá sólarljósi eða ljósabekkjum .
Þó að ljósabekkjanotkun sé á undanhaldi hér á landi er þó enn fólk sem fer í ljós .
Í könnun sem Húðlæknastöðin lét gera fyrir nokkrum árum kemur í ljós að miðað við önnur lönd virðist ljósabekkjanotkun á Íslandi vera mikil meðal ungs fólks , sérstaklega kvenna og nefna þau í grein sinn að þetta sé krabbamein unga fólksins .
18 ára aldurstakmark í ljós Samkvæmt nýlegum könnunum sem birtar eru á hjá heimasíðu Geislavarna ríkisins eru enn 12% þjóðarinnar sem sögðust hafa notað ljósabekki síðasta árið en voru 30% árið 2004 og má því sjá að verulega hefur dregið úr ljósabekkjanotkun .
Samstarfsverkefni Krabbameinsfélagsins , Geislavarna Ríkisins , Embættis Landlæknis og húðlækna hefur verið í gangi síðan 2004 og ber yfirskriftina " Hættan er ljós " en markmiðið er að upplýsa foreldra um skaðsemi ljósabekkja en 18 ára aldurstakmark er í bekkina .
Samkvæmt talningu Geislavarna ríkisins á fjölda ljósabekkja hefur þeim fækkað mjög mikið í Reykjavík .
Fyrir níu árum voru þeir 114 en eru nú 66 .
Árið 1988 voru þeir yfir 200 .
Tíu látast á ári Sortuæxli eru alvarlegasta gerð húðkrabbameina en árlega greinast að meðaltali um 50 Íslendingar með sortuæxli og 10 látast .
Fjöldi karla með langt gengin sortuæxli eykst verulega eftir fimmtugt en það tengist lakari lífshorfum .
Sortuæxli er auðvelt að lækna greinist það á byrjunarstigi , meðan það er bundið við efstu lög húðarinnar .
Ef æxlið hefur fengið tíma til að vaxa niður í dýpri lög húðarinnar og inn í æðar getur það verið banvænt ef það hefur náð að dreifa sér útskýrir Lára .
Því er mikilvægt að greina sortuæxli meðan það er á byrjunarstigi og enn læknanlegt .
" Það er sláandi að sortuæxli eru að greinast hjá ungum stúlkum .
Tíðnin byrjar í raun að aukast við 15 ára aldur , " segir Lára .
Tíðni sortuæxla hefur farið vaxandi á Norðurlöndunum á síðustu 30 árum en er aðeins farin að lækka hérlendis eftir að hafa verið hér einna hæst .
Líklega má skýra það að hluta til með minnkandi notkun ljósabekkja .
Ísland varð fyrst Norðurlandanna til að setja lög um 18 ára aldurstakmark varðandi ljósabekki en nú hafa Finnland og Noregur bæst í hópinn .
Best að forðast geislana Í niðurstöðum nýlegra rannsókna sem birtar voru í grein í The International Journal of Cancer Epidemiology , Detection and Prevention er ljóst að 55.500 manns létust úr sortuæxlum árið 2012 , þar af 22.200 í Evrópu .
Sortuæxli eru langhættulegasta tegund húðkrabbameins vegna hættu á meinvörpum .
Besta forvörnin er að forðast þessa hættulegu geisla með því að láta hvorki sól né geisla úr ljósabekkjum skína beint á bera húðina .
Næst best er að hylja húðina með fatnaði og vera í skugganum .
Nota skal sólarvörn og þarf að bera hana á sig á tveggja tíma fresti .
Börn eru sérstaklega viðkvæm fyrir sól og hafa rannsóknir sýnt að það að brenna fyrir 18 ára aldur getur leitt til myndunar sortuæxla síðar á lífsleiðinni .
Foreldrar ættu því að vera vel vakandi yfir sólböðum og ljósabekkjanotkun barna sinna .
Sólbrún húð er skemmd húð " Þegar húð verður brún er það merki um að skemmd hefur orðið á erfðaefni húðarinnar , " segir Lára .
Auðvelt er að reyna að lágmarka geisla sólarinnar á húðinni með fatnaði og sólarvörn en best er að forðast alveg ljósabekki , " segir Lára .
" Útfjólubláir geislarnir frá ljósabekkjum valda því að húðin eldist hraðar , auk þessi sem líkur á að fá sortuæxli aukast , " segir hún .
Lára væri hlynnt því að banna almenna notkun ljósabekkja .
" Mér hefur reyndar fundist ef það ætti að banna eitthvað þá ætti að banna sígarettur .
Hvaða reglugerðir settum við í kringum asbestið ? Þegar í ljós kom að asbest getur valdið lungnakrabbameini var lagt bann við að flytja inn og nota það .
Auk þess eru gerðar kröfur að þegar unnið er í húsum þar sem asbest hefur verið notað eiga menn að klæðast hlífðarfatnaði og nota öndunargrímur af viðurkenndri gerð .
Af hverju ættu ekki að gilda sömu reglur um önnur krabbameinsvaldandi efni ? , " spyr Lára .
12% Íslendinga stunda ljósabekki Geislavarnir ríkisins hafa frá 2004 gert árlegar kannanir um ljósabekkjanotkun .
Hlutfall Íslendinga , 18 ára og eldri , sem fóru í ljósabekk síðustu 12 mánuði má sjá á grafinu hér fyrir neðan en nýjustu tölur sýna að 12% Íslendinga fara reglulega í ljós .
Athyglisvert er að árið 2013 fóru 10% barna undir 18 ára í ljós og 30% ungmenna á aldrinum 18-23 ára .
Væntanlega hafa þessar tölur lækkað eitthvað á síðustu tveimur árum .
Konum er sérstaklega hætt við sortuæxlum .
Bláa línan í línuritinu hér til hliðar sýnir þá gríðarlegu aukningu sortuæxla í konum sem hófst á tíunda áratugnum og nær hámarki um aldamótin .
Þessar tölur hafa blessunarlega lækkað en enn er þessi tegund krabbameins alengasta krabbamein kvenna og þriðja alengasta hjá körlum .
Nýgengi þriggja tegunda krabbameins hjá konum undir 39 ára á Íslandi Hver er í hættu ? Við þurfum að passa upp á húðina okkar , þetta stærsta líffæri líkamans .
Útfjólubláir geislar sólarinnar eða ljósabekkja eru skaðlegir húðinni og er best að reyna að forðast þá sem mest .
UVA og UVB geislar geta skemmt erfðaefni húðarinnar og leitt til öldrunar húðar og húðkrabbameina .
Þættir sem geta aukið líkur á myndun sortuæxla : * Húð sem brennur auðveldlega .
Sérstaklega saga um sólbruna eða bruna í ljósabekkjum fyrir 18 ára aldur .
* Ljós húð sem þolir illa sólina .
* Margir fæðingarblettir .
* Óreglulegir fæðingarblettir .
* Fæðingarblettur sem er með sári eða kláða .
* Ef náinn ættingi hefur greinst með sortuæxli .
Allir sem hafa einn eða fleiri af þessum þáttum ættu að láta lækni skoða sig .
Sortuæxli eru vel læknanleg ef þau greinast á byrjunarstigi .
