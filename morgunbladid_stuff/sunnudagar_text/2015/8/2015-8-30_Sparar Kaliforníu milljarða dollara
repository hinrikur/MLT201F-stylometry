Vatnsskortur í Kaliforníufylki í Bandaríkjunum hefur verið viðvarandi vandamál um árabil og er vatnsreikningurinn stór hluti af útgjöldum heimila fylkisins .
Bandaríska sprotafyrirtækið Nebia telur sig vera með vöru sem geti sparað meðalheimili í Kaliforníu tæplega 400 Bandaríkjadollara á ári , sem samsvarar um 50.000 krónum .
Um er að ræða sturtu sem notar um 70% minna vatn en venjuleg sturta með hjálp mjög nýstárlegrar tækni .
Sturtan tvístrar upp vatninu í milljónir lítilla dropa sem búa saman til eins konar vatnsgufu og segja þau sem hafa prófað sturtuna að upplifunin sé gerólík því sem áður þekkist .
Og ekki síðri .
Verkefnið var kynnt á vefsíðunni Kickstarter , þar sem sprotafyrirtæki óska eftir fjármagni til að koma vörum og fyrirtæki sínu af stað .
Á rúmlega tveimur vikum hefur 2,7 milljónum dollara verið heitið á verkefnið , sem er langt yfir markmiði fyrirtækisins , en það var 100.000 dollarar .
Meðal þeirra sem hafa hjálpað til við að fjármagna verkefnið eru Tim Cook , forstjóri Apple , og Eric Schmidt , stjórnarformaður Alphabet , móðurfélags Google .
Þessi mikli stuðningur við verkefnið lýsir bæði trú fólks á hugmyndinni og þörf fyrir að nýta vatnið betur , en það er mjög takmörkuð auðlind víðs vegar um heiminn .
Fyrirtækið telur að í heildina geti tæknin sparað yfir 760 milljarða lítra vatns og 3,9 milljarða dollara í Kaliforníufylki , en það nemur 500 milljörðum íslenskra króna .
