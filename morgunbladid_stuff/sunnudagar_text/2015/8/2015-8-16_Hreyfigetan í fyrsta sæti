Nýtt alþjóðlegt æði í líkamsrækt hefur borist að ströndum Íslands .
Fyrirbærið er kallað " movement improvement " eða " movement culture " eftir atvikum og mætti kannski íslenska sem " hreyfiflæði " .
Ýmsum þáttum er blandað saman úr crossfit , fimleikum , brasilísku danslistinni kapúera og parkúr .
Æfingarnar snúast ekki eingöngu um styrk heldur stuðla einnig að meiri almennri hreyfigetu og liðleika .
" Margir fara kannski í World Class og það eina sem þeir spá í er útlitsþátturinn .
Þeir líta í spegil og hugsa : " Kannski þarf ég að æfa þennan eina vöðva til að líta betur út " .
Nett útlitsdýrkun í gangi og það er hugarfar sem þarf að breytast , " segir Margeir Steinar Ingólfsson , einnig þekktur sem DJ Margeir , í samtali við Sunnudagsblaðið , en hann er iðkandi og áhugamaður um hreyfiflæði .
" Hérna er aðalmálið að geta hreyft sig á sem bestan máta en ekki endilega útlitið eða styrkur .
Hreyfigetan er sett í fyrsta sæti .
" Vakning að eiga sér stað " Ég er búinn að ganga ákveðna þrautagöngu með líkamann á mér , út af ákveðnu stoðkerfisvandamáli sem ég hef glímt við í langan tíma , og ég hef prófað ýmislegt , " segir Margeir .
" Maður vill ekki vakna upp við vondan draum þegar maður er orðinn sextugur eða sjötugur og getur ekki labbað upp stiga eða fjall .
" Spurður hvernig æfingarnar fara fram segir Margeir : " Við gerum ýmsar skrýtnar æfingar .
Við skríðum og við hoppum eins og apar .
Við löbbum á höndum og gerum allt í miklu flæði , þannig að þetta er líka ótrúlega skemmtilegt .
Þú getur farið úr handahlaupi niður í kollhnís , þaðan í kósakka og upp í handstöðu , svo ég taki svona einhver dæmi með þekktum æfingum .
Markmiðið er að auka liðleika og hreyfigetu , sem ég tel vera göfugt markmið með líkamsrækt .
Auðvitað er hægt að fara í þessar hefðbundnu líkamsræktarstöðvar og ná þessum markmiðum með réttri þjálfun en að æfa á þennan hátt í góðum hópi finnst mér mun skemmtilegra .
Ég held líka að ákveðin vakning sé að eiga sér stað um líkamsrækt þar sem við færumst fjær útlitsdýrkun og nær almennu heilbrigði og andlegu og líkamlegu jafnvægi .
Mér finnst þessir hreyfiflæðistímar og jóga vera mjög í takt við þá vakningu .
" 