" Aðfaranótt sunnudags sló drukkinn maður fjóra menn niður í Austurstræti , " segir í frétt á baksíðu Morgunblaðsins 30. ágúst 1960 .
" Klukkan um þrjú um nóttina voru tveir menn á gangi á móts við Reykjavíkurapótek .
Kom þá maður á móti þeim , og sáu þeir , að hann var undir áhrifum áfengis , en veittu honum ekki neina athygli að öðru leyti .
Þegar þeir mætast , ræðst hinn ölvaði skyndilega að öðrum þeirra félaga og greiðir honum þvílíkt högg , að hann skall rotaður á gangstéttina .
Hinn sneri sér þá að árásarmanninum og spurði hverju þetta sætti , en það skipti engum togum , að hann sló félaga mannsins niður og hljóp síðan burtu .
Þremur stundarfjórðungum síðar var aftur ráðizt á tvo menn , sem voru á gangi litlu vestar í Austurstræti .
Voru þeim gerð svipuð skil og hinum fyrri .
Þeir kærðu til lögreglunnar , sem hafði hendur í hári ofbeldismannsins skömmu síðar .
Kom í ljós við rannsókn málsins , að um sama mann var að ræða í bæði skiptin .
Hann hefur nú játað brot sín og kveðst ekki geta gert sér neina grein fyrir því , hvernig á hegðun sinni hafi staðið .
Hann lenti í slysi fyrir nokkrum mánuðum og er síðan vanstilltur og óeirinn við vín .
Dómur var kveðinn upp í máli mannsins í gær , og var honum gert að greiða 5000 króna sekt og 3000 krónur í skaðabætur .
Sektin var ekki höfð hærri með tilliti til slyssins , sem hann varð fyrir og talið er hafa haft áhrif á skapsmuni hans .
" 