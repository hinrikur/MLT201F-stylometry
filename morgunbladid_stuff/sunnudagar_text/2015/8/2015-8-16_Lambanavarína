Ragnar Freyr Ingvarsson kann að vera betur þekktur sem " Læknirinn í eldhúsinu .
" Hann lagði til uppskrift að lambanavarínu með gulrótum , strengjabaunum og nýjum kartöflum .
" Lambanavarína er sígíld frönsk lambakássa .
Samkvæmt Larousse Gastronomique heitir hún navarína í minningu bardagans við Navarino þar sem franski , breski og rússneski flotinn sigraði þann egypska og tyrkneska hinn 20. október 1827 , en orrustan var háð á tímum grísku sjálfstæðisbaráttunnar .
Aðrar heimildir segja að hann beri þetta nafn vegna þess að næpa ( á frönsku navet ) hafi ávallt verið höfð í réttinum .
Ég læt næpuna þó alveg eiga sig og færi þessa kássu eða súpu nær heimahögunum .
Í frönskum uppskriftum er jafnan kveðið á um að best sé að nota lamb sem slátrað er að vori en að mínu mati er lítið vit í því , sérstaklega fyrir okkur Íslendinga sem höfum nóg af beitilandi .
Uppskriftir með vorlömbum eru oftast frá svæðum sem búið hafa við ótryggt beitiland .
Dýrunum var því slátrað áður en hætta var á að þau syltu í rýrum högum .
Fyrir fjóra til sex 1 lambaframpartur 3 msk .
jómfrúarolía 10 piparkorn 1 glas hvítvín 4 stórir og vel þroskaðir tómatar 1 ½ l vatn 1 kryddvöndull ( rósmarín , lárviðarlauf , oreganó , steinselja , tímían ) 10 strengjabaunir 12 kartöflur 10 litlar gulrætur Byrjið á að úrbeina lambaframpartinn og skera kjötið niður í 3-4 cm bita .
Saltið og piprið .
Hitið jómfrúarolíuna í potti og brúnið kjötið stutta stund , rétt til að loka því , bara nokkra bita í senn ! Gætið þess að setja ekki of mikið af kjötinu í einu í pottinn , þá sýður það í stað þess að brúnast .
Bætið hvítvíninu í pottinn þegar allt kjötið er brúnað og sjóðið upp áfengið .
Saltið og piprið .
Skerið tómatana í bita og setjið út í .
Safnið lárviðarlaufum , steinselju , tímían , rósmarín og oreganó saman í vöndul og komið fyrir í kássunni .
Hellið vatninu yfir og hitið að suðu .
Þegar hitnar undir pottinum flýtur svolítil froða upp á yfirborðið sem gott er að fleyta ofan af til að soðið verði sem hreinast .
Látið sjóða í nokkrar mínútur .
Setjið pottinn með lokinu á í 180 gráðu heitan forhitaðan ofn í eina og hálfa klukkustund .
Takið pottinn úr ofninum og setjið gulræturnar , kartöflur og strengjabaunir út í , saltið og piprið .
Setjið pottinn aftur í ofninn í klukkustund .
Berið fram með brauðhleif .
