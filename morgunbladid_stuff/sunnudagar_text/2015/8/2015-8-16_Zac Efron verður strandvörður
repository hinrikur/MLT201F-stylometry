Aðdáendur hinna sígildu þátta Baywatch hafa tilefni til að gleðjast , en Zac Efron og Dwayne Johnson , eða The Rock , ætla að klæðast rauðu sundskýlunum í væntanlegri kvikmynd um strandverðina í Kaliforníu .
Myndin hefur verið mörg ár í bígerð en nú loks virðist ætla að verða af henni og nýlega var upplýst að Seth Gordon myndi leikstýra myndinni , en hann leikstýrði Horrible Bosses .
Eftir að Efron bættist í hópinn er líklegt að málin komist á skrið og tökur hefjist í febrúar 2016 , að sögn Hollywood Reporter .
Myndin segir frá strandverði sem tekur starf sitt og sjálfan sig mjög alvarlega ( Johnson ) , en neyðist til þess að vinna með ungum og uppreisnargjörnum manni ( Efron ) í þeim tilgangi að forða ströndinni þeirra frá bráðri eyðileggingu af völdum olíurisa .
Efron hefur verið á leið upp á við að undanförnu eftir að hafa tekist ágætlega til í kvikmyndinni Neighbors , þar sem hann lék á móti Seth Rogan .
