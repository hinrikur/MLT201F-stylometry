Japanski rithöfundurinn Haruki Murakami nýtur mikillar hylli víða um heim og ekki síst í heimalandi sínu , þar sem síðasta bók hans , Hinn litlausi Tsukuru Tazaki og pílagrímsár hans , seldist í milljón eintökum á mettíma .
Þó veitir hann fá viðtöl og sést sjaldan á almannafæri .
Hann heldur reyndar úti vefsíðu og í upphafi ársins bauð hann gestum á síðunni að senda sér spurningar um hvaðeina sem þeir vildu vita um hann og áhugamál hans .
Spurningarnar sem bárust voru öllu fleiri en Murakami bjóst við – alls sendu 37.465 manns honum spurningar um ólíklegustu hluti .
Kemur varla á óvart að hann náði ekki að svara öllum þessum grúa spurninga , en svaraði þó 3.716 spurningum á vefsetrinu .
Í vikunni kom svo út austur í Japan bók með 473 spurninganna og svörum Murakami við þeim , en svörin öll og allar spurningarnar , 3.716 alls , er aftur á móti að finna í rafrænni útgáfu bókarinnar .
Að sögn útgefanda bókarinnar í Japan svarar texti rafrænu útgáfunnar til átta binda bókar í venjulegri stærð , en þrátt fyrir það hefur hún selst bráðvel – er í fimmtánda sæti á sölulista Amazon í Japan yfir rafrænar bækur þegar þessi orð eru skrifuð .
