" Ég skapa rammann sem ég vinn innan en svo gerist alltaf eitthvað óvænt , " segir Tora Urup um glerlistaverkin sem njóta aðdáunar , færa henni verðlaun og gefur að líta víða á söfnum um þessar mundir .
Faðir Toru var danskur en í móðurættinni eru kunnir íslenskir listamenn .
Einar Falur Ingólfsson efi@mbl.is Tora Urup er nýkomin úr ánægjulegri ferð á slóðir forfeðra sinna í Vigur í Ísafjarðardjúpi .
Þegar blaðamaður forvitnast um fjölskylduna segir hún brosandi að ættingja sé víðar að finna á Íslandi : " Afi minn , Sigurður Sigurðsson , var til að mynda lengi sýslumaður á Sauðárkróki , " segir hún brosandi .
Tora er kunnur danskur hönnuður og glerlistakona , margverðlaunuð og kunn fyrir sérstök og formfögur glerverk sem sýnd hafa verið víða um lönd .
En hún er líka íslensk , fædd inn í kunna myndlistarfjölskyldu frá Króknum .
Guðrún móðir hennar , dóttir sýslumannsins , var myndlistarkona rétt eins og tveir bræðra hennar , listmálararnir Sigurður og Hrólfur .
Og þótt Tora sé hikandi við að tala íslensku skilur hún hana alveg .
Faðir hennar var danskur , einnig þekktur myndlistarmaður , Jens Urup .
Foreldrar Toru unnu saman glermósaíkgluggana í kirkjunni á Sauðárkróki .
" Mamma hóf nám við Listakademíið í Kaupmannahöfn eftir stríðið og þar kynntist hún pabba , sem var þar einnig við nám , en hann var þá orðinn vinur Hrólfs bróður hennar , " segir Tora þar sem við spjöllum saman yfir kaffi í Þjóðminjasafninu .
Foreldrar hennar voru gift í 63 ár , eignuðust fjögur börn , bjuggu og störfuðu í Danmörku en sýndu bæði á þeim tíma nokkrum sinnum verk sín á Íslandi .
Jens Urup lést árið 2010 og Guðrún tveimur árum síðar .
Tora hefur áfram haldið sambandi við nokkra vini og ættingja hér á landi .
Hér þekkja líka margir til listsköpunar hennar , en verk eftir hana er meðal annars að finna í Hönnunarsafni Íslands .
Listfræðingar segja hana vinna með kunnuglega hluti á borð við skálar og glerborðbúnað en að Tora leiti sífellt leiða til að fá fólk til að upplifa þá á nýjan hátt , bæði sem nytjahluti og sjálfstæð verk sem lýsa megi sem " sjónrænni túlkun á kunnuglegum gripum " .
Starfaði í Japan " Systkini mín eru öll listafólk , " segir Tora .
" Önnur systir mín er kvikmyndagerðarkona , hin er arkitekt og hönnuður og bróðir minn er handverksmaður .
Það er mikill sköpunarkraftur í fjölskyldunni .
Mamma var listmálari og vann mikið með samklipp , mjög abstrakt en undir greinilegum áhrifum frá íslenskri náttúru .
" Hún ólst upp í foreldrahúsum í Holte og þar kom margur Íslendingurinn við gegnum tíðina , til mislangrar dvalar .
Og þar segist hún listina hafa síast inn í sig .
" Ég vissi alltaf að ég vildi vinna við eitthvað skapandi .
" Tora segir að því miður hafi langur tími liðið síðan hún var síðast á Íslandi ; það var þegar verk hennar voru sýnd í Epal árið 2007 og svo kom hún á stórt ættarmót fyrir áratug .
" Ég finn svo vel núna að ég þarf að koma aftur .
Mér finnst að nú þegar foreldrar mínir eru látnir þurfi ég að styrkja tengslin við Ísland .
" En Tora hefur þó verið á faraldsfæti gegnum árin og oftar en ekki til Japan , en þarlendar hefðir í vinnu með gler og keramik hafa haft mikil áhrif á listsköpun hennar .
Áður en hún hóf að læra við handverksskólann heima í Danmörku og lauk meistaragráðu við Royal College of Art í London lærði hún og vann við fagið í Japan .
" Þegar ég var rúmlega tvítug hélt ég til Japan því ég vissi að það var svo mikið um áhugaverða listhönnun þar í landi , " segir Tora .
" Fyrst kynnti ég mér hvað var að gerast á þessu sviði , fór svo heim en sneri fljótlega aftur og bjó þá í eitt og hálft ár í Japan .
Þá starfaði ég á keramikverkstæði í Tokoname og það var gríðarlega mikilvæg reynsla .
Þessi bær hefur verið ein af miðstöðvum keramikframleiðslu í Japan um aldir .
Að því loknu fór ég heim til Danmerkur að nema við gler- og keramikdeild handverkskólans .
Fyrstu tvö árin var ég í keramiki en fór svo að hrífast af möguleikum glersins .
" Ekki miklar málamiðlanir Tora er auðheyrilega mikill aðdáandi japanskrar menningar og segist fljótt hafa komist að því að nálgun þarlendra listamanna í keramiki og gleri sé talsvert önnur en sú sem tíðkist í Evrópu .
" Keramiklistin nýtur til að mynda gríðarmikillar virðingar í Japan og miklu meiri en tíðkast í okkar menningarheimi .
Í raun má segja að auk temenningarinnar sé keramiklistin hin dáðasta þar í landi .
Meistarinn sem ég starfaði hjá leiddi mig inn í þennan forvitnilega heim japansks handverks og það hafði gríðarmikil áhrif á mig .
" Tora hefur haldið áfram að vinna með japönskum samstarfsmönnum og það setur mark sitt á sköpun hennar .
Er hið erfiða tungumál , japanskan , engin fyrirstaða ? " Vissulega er það erfitt en ég varð bara að læra nóg til að bjarga mér .
En mér fannst eins og það birtust svo spennandi möguleikar þegar ég fékk áhuga á glerinu .
Ég sá það ekki fyrr en þá en pabbi hafði unnið mikið með gler í verkum sínum og vitaskuld hafði það haft einhver áhrif á mig .
Hann hafði til dæmis gert fjölda steindra glugga og mósaíkglugga í kirkjur .
" Tora segist strax hafa haft mikinn áhuga á því að vinna með nytjahluti í gleri og sá áhugi hafi haldist , á að vinna með hluti sem fólk noti alla daga .
" Ég held það hafi haft mikil áhrif á mig að upplifa í Japan hvað nytjahlutir geta verið hafðir í miklum hávegum þar .
Vissulega var norræn hönnun þá einnig farin að njóta mikillar virðingar en engu að síður hafa þessir hlutir ekki þótt jafn fínir þar og í Japan .
" Þótt notagildi verkanna hafi verið útgangspunktur í þeim verkum Toru sem hvað mestrar athygli hafa notið segir hún brosandi að hún hafi samt ekki gert miklar málamiðlanir við sköpun þeirra .
Hún hefur unnið að hefðbundnari borðbúnaði , til að mynda að skálum , eins og sjá má í versluninni Butik for Borddækning sem hún stofnaði ásamt fleirum í Kaupmannahöfn árið 2008 .
Svo eru hin verkin , sem hafa útgangspunkt í nytjahlutum en eru frekar seld af listmunasölum sem sjálfstæð listaverk .
Dýr og tímafrek í framleiðslu " Ég hef nú til að mynda unnið lengi að þróun skálanna minna og smám saman finnst mér ég hafa farið meira og meira á dýptina og náð lengra og lengra í hönnun og mótun þeirra , " segir hún og dregur fram myndir af þessum hrífandi glersívalningum þar sem mislitlar og mislitar skálar virðast fljóta í tæru eða sandblásnu gleri .
" Vitaskuld má greina japönsk áhrif í þessum verkum en ég finn líka hvað ég hef traust bakland í listsköpun fjölskyldu minnar og í danskri menningu og ríkulegri hönnuninni heima .
" Tora segist alltaf vinna ein að hönnun og útfærslu gripa sinna en þegar komi að gerð þeirra treysti hún á trausta og margreynda samstarfsmenn sem skilji hvað hún sé að gera .
Þannig hafi hún unnið frá 2001 , þegar hún hætti að vinna hjá öðrum .
" Þannig blæs ég glerið iðulega og forma það á einum stað en slípa það á öðrum .
Þetta er langt og oft á tíðum viðkvæmt og erfitt ferli , " segir hún og ekki fer á milli mála að mikla tæknilega færni þarf til .
" Já , þetta er erfitt ! " Hún hlær .
" Það eru þrír við að blása hvert verk , það er flókið og heillandi ferli .
Og í mörgum verka minna koma saman ólíkar nálganir við efnið .
Það hefur tekið mig langan tíma að finna leiðirnar og þróa útkomuna svo hún sé eins og ég kýs .
" Nú er glerið , þetta harða efni , fljótandi þegar unnið er með það og meðan á mótuninni stendur .
Veit hún alltaf hvernig hver gripur endar ? " Nei .
En ég fikra mig áfram .
Ég skapa rammann sem ég vinn innan en svo gerist alltaf eitthvað óvænt .
Eitthvað verður alltaf öðruvísi en ég hugði , stærra eða minna , eða í lit og formi .
Stundum vinn ég með tvo liti og þá getur útkoman orðið áhugaverð .
En eins og ég segi þá er ég venjulega með vel mótað konsept og innan þess verða uppákomur ...
" Á undanförnum árum hefur Tora hreppt virt verðlaun á borð við heiðursviðurkenningu Dansk Nationalbank og hönnunarverðlaun Dansk Artcouncil , verkin hennar eru keypt inn á sífellt fleiri söfn og sýnd á merkum hátíðum .
Er það mikilvægt fyrir hana ? " Já , vitaskuld , " segir hún og brosir .
" Rétt eins og að ég hóf fyrir þremur árum samstarf við Galerie Maria Wettergren í París og það hefur haft gríðarlega mikla þýðingu fyrir mig .
Þótt það sé ekki nema vegna þess að með aukinni sölu veitist mér auðveldara að skapa þessi verk mín , þau eru nefnilega afar dýr og tímafrek í framleiðslu .
En það er líka afar gaman að búa þau til .
" 