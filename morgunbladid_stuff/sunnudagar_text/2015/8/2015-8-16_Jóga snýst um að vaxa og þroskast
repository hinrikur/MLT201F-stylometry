Drífa Atladóttir hefur iðkað jóga frá því á leikskólaaldri .
Drífa starfar nú sem jógakennari hjá Jógastúdíói og kennir þar bæði byrjendum og lengra komnum ásamt því að kenna jógakennaranám .
Hvað varst þú gömul þegar þú byrjaðir að stunda jóga og hvenær kviknaði áhuginn ? Ég var á Ananda Marga-leikskóla og þar var okkur kennt að hugleiða og eitthvað í jóga svo það má segja að ég hafi byrjað þar .
Það kom þó löng pása eftir að ég hætti á leikskólanum en ég tók upp þráðinn þegar ég var um tvítugt .
Ég held að þetta hafi alltaf blundað í mér svo áhuginn hefur fylgt mér alla tíð .
Hvernig kom það til að þú fórst að kenna jóga ? Ég ákvað að fara í kennaranám til þess að dýpka skilning minn á jógaheimspeki og jógaiðkun almennt .
Ég ætlaði mér aldrei að fara að kenna en eftir að ég lauk náminu áttaði ég mig betur á hvað jógaiðkun getur bætt líkamlega og andlega líðan svo það var ekkert annað í boði en að fá aðra til að taka þátt í gleðinni .
Hversu oft stundar þú jóga ? Ég stunda jóga á hverjum degi , jógaiðkun snýst ekki einungis um jógaæfingarnar heldur siðfræði , sjálfstjórn og sjálfsaga í hugsun og hegðun svo eitthvað sé nefnt .
Þanng flétta ég jóga inn í mitt daglega líf .
Ég reyni að gera jóga líkamsæfingar fyrir sjálfa mig fjórum til sex sinnum í viku .
Það krefst mikils aga að stunda jóga einn svo það er gott að fara í tíma hjá öðrum , ég er það heppin að hafa frábæra kennara í Jógastúdíói svo ég þarf ekki að sækja langt .
Hvað er mest krefjandi við jóga ? Það er ótrúlega misjafnt hvað er krefjandi fyrir fólk , fyrir utan það að við erum alltaf að vaxa og breytast .
Þegar ég byrjaði að stunda jóga átti ég til að mynda mjög erfitt með slökun en í dag finnst mér slökun frábær .
En ef við tökum jógatíma sem dæmi þá getur verið krefjandi að vera í núinu , fylgjast með líkamanum og leyfa huganum ekki að stjórna ferðinni .
Það á ekki að skipta máli hvernig við lítum út í stöðum , heldur hvernig okkur líður .
Auðvitað er alltaf gaman að komast lengra og prófa sig áfram með erfiðar stöður .
Hvernig heldur þú þér í formi þegar þú ert í fríi ? Stundum er bara gott að fá að vera í fríi og hugsa ekki um að halda sér í formi .
Við vinnum of mikið og gleymum oft að njóta svo þegar ég fer í frí nýt ég þess í botn .
Ég held að það sé gott að gefa líkamanum hvíld af og til .
Ef ég verð eirðarlaus geri ég nokkrar jógaæfingar svo er frábært að standa á höndum eða haus , það kemur orkunni vel af stað .
Áttu þér einhver áhugamál ? Já , mér þykir til dæmis alveg rosalega gaman að vera í eldhúsinu , bæði að elda og baka .
Ég skoða mikið af uppskriftum og get alveg gleymt mér á Instagram að skoða fallegar myndir af mat .
Það sama má segja um föt og innanhúshönnun , ég vil vera fín til fara og hafa fínt í kringum mig .
Leggur þú mikið upp úr heilbrigðu líferni ? Já , ég geri það , mér finnst mjög mikilvægt að hugsa um heilsuna til að líða vel .
Ég borða hollt , stunda jóga , fer í göngutúra og sund , umkringi mig fólki sem mér finnst skemmtilegt og geri það sem að mér finnst gaman .
En við megum ekki gleyma að gera vel við okkur , ég er algjör sælkeri og elska að borða góðan mat og ekki er verra að fá eitt gott rauðvínsglas með stöku sinnum .
Hvaða freistingar áttu erfiðast með að standast ? Ætli það sé ekki súkkulaði , heimagerðar kökur , fallegir kjólar og skór .
Hvaða ráð hefur þú handa þeim sem eru að byrja að stunda jóga ? Að vera þolinmóð , byrja rólega og prófa sig áfram .
Það er alveg eðlilegt að þufa að prófa nokkra mismunandi jógatíma og kennara til að átta sig á því hvort jóga sé það sem maður leitar eftir .
Sleppa taki á öllum fyrirfram ákveðnum hugmyndum og vera með opinn hug .
Hvaða áfanga fagnaðir þú síðast í jóga / íþróttum ? Ég fagna því á hverjum degi að fá að vera til , ég held að það sé ákveðinn áfangi fyrir sig .
Jóga snýst um að vaxa og þroskast og verða þannig sáttari við sjálfan sig og umhverfi sitt .
Mér finnst ég vera að taka lítið skref í rétta átt á hverjum degi .
Hvað jógaæfingarnar varðar þá finnst mér ótrúlega gaman að takast á við nýjar og krefjandi stöður , ætli síðasta montstaðan sé ekki sporðdrekinn .
Hvað er á döfinni hjá þér næstu vikurnar ? Þessa dagana er ég að einbeita mér að fullu að Jógastúdíói , ég er að fara af stað með byrjendanámskeið , útskrifa fjórða kennarahópinn minn og fara af stað með nýtt jógakennaranám í september .
Svo það er í nógu að snúast .
