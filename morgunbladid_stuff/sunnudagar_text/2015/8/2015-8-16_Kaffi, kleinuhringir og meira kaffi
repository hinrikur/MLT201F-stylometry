Kleinuhringir virðast eiga upp á pallborðið hjá Íslendingum ef marka má aðsóknina að nýjum Dunkin ' Donuts-stað á Laugavegi .
Röð tók að myndast degi fyrir opnun enda hafði staðurinn lýst því yfir að 50 fyrstu viðskiptavinirnir fengju ársbirgðir kleinuhringja að gjöf .
Kaffið í forgangi frá 2003 Þótt kleinuhringirnir séu einkennismerki Dunkin ' Donuts er kaffisalan undirstaðan í rekstri fyrirtækisins .
Fyrir tólf árum var gerð ákveðin stefnubreyting hjá keðjunni og sala á kaffi sett í forgang .
Um 65% tekna fyrirtækisins koma nú frá kaffisölu en aðeins 8% tekna koma frá kleinuhringjum .
Sala á öðrum veitingum , s.s. samlokum og beyglum , skilar 27% af tekjum fyrirtækisins .
Árni Pétur Jónsson , framkvæmdastjóri Dunkin ' Donuts á Íslandi , segir að reynslan hafi sýnt að þegar fyrirtækið opni nýjan stað seljist kleinuhringirnir mest fyrst en svo aukist sala á öðrum veitingum með tímanum .
Hins vegar sé salan á kaffi og öðrum veitingum en kleinuhringjum meiri hér en annars staðar strax frá opnun staðarins .
" Hjá okkur var strax hærra hlutfall af drykkjum og samlokum .
Það hefur komið þeim á óvart að við byrjum svona sterkt í kaffisölu og sölu á samlokum .
Kleinuhringirnir eru auðvitað alltaf vinsælir en á undanförnum árum hefur Dunkin ' Donuts þróast meira út í það að vera bara gott kaffihús .
" Helsti samkeppnisaðili Dunkin ' Donuts á heimsvísu er kaffihúsakeðjan Starbucks .
Enginn Starbucks-staður hefur verið opnaður hér á landi en Kaffitár og Te & kaffi eru þeir staðir sem fram til þessa hafa verið stærstu kaffihúsakeðjur hér á landi .
Söluaukning hjá keppinautum Sólrún Björk Guðmundsdóttir , markaðsstjóri Kaffitárs , segist telja viðskiptavinahópa Kaffitárs og Dunkin ' Donuts ólíka .
Hún segir að hjá Kaffitári hafi sérstaklega verið fylgst með sölunni í versluninni í Bankastræti .
Þar hafi alls ekki dregið úr sölu .
" Við merkjum aukningu frá því að Dunkin ' Donuts kom inn á markaðinn , " segir hún og telur enga ástæðu til að ætla annað en að viðskiptavinir nýja staðarins séu hreinlega viðbót við kaffiþyrsta miðbæjarröltara .
" Kannski er þetta bara jákvætt fyrir miðborgina , því að þarna er mögulega að koma fólk sem annars kæmi ekki í bæinn , " segir Sólrún Björk og bætir við : " Við erum að selja úrvalskaffi .
Við kaupum 85% af öllu okkar kaffi beint af bændum því að við trúum því að þannig tryggjum við gæðin .
Viðskiptavinir okkar kunna að meta að vita hvaðan varan kemur en við borgum líka hærra verð fyrir þessi gæði , " segir Sólrún Björk .
Halldór Guðmundsson , framkvæmdastjóri kaffihúsa hjá Te & kaffi , tekur í svipaðan streng , segir að innkoma Dunkin ' Donuts hafi haft ekki haft neikvæð áhrif á sölu hjá Te & kaffi .
" Kaffihúsin okkar hafa reyndar sýnt mikla aukningu á þessu tímabili þannig að við höfum ekki fundið fyrir neinu tekjutapi .
Við horfum á alla samkeppni jákvæðum aukum , þetta heldur okkur á tánum .
Við einblínum á gæði umfram allt annað .
Og þrátt fyrir að þarna komi inn kaffihús sem selur ódýrara kaffi teljum við að Íslendingar vilji gæðin .
Ég tel að þetta séu að einhverju leyti ólíkir hópar .
Ég hef ekki áhyggjur af því að við séum að missa fastakúnna okkar , " segir Halldór og bendir á að allt kaffi Te & kaffi sé ristað og pakkað hér á landi og mikil þjálfun liggi að baki hjá starfsfólki sem lagi kaffidrykki á kaffihúsunum .
Sama reynsla í öðrum löndum Árni Pétur segir aukningu á kaffisölu hjá öðrum kaffihúsum í kjölfar innkomu Dunkin ' Donuts ekki koma á óvart .
" Reynslan erlendis hefur sýnt að þegar Dunkin ' Donuts opnar nýjan stað eykst sala á svipuðum veitingum á stöðunum í kring .
Við höfum náð að skapa stemningu hér og þetta virðist bara vera gott fyrir miðbæinn , líka hin kaffihúsin , " segir Árni Pétur .
Ólík verðskrá Verð á kaffi er lægra hjá Dunkin ' Donuts en hjá íslensku kaffihúsakeðjunum .
Verðskráin er hins vegar talsvert frábrugðin því sem íslenskir kaffihúsahangsarar eiga að venjast , því að kaffið er selt í þremur stærðum líkt og hjá Starbucks .
Venjulegt uppáhellt kaffi kostar 249 krónur ( lítill ) , 349 krónur ( miðstærð ) og 399 krónur ( stór ) hjá Dunkin ' Donuts .
Venjulegt uppáhellt kaffi með ótakmarkaðri ábót kostar 460 krónur hjá Kaffitári og 455 krónur hjá Te & kaffi .
Hvorki Sólrún Björk hjá Kaffitári eða Halldór hjá Te & kaffi segjast telja að innkoma Dunkin ' Donuts hafi sérstök áhrif á verð á kaffibolla hjá kaffihúsum þeirra .
Þetta séu ólíkar vörur og því eðlilegt að verðið sé ólíkt .
Engin breyting á bensínstöðvakaffi Á bensínstöðvum má fá ódýrara kaffi , en allt kaffi sem selt er þar er ýmist frá Kaffitári eða Te & kaffi .
Á stöðvum N1 og Olís er selt kaffi frá Kaffitári en hjá Skeljungi hefur bensínstöðvum nú víðast verið breytt í 10-11 verslanir og þar er selt uppáhellt kaffi frá Te & kaffi .
Eigendur Dunkin ' Donuts hér á landi eru hinir sömu og eiga 10-11 .
Aðspurður segir Árni Pétur engin áform vera um breytingar á innkaupum 10-11 á kaffi frá Te & kaffi .
Ekki standi til að selja uppáhellt Dunkin ' Donuts-kaffi nema þar sem kaffihús verði opnuð .
