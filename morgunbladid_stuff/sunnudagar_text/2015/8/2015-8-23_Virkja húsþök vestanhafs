Tæknirisinn Google kynnti nýverið til leiks nýja þjónustu sem er ætlað að gera fólki auðveldara að beisla sólarorku til heimilisnota , og lækka þannig rafmagnsreikninginn .
Ber þjónustan titilinn Solar Roof Project , eða sólarþaksverkefnið , og gerir notendum kleift að kanna hversu vel þeirra húsþak hentar til framleiðslu sólarorku .
Solar Roof Project notast meðal annars við upplýsingar frá Google Maps , kortaþjónustu Google , og er til að mynda notast við þrívíddarmynd af hverju þaki fyrir sig .
Þá eru teknir í reikninginn skuggar sem kynnu að falla á húsþakið sem og veðurhorfur hvers staðar fyrir sig .
Með þessum upplýsingum mun Google reikna út hversu hagkvæmt verður fyrir hvern og einn að skipta yfir í sólarorku .
Loks bendir Google manni á sólarorkutengdar þjónustur í nágrenni manns , og sendir þeim upplýsingarnar sem fengust við útreikningana , sé Google beðið um það .
Verkefnið nær fyrst um sinn aðeins til nokkurra borga í Bandaríkjunum en markmiðið er að það nái til allra Bandaríkjanna og að lokum alls heimsins .
