Tæpir fimmtán mánuðir eru þangað til Bandaríkjamenn ganga að kjörborðinu og velja sér nýjan forseta .
Slagurinn er þegar hafinn og fjöldi frambjóðenda óvenju mikill , einkum hjá repúblikönum , þar sem auðkýfingurinn Donald Trump hefur rokið upp úr startblokkunum , ef marka má skoðanakannanir .
Hillary Clinton þykir enn líklegust til að hljóta útnefningu demókrata en kona hefur sem kunnugt er aldrei gegnt hinu valdamikla embætti .
Orri Páll Ormarsson orri@mbl.is Óhætt er að segja að auðkýfingurinn Donald Trump hafi stolið senunni í baráttunni um Hvíta húsið að undanförnu en forsetakosningar fara fram í Bandaríkjunum þann 8. nóvember á næsta ári .
Vængjasláttur hefur verið á Trump og eins og staðan er núna benda skoðanakannanir til þess að hann hafi gott forskot á keppinauta sína um útnefningu Repúblikanaflokksins en þeir eru hvorki fleiri né færri en sextán .
Trump hefur mest mælst með ríflega 30% fylgi og sé niðurstaða úr helstu könnunum í yfirstandandi mánuði lögð saman er fylgi hans 22% , meira en helmingi meira en næsta manns .
Þrátt fyrir þennan meðbyr á fyrstu metrunum virðast fáir stjórnmálaskýrendur vestra hafa trú á því að Trump hafi úthald til að tryggja sér útnefningu flokksins .
Silja Bára Ómarsdóttir , aðjúnkt í stjórnmálafræði við Háskóla Íslands , deilir því sjónarmiði .
Hún bendir á að Trump sé langþekktastur kandídatanna sautján og njóti góðs af því enn sem komið er .
Auðveldara sé fyrir hann en aðra að koma sjálfum sér og sínum áherslum á framfæri .
Á hinn bóginn sé hann nýgræðingur í stjórnmálum og andstæðingar hans og fréttamenn komi smám saman til með að afhjúpa vanþekkingu hans í ýmsum málaflokkum .
Séu raunar byrjaðir á því nú þegar .
" Trump er farinn að fá alvöru spurningar og fólk mun krefjast svara , " segir Silja Bára .
Há neikvæðnimæling Þá er Trump með mjög háa neikvæðnimælingu í könnunum sem þýðir að hann á mögulega ekki mikið fylgi inni .
Silja Bára er sannfærð um að þegar andstæðingarnir byrji að heltast úr lestinni muni þeir sterkustu sem eftir standa skilja Trump eftir .
Kjósendur flokksins muni sjá þá sem raunhæfari kost .
Silja Bára rifjar til samanburðar upp framboð Hermans Cain fyrir kosningarnar 2012 .
Hann flaug einmitt hátt í skoðanakönnunum til að byrja með en brotlenti á endanum illa .
Enda þótt Silja Bára hafi ekki trú á því að Trump sé þess umkominn að hljóta útnefningu repúblíkana vill hún endilega að hann haldi baráttunni áfram .
Framboð hans sé veisla fyrir bæði stjórnmálaskýrendur og fréttamenn og án efa von á allskyns uppákomum hjá þessum litríka manni .
" Eins og Stephen Colbert sagði : Ég kveiki á kerti á hverju kvöldi í þeirri von að Trump haldi áfram en vona um leið að enginn kveiki á kerti nálægt hárinu á honum , " segir hún hlæjandi .
Hljóti Trump ekki útnefningu Repúblíkanaflokksins er alls ekki hægt að útiloka að hann fari fram á eigin vegum eða fyrir einhvern af smærri flokkunum .
Hann var til dæmis sá eini af frambjóðendunum tíu sem boðið var til fyrstu kappræðnanna í sjónvarpi sem aftók ekki að hann gæti hugsað sér að bjóða sig fram fyrir annan flokk .
Í tilviki Trumps eru peningar engin fyrirstaða .
Maðurinn veit ekki aura sinna tal .
Enn og aftur Bush En ef ekki Trump , hver þá ? Næstur á blaði í skoðanakönnunum hefur verið Jeb Bush , fyrrverandi ríkisstjóri í Flórída , en nokkurt flökt hefur verið á fylgi hans .
Hann hefur verið að mælast með allt frá 7% fylgi upp í 18% en í lok júní og byrjun júlí mældu nokkrar kannanir hann með meira fylgi en Trump .
Síðan hefur hallað undan fæti hjá Bush og dregið í sundur með þeim tveimur .
Meðalfylgi Bush í könnunum í þessum mánuði er 10,3% sem þýðir að hann á langt í land með að ná Trump .
Jeb Bush er sem kunnugt er sonur George H.W .
Bush sem gegndi embætti forseta Bandaríkjanna á árunum 1989-1993 og bróðir George W. Bush sem var forseti frá 2001 til 2009 .
Hann fléttaðist með eftirminnilegum hætti inn í kosningarnar árið 2000 , þegar bróðir hans náði kjöri , vegna afar umdeildrar talningar atkvæða í Flórída sem á endanum reið baggamuninn .
Bush hefur sjálfur lýst sér sem hófsömum repúblíkana sem hefur íhaldsöm gildi í hávegum en hefur sætt gagnrýni frá Teboðshreyfingunni fyrir að vera ekki nógu langt til hægri .
Það þykir vinna með Bush að hann á mexíkóska konu og talar reiprennandi spænsku .
Spænskumælandi Bandaríkjamenn , sem eru fjölmargir , hafa löngum hallað sér að Demókrataflokknum en Bush þykir hafa burði til að höfða til þeirra .
Það á raunar við um fleiri frambjóðendur flokksins .
Nafnið getur bæði unnið með Bush og á móti .
Það er vissulega þekkt og margir tengja það við forsetaembættið og völd en á móti kemur að ýmsir eru líklega búnir að fá sig fullsadda af hinni valdamiklu Bush-fjölskyldu .
Þriðji forsetinn úr sömu fjölskyldunni á jafnmörgum áratugum gæti einfaldlega verið of mikið .
Ríkisstjóri og skurðlæknir Næstur á eftir Bush , samkvæmt könnunum , er Scott Walker , ríkisstjóri í Wisconsin , en honum hefur líka verið að fatast flugið .
Walker var að mælast með allt að 17% fylgi í júlí en í síðustu könnunum hefur hann verið nokkuð undir 10% .
Meðalfylgi hans í ágúst er 8,5% .
Walker hefur verið vinsæll ríkisstjóri og náð endurkjöri í tvígang .
Hann þykir frekar íhaldssamur og hefur meðal annars sætt gagnrýni fyrir afstöðu sína til fóstureyðinga .
Hann er í prinsippinu andvígur þeim , nema þegar konu hefur verið nauðgað , og vill banna þær með öllu eftir tuttugustu viku meðgöngu .
Í fjórða sæti eins og staðan er núna , samkvæmt skoðanakönnunum , er Ben Carson , skurðlæknir á eftirlaunum og rithöfundur , en öfugt við Bush og Walker hefur hann heldur verið að sækja í sig veðrið .
Mælist með 7,5% fylgi að meðaltali frá síðustu mánaðamótum .
Carson , sem er blökkumaður , er líklega þekktastur fyrir að hafa orðið fyrsti læknirinn til að aðskilja tvíbura sem voru samvaxnir á höfði , þannig að þeir lifðu .
Hann hefur sent frá sér sex bækur sem allar hafa náð metsölu .
Fyrst endurminningar sínar en síðan bækur um samfélagsmál og það hvernig ná megi árangri í starfi .
Lengi vel var Carson utan flokka en gekk í Repúblikanaflokkinn í fyrra til að gera atlögu að forsetaembættinu .
Rökin voru meðal annars þau að vísindamenn væru vel til þess fallnir að hafa afskipti af stjórnmálum , þar sem þeir væru vanir að taka ákvarðanir sem byggjast á staðreyndum .
Er Cruz kjörgengur ? Ted Cruz , öldungadeildarþingmaður frá Texas , hefur líka verið á uppleið í könnunum og mælist að meðaltali með 6,8% fylgi í ágúst .
Cruz er sagður lengst til hægri af þeim frambjóðendum sem hér hafa verið nefndir en hann nýtur einmitt hylli innan Teboðshreyfingarinnar .
Nokkur umræða hefur farið fram um það hvort Cruz sé yfirhöfuð kjörgengur en hann er ekki fæddur í Bandaríkjunum heldur Kanada .
Meðal þeirra sem lýst hafa efasemdum sínum er Donald Trump .
Flestir stjórnmálaskýrendur telja þetta á hinn bóginn ekki koma í veg fyrir framboð Cruz enda sé móðir hans bandarísk og fyrir vikið hafi hann verið bandarískur ríkisborgari frá fæðingu .
Það vegi þyngra en staðurinn sem hann fæddist á .
Cruz hafði tvöfalt ríkisfang til ársins 2014 , að hann afsalaði sér því kanadíska .
Þess má geta að Cruz er af nokkuð fjölbreyttum uppruna en í æðum hans rennur kúbanskt , írskt og ítalskt blóð .
" Einhvern veginn endaði ég samt sem kristinn suðurríkjamaður , " hefur hann sagt .
Marco Rubio , öldungadeildarþingmaður frá Flórída , mælist með 6,0% fylgi en hann er af mörgum talinn vonarstjarna Repúblíkanaflokksins .
Hann er af kúbönsku bergi brotinn og vinsæll meðal spænskumælanda fólks í Bandaríkjunum .
Rubio þykir langt til hægri og hefur meðal annars talað fyrir umbótum í málefnum innflytjenda og eflingu herafla Bandaríkjanna .
Hann er mikill trúmaður og aldrei má vanmeta gildi þess þegar kemur að forsetakosningum vestra .
Þykir Rubio líklegastur Af hinum frambjóðendunum ellefu , sem þegar eru komnir fram , mælast með mest fylgi Mike Huckabee , fyrrverandi ríkisstjóri í Arkansas ( 5,5% ) ; Carly Fiorina , fyrrverandi forstjóri Hewlett-Packard ( 4,3% ) en hún er jafnframt eina konan í hópnum og Rand Paul , öldungadeildarþingmaður frá Kentucky ( 4,0% ) .
Hafa ber í huga að flestar þær skoðanakannanir sem vitnað er hér til eru gerðar á landsvísu og hafa því litla þýðingu þannig lagað séð enda kosið á ríkisvísu til forseta .
Þær geta þó verið skoðanamyndandi , auk þess sem valið er inn í kappræðuþætti í sjónvarpi út frá þeim .
Af þessum frambjóðendum þykir Silju Báru Bush og Rubio líklegastir til að berjast um útnefninguna .
Og veðjar hún á þann síðarnefnda .
" Ég hef ekki mikla trú á Bush að þessu sinni .
Fyrst eftir að hann kom fram á sjónarsviðið fannst manni hann búa yfir miklum kjörþokka og jafnvel vera líklegra forsetaefni en bróðir hans en það hefur breyst .
Hann hefur komið kauðalega fram að undanförnu og manni finnst að hann ætti að geta svarað betur fyrir sig , maður með alla þessa reynslu .
" Á móti kemur að bróðir hans verður seint talinn með orðheppnustu forsetum en það kom ekki í veg fyrir að hann næði kjöri og endurkjöri .
Þá bendir Silja Bára á að Bush hafi enn ekki varið neinu fé að ráði í kosningabaráttuna .
" Svo hann á kannski eitthvað inni .
" Að sögn Silju Báru nær Rubio betur til fólks .
Hann þykir búa yfir sjarma og hefur prýðilega reynslu úr þinginu .
Þá hefur hann fengið mikla umfjöllun og komst þokkalega frá fyrstu sjónvarpskappræðunum .
Slæm skuldastaða var Rubio fjötur um fót fyrir fjórum árum en hann stendur mun betur nú og hefur stært sig af því .
" Rubio er mjög flinkur að spila á tilfinningar fólks og það virkar oftar en ekki vel í Bandaríkjunum .
Þá er hann þegar byrjaður að ráðast á Hillary Clinton af meiri krafti en aðrir frambjóðendur repúblíkana og stilla sér upp sem skýrum valkosti við hana .
" Klofinn inn í landsfund ? Að sögn Silju Báru er hvorki Bush né Rubio þessi " augljósi erfðaprins " sem repúblíkanar búa oft að og fyrir vikið gæti sú staða komið upp að flokkurinn fari klofinn inn í landsfund á næsta ári .
Þá gæti jafnvel þurft að leita út fyrir hóp frambjóðenda til að sætta fylkingar .
Betra væri þó að komast hjá því .
Hvað aðra frambjóðendur varðar segir Silja Bára líklegt að margir þeirra séu fyrst og fremst að bjóða sig fram til að vekja á sér athygli .
Mögulega með varaforsetaembættið í huga .
Nefnir hún til dæmis Fiorina í því sambandi en sterkt gæti verið fyrir repúblíkana að tefla henni fram sem varaforsetaefni , þá yrði erfiðara fyrir Hillary Clinton að nota " kynjaspilið " , að því gefnu að hún verði forsetaefni demókrata .
Yfirburðastaða Clinton Fátt bendir til annars en sú verði raunin .
Clinton hefur til þessa haft mikinn meðbyr og mælist með langmest fylgi frambjóðenda Demókrataflokksins í skoðanakönnunum , yfir 50% .
Bernie Sanders , öldungadeildarþingmaður frá Vermont , kemur næstur með um og yfir 20% .
Lincoln Chafee , fyrrverandi ríkisstjóri í Rhode Island , Martin O ' Malley , fyrrverandi ríkisstjóri í Maryland og Jim Webb , öldungadeildarþingmaður frá Virginiu , hafa einnig boðið sig fram en fylgi við þá virðist óverulegt .
Þá íhugar Joe Biden , núverandi varaforseti , framboð og mælist fylgi við hann 11% .
Silja Bára sér ekki annað en Clinton hreppi hnossið að þessu sinni en margir eru á því að hún hafi tapað forvalinu fyrir átta árum , frekar en Barack Obama unnið það .
Ekki má þó gleyma því að hann rak mjög öfluga kosningabaráttu .
Að dómi Silju Báru er enginn Obama í augsýn núna .
Hvorki Sanders né Biden hafi nægilega vigt til að velgja Clinton undir uggum .
" Biden gæti fengið einhvern tilfinningalegan stuðning , hann missti son sinn nýverið , og Sanders hefur stuðning fólks sem veit samt að hann verður ekki frambjóðandi flokksins , " segir Silja Bára .
Dugleg að skjóta sig í fótinn Hafandi sagt það minnir Silja Bára á að Hillary Clinton hafi gegnum tíðina verið nokkuð dugleg að skjóta sig í fótinn og ekki sé hægt að útiloka að henni verði á í messunni á ný .
Sitthvað hefur verið tínt til gegn henni , nú síðast svokallað tölvupóstsmál en Clinton var staðin að því í tíð sinni sem utanríkisráðherra að nota einkanetfang til að ganga erinda ráðuneytisins .
Og það er bannað .
Hún hefur nú skilað inn stórum hluta þessara tölvupósta en segir það sem upp á vantar varða einkamál og eigi ekki erindi við aðra .
" Þetta gæti auðvitað skaðað framboð hennar en búið er að nota flest sem hægt er að nota á hana nú þegar , meira að segja draga Monicu Lewinski-málið fram í dagsljósið , án þess að það bitni á fylgi hennar , " segir Silja Bára .
" Það sem er kannski áhugaverðast með Hillary og yfirburðastöðu hennar er nokkuð sem 538.com talar töluvert um , og það er stuðningsyfirlýsingarallýið , " heldur hún áfram .
" Hún er nú þegar komin með stuðning frá 61% þingmanna / ríkisstjóra og þess háttar , en þótt hún hafi verið framarlega í könnunum 2008 , þá var hún ekki svona örugg með stuðning stórskotaliðsins í flokknum .
Þetta er því töluvert ólík staða .
" Varla þarf að kynna Hillary Clinton , fyrrverandi forsetafrú og utanríkisráðherra , fyrir nokkrum manni í Bandaríkjunum , alltént ekki þeim sem koma til með að mæta á kjörstað .
Í því felst bæði styrkur hennar og veikleiki .
Fólk hefur löngu myndað sér skoðun á henni og lítið sem Clinton getur gert til að breyta því .
Það er helst hjá yngstu kjósendunum , milli tvítugs og þrítugs .
Margt bendir til þess að annað hvort heillist fólk að henni og geti hugsað sér að kjósa hana – eða alls ekki .
Alltof snemmt er að spá fyrir um úrslit kosninganna , þar sem svo mikil óvissa ríkir ennþá um forsetaefni .
Flestar kannanir sem birst hafa undanfarið benda til þess að Hillary Clinton myndi leggja frambjóðanda Repúblíkanaflokksins , sama hver hann yrði .
Nýleg könnun Fox News benti þó til þess að bæði Jeb Bush og Marco Rubio gætu haft hana undir .
Öðru máli gegnir um Donald Trump og kannanir benda til þess að bæði Bernie Sanders og Joe Biden myndu líka leggja hann að velli .
Synd væri að segja að sagan vinni með Hillary Clinton en demókrati leysti demókrata síðast af hólmi í Hvíta húsinu að undangengnum kosningum árið 1857 .
James Buchanan tók þá við lyklunum af Franklin Pierce .
Harry S. Truman tók við embætti þegar Franklin D. Roosevelt sálaðist árið 1945 og Lyndon B. Johnson þegar John F. Kennedy var myrtur árið 1963 .
Þeir voru þá varaforsetar .
Kjör Hillary Clinton yrði því sögulegt í meira lagi – nú eða annars demókrata .
Hár aldur frambjóðenda Aldur frambjóðenda Demókrataflokksins sætir tíðindum að þessu sinni en þeir eru allir býsna fullorðnir .
Hillary Clinton verður 69 ára þegar forsetakosningarnar fara fram , Bernie Sanders 75 ára og Joe Biden rétt óorðinn 74 ára .
Það tekur vissulega tíma að safna reynslu og fjármagni til að bjóða sig fram til forseta í Bandaríkjunum en þetta hlýtur eigi að síður að teljast býsna óvenjulegt .
Elsti forsetinn til að ná kjöri er Ronald Reagan en hann vantaði bara nokkra daga upp á sjötugt þegar hann lagði Jimmy Carter 1980 .
Til samanburðar má nefna að Marco Rubio verður 45 ára þegar kosningarnar fara fram og Jeb Bush 63 ára .
Donald Trump verður sjötugur .
Nái Rubio kjöri á næsta ári yrði hann þriðji yngsti forsetinn í sögunni á eftir John F. Kennedy ( 43 ára ) og Theodore Roosevelt ( 42 ára ) .
