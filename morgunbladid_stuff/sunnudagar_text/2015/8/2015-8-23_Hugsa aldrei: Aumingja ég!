María Hauksdóttir hefur stundað markvissa hreyfingu og útivist í fjóra áratugi .
Nýjasta ástríðan hjá henni er pílagrímagöngur , sem hún hefur tekið þátt í vítt og breitt um Evrópu undanfarinn áratug .
María hjólar líka og stundar skíðamennsku og lætur þá staðreynd að hún er lögblind ekki trufla sig eitt augnablik .
Hún skellti sér í háskólanám í guðfræði sextug og ætlar að hjóla hringinn kringum landið þegar hún verður sjötug .
Orri Páll Ormarsson orri@mbl.is Hún hafði alltaf góða sjón , þurfti ekki einu sinni að nota gleraugu .
Þegar hún var fimmtug fékk hún hins vegar þau tíðindi að hún væri með sjaldgæfan hrörnunarsjúkdóm í augnbotnum og væri að verða blind .
Í stað þess að leggjast í sjálfsvorkunn ákvað María Hauksdóttir strax að láta þetta áfall ekki á sig fá , heldur halda sínu striki í lífinu .
Hún er útivistarkona af Guðs náð , gengur , hjólar og stundar skíði af kappi og hefur haldið því áfram til þessa dags enda þótt nokkur ár séu síðan hún varð lögblind .
Nýjasta ástríðan hjá Maríu er pílagrímagöngur sem hún hefur stundað af kappi undanfarinn áratug .
Kveikjan að því var samtal tveggja manna , séra Gunnars Kristjánssonar prófasts og Ásbjörns Jónssonar lögmanns , á Menningarsetrinu á Útskálum , þar sem María starfaði .
Fóru þeir lofsamlegum orðum um bók Jóns Björnssonar sálfræðings , Á Jakobsvegi , og María mátti til með að eignast bókina .
Til að gera langa sögu stutta las hún bókina og varð ástfangin .
Hvorki meira né minna .
Gjöf frá Guði " Mér fannst þetta vera gjöf frá Guði og unni mér ekki hvíldar fyrr en ég var búin að skipuleggja hjólaferð eftir Jakobsveginum .
Ég leitaði eftir ferðafélaga en fann engan og fór þess vegna ein , " segir María .
Þetta var árið 2006 og tók ferðin 24 daga .
" Ég hafði aldrei verið svona lengi í burtu frá mínu fólki en varð að gera þetta .
Ferðalagið var í einu orði sagt stórkostlegt og það var notaleg tilfinning að týna sér gjörsamlega , ég var ekki einu sinni með klukku .
" Ferðalagið gekk þó ekki áfallalaust fyrir sig , einn daginn datt María á hjólinu og slasaðist á handlegg .
" Ég fann að ekki var allt í lagi og lagði því af stað í leit að hjálp .
Hvað heldurðu að hafi gerst þá ? Það hvellsprakk á hjólinu .
Ég hafði aldrei skipt um dekk en reyndi mitt besta .
Án árangurs .
Ég ákvað að reyna að komast á puttanum á næsta spítala en hundruð bíla óku fram hjá mér .
Loksins nam einn staðar og það var svo táknrænt að miskunnsami samverjinn var múslími – á þessari kristnu leið .
" Bílstjórinn var í fyrstu tregur að taka hjólið með enda María búin að losa allan búnaðinn af því .
" Það var eins og að líta yfir markað , " rifjar hún upp hlæjandi .
Bílstjórinn lét á endanum til leiðast og hjólið fylgdi með .
Komið var á spítala í Logorno og þar tók við mikið handapat , því enginn talaði ensku , ekki einu sinni læknarnir .
Til allrar hamingju var bara um áverka á handlegg að ræða , ekki innvortis meiðsli , þannig að Maríu gekk til þess að gera vel að gera grein fyrir vandanum .
Í ljós kom að hún var brákuð og þurfti að fá gips .
" Mér var ráðlagt að hvíla í tíu daga og fór því að leita að flugi heim .
Fljótlega rann þó upp fyrir mér ljós : Pílagrímar fara ekki heim ! Ég lét því gera við hjólið og lagði af stað aftur .
Það var ekki svo mikið álag fyrir handlegginn að hjóla og ég gat skipt um gír með vinstri hendinni .
Þess utan fékk ég alltaf bestu kojuna í skálunum á nóttunni – út á gipsið .
" Hún hlær .
Jakobsveginum lýkur sem kunnugt er við dómkirkjuna í Santiago de Compostela en María hélt áfram til Cape Finisterre , þar sem hermt er að heimurinn hafi endað á fimmtándu öld .
Þar kynntist hún þýskum prófessor sem fékk hana til að biðja með sér fyrir veikri eiginkonu sinni við kross í fjörunni þar sem frásagnir eru til um kraftaverk " Ég gerði þetta og eftir það átti hann í mér hvert bein .
Hann bauð mér út að borða og sendi mér gjafir í mörg ár eftir þetta .
Prófessornum þótti alveg ofboðslega sorglegt að ég sæi ekki listaverkin í dómkirkjunni í Compostela almennilega , þessu margbrotna mannvirki , í bréfum sínum sagðist hann alltaf biðja fyrir augunum mínum , " segir hún .
Eftir Jakobsveginn var ekki aftur snúið , María hefur farið í fjölmargar pílagrímaferðir síðan , alltaf gangandi .
Hún hefur gengið á Ítalíu , margoft í Svíþjóð , Noregi , Danmörku og Finnlandi og segir hverja göngu annarri skemmtilegri .
" Þetta er orðin ástríða hjá mér enda eru þessar göngur áskorun upp á hvern einasta dag .
" María fer ein síns liðs og hefur alltaf verið eini Íslendingurinn þar til hún auglýsti eftir ferðafélaga þegar hún gekk fra Teano til Rómar 2013 .
Hún hefur kynnst fjöldanum öllum af fólki í þessum ferðum og á orðið heimboð út um allar trissur .
" Vonandi kemur að því að ég geti þegið eitthvað af þeim , " segir hún .
María kveðst geta gengið með hverjum sem er og á ekki í vandræðum með að sofa við hliðina á næsta manni á svefnstað .
Pílagrímar eru mjög fjölbreytilegur hópur en María segir mest um menntafólk og það hafi komið á óvart hvað margir þekktu eitthvað til Íslendingasagnanna .
Skipulagið best í Svíþjóð María segir pílagrímaferðirnar best skipulagðar í Svíþjóð .
Svíar eigi safnaðarheimili við hverja kirkju og þar sé gist í góðu yfirlæti og eldað saman .
Þá fái allir litla pílagrímabók sem notuð er til leiðsagnar fyrir morgunsamveru í kirkjunni og í lok dags .
Alltaf er komið saman í hring eftir hvert stopp og farið með bæn heilagrar Birgittu " Drottinn vísa mér þinn veg og ger mig viljugan að rata hann .
" Gengið er í þögn fyrstu klukkustundina á degi hverjum og pílagrímum úthlutað verkefni á undan , eins og að velta fyrir sér spurningum á borð við : Hvað er náð ? eða hvað er eilífð ? Eftir að hafa velt fyrir sér í þögninni hvaða merkingu þetta hefur fyrir viðkomandi velja göngumenn sér viðmælanda og rabba um það við hann .
Þannig er deginum skipt upp milli þagnar og samræðu .
Um hádegisbil er alltaf brauðsbrotning úti í náttúrunni .
Að kvöldi er farið yfir hvað innri ganga dagsins leiddi til og það rætt .
" Merkilegast af öllu er samt sú staðreynd að ekki væri hægt að ganga pílagrímaleiðir í Noregi hefðu Íslendingar ekki skráð söguna .
Ekki hafði ég hugsað út í þetta .
Norðmenn eru mjög meðvitaðir um þessa staðreynd og sagan er ótrúlega lifandi á þessum slóðum , " segir María .
Hún segir einstakt að ganga á Ítalíu en allar pílagrímagöngur þar enda í Róm í Páfagarði , þar sem pílagrímarnir fá passa til að vera næst altarinu í páfamessunni .
Hún mælir sérstaklega með leiðinni frá Siena til Rómar , hún gefi Jakobsveginum ekkert eftir .
Þá sé einstakt að ganga Via Appia , veg sem lagður var 327 fyrir Krist .
Að sögn Maríu er það ófrávíkjanleg regla hjá Ítölunum að fara á barinn eftir göngu á hverju kvöldi og síðan út að borða .
" Það myndi á hinn bóginn vekja mikla undrun tæki maður upp rauðvínsflösku eftir göngu í Noregi , " segir hún brosandi .
Endaði inni á einkaheimili Margt eftirminnilegt hefur gerst í ferðunum .
Haustið 2008 var María í Danmörku , korteri eftir hrun , til að ganga Hervejen .
" Íslendingar nutu ekki sérstakra vinsælda í Danmörku um þær mundir , auk þess sem erfitt var að fá íslensk greiðslukort til að virka í útlöndum .
Ég hafði því nokkrar áhyggjur af þessari göngu .
" Það reyndist ástæðulaust .
Illa gekk að finna leigubíl á lestarstöð við komuna til Padborg " Ég gaf mig á tal við fullorðna konu sem var þarna á gangi en hún bauðst til að keyra mig , hún sagði bílinn sinn vera þarna rétt hjá .
Það reyndist vera heimilið hennar , lítið hús með dýrðlegum rósargarði .
Konan spurði hvort ekki mætti bjóða mér upp á te sem ég þáði .
Eftir skemmtilegt spjall og leiðsögn um rósagarðinn bauð konan mér í mat .
" Það endaði með að María þáði gistingu sem konan bauð en hún hafði áhyggjur af pantaðri gistingu en kona sagðist sjá um það .
" Það kom í ljós að konan var með glúteinóþol eins og ég og vildi endilega nesta mig fyrir fyrsta göngudaginn og fylgdi mér síðan á lestarstöðina þar sem gangan hófst .
" Hún segir að pílagrímahópinn í Danmörku hafi verið dálítið öðruvísi saman settan en á hinum stöðunum .
Þar virðist fleiri pílagrímar vera að vinna úr erfiðri lífsreynslu og hafi valið pílagrímagöngu til að vinna í sínum málum .
Eftir tveggja vikna innri og ytri göngu höfðu allir pílagrímarnir styrkst og voru bjartsýnni á framtíðina .
2015 er pílagrímaár og af því tilefni stendur yfir samfelld ganga sem aldrei hefur verið farin áður .
Hún hófst í Þrándheimi 23. apríl og lýkur í Jerúsalem 28. október .
Pílagrímum er frjálst að koma inn í gönguna hvar sem er og það ætlar María að gera .
7. september kemur María inn í gönguna í Teaon á Ítalíu og gengur til Monte San Angelo , um 300 km leið á tveimur vikum .
" Ég hafði meldað mig líka í ferð yfir Austurríki frá landamærum Þýskalands eða frá Mittenwald til Brenner , sem er á landamærum Ítalíu og kallast Norður-Týról .
Nú er komið í ljós að ég næ þessu ekki af óviðráðanlegum orsökum .
Þessi leið fer klárlega á óskalistann .
" Mikil hreyfiþörf María stundar ekki bara útivist í framandi löndum , hún hefur gengið á helstu fjöll og jökla hér heima , stundað gönguskíði og hjólað vítt og breitt .
Hún er týpan sem hjólar að Esjunni , vippar sér upp og hjólar svo heim á eftir .
" Ég hef haft mikla hreyfiþörf alveg síðan ég var krakki .
Ég keppti í frjálsum íþróttum sem unglingur og hef alltaf haft yndi af skíðamennsku .
Ég skrifa líka dagbók og vil ekki lesa síðar meir að ég hafi ekki haft neitt fyrir stafni , " segir hún sposk .
Í tilefni fimmtugsafmælis síns skíðaði hún yfir Sprengisand ásamt fimm öðrum konum og lenti meðal annars í 24 stiga frosti .
" Það var svolítið kalt , " rifjar hún upp hlæjandi .
Þetta er eina kvennaferðin af þessu tagi sem Maríu er kunnugt um en þess má geta að hún skíðaði þarna í hjólför afa síns sem varð á fjórða áratugnum fyrsti maðurinn til að aka yfir Sprengisand .
Eiginmaður Maríu er Leifur Ísaksson og búa þau í Reykjanesbæ .
Hann hefur ekki sama bakgrunn í útivist og skíðamennsku , " en kemur sterkur inn annað slagið , þessi elska " .
Fyrir tæpum aldarfjórðungi tók María sig til að keypti gönguskíði á þau bæði .
Skilaboðin voru þessi : " Ég ætla að ganga yfir Vatnajökul og ef þú vilt koma með áttu núna skíði .
" Og viti menn , Leifur beit á agnið og skellti sér með og hafði mjög gaman af .
" Munurinn á okkur er sá að hann er sáttur og fær nóg .
En ég er hins vegar aldrei búin .
Ætli það sé heiglum hent að fylgja mér eftir í þessum efnum ? Næsta verkefni tekur alltaf við .
Fyrir skíðatímabilið áttum við Leifur gott tímabil í fjallamennsku , gengum allar Hornstrandir , Kjöl , Hvannadalshnjúk , Heklu og ótal önnur fjöll .
Þriðja tímabilið var þegar við Leifur æfðum okkur fyrir göngu á Half Dome-klett í Yosemite-þjóðgarðinum í Kaliforníu .
Það var langt æfingaprógram á fjöllum .
Árið eftir fórum við í " riverrafting " niður Grand Canyon .
" Þegar ég spyr Maríu hvort Leifur sé ekki áhyggjur af henni á öllu þessu flandri er María fljót til svars : " Nei , það held ég ekki .
" Ef hann getur þetta ...
Talandi um óleyst verkefni þá upplýsir María að hún stefni að því að hjóla kringum Ísland eftir fjögur ár , þegar hún verður sjötug .
Þá hugmynd fékk hún í heitum potti í sundlauginni í Njarðvík .
" Þar kynntist ég Frakka sem var einmitt að gera þetta , hjóla kringum Ísland í tilefni af sjötugsafmæli sínu .
Mín fyrsta hugsun var þessi : Ef hann getur þetta , þá get ég það líka .
" Sjón Maríu hefur daprast það mikið að hún verður að fara á tveggja manna hjóli .
Spurð hver komi til með að fara með henni kveðst hún eiga eftir að finna út úr því .
Þau hjónin eiga fjögur börn en ekkert þeirra virðist hafa erft þessa miklu hreyfiþörf móður sinnar .
Þótt sjónin sé orðin mjög döpur segir María enga ástæðu fyrir sig að hætta að ganga og hjóla .
Sama á við um skíðin .
Nýlega var hún stödd í Lapplandi með hópi blindra og sjónskertra og skíðaði þar með aðstoðarmann á undan sér .
" Ég greini aðstoðarmanninn ennþá , týndi honum bara einu sinni , en þarna hitti ég alblindan mann sem skíðaði hiklaust með leiðsögn frá aðstoðarmanninum .
Þetta er alveg hægt en fólk þarf að vera í góðu líkamlegu formi og geta brugðist hratt við á leiðinni niður .
Annars gæti maður endað á tré .
" Hún glottir .
Allskyns skakkaföll Fjallabrölt og útivist er ekki alltaf tekin út með sældinni og María viðurkennir að hún haf margbrotnað á ferðum sínum .
Hún tengir það ekki endilega sjóninni .
Fyrst brotnaði hún í Bolungarvík á Ströndum löngu áður en sjóninni fór að hraka .
Hrasaði þá og braut ökkla og sleit liðbönd .
Vegna þoku sem lá niður að steinum var ekki hægt að fá þyrlu til aðstoðar og tók þrjá daga að koma henni á spítala í Reykjavík , þar sem hún gekkst undir aðgerð .
Seinna braut hún þumalfingur skömmu fyrir jöklaferð en lét sig hafa það að fara með enda ófært að undirbúningurinn færi til spillis .
María hefur nú brotnað fjórum sinnum á jafnmörgum árum .
Tvisvar á fjöllum og tvisvar á förnum vegi í Reykjavík .
Hún ökklabrotnaði í fjallgöngu en útvegaði sér fljótt spelku , þvert á tilmæli lækna , og fór af stað aftur .
" Ég læt ekki svona lagað skemma sumarið , " segir hún brosandi .
Á leið niður af Snæfelli datt hún og handleggsbrotnaði .
Hélt þó áfram í þeirri ferð enda tónlistarhátíðin Bræðslan handan við hornið .
" Ekki fer ég að missa af henni .
" Hin tilfellin tvö voru á göngu í borginni .
Í annað skiptið datt hún í hálku og braut hnéskélina .
Í hitt skiptið hrasaði hún á leið upp tröppurnar við aðalbyggingu Háskóla Íslands og braut tvær kjúkur á hægri hendi .
" Þetta eru afskaplega fallegar tröppur en ekki sem bestar fyrir sjóndapra .
" Annars skellir hún ekki skuldinni á einn né neinn .
" Ég hef aldrei litið á þetta sem óheppni .
Svona lagað bara gerist , " segir hún .
Skellti sér í guðfræði Sjón Maríu hefur daprast jafnt og þétt frá greiningunni fyrir sextán árum , er nú um 10% .
Nokkur ár eru frá því hún varð lögblind og átta ár síðan hún hætti að keyra bíl .
Nú ferðast hún um í strætó og lætur ekkert stöðva sig .
" Ég kemst ekki eins víða eftir að ég hætti að keyra en þá er bara að finna sér annað mynstur .
Ég hugsa aldrei " aumingja ég " og er staðráðin í að fá sem mest út úr hverjum einasta degi .
Ég get gert allt sem mig langar til að gera .
" Eitt af því er að stunda nám en eftir að hlé var gert á uppbyggingu Menningarsetursins á Útskálum 2009 skellti María sér í guðfræði við Háskóla Íslands .
Hún lauk BA-prófi 2013 og er nú langt komin í meistaranámi í trúarbragðafræði .
" Ég á bara ritgerðina eftir en hef frestað henni vegna framkvæmda á heimili okkar .
Svo ákvað ég líka að 2015 yrði ferðaár , " segir María sem býr aukinheldur að diplóma í fötlunarfræðum .
Í meistararitgerðinni langar hana að bera saman mannskilning í guðfræði og fötlunarfræði .
Guð ýtir mér áfram María segir trúna alla tíð hafa skipað veglegan sess í sínu lífi .
Hún hafi tekið virkan þátt í kirkjustarfi og tekið mikið gæfuspor þegar hún fór fyrst á Alfa-námskeið í lok síðustu aldar .
" Ég hef bara tvisvar verið sniðug á ævinni .
Fyrst þegar ég keypti skíðin handa manninum mínum og síðan þegar ég bauð manninum mínum í Alfa-mat í Keflavíkurkirkju .
Þegar hann áttaði sig á hvert við vorum að fara sagðist hann ekki eiga neitt erindi þangað enda sóknarnefndarformaður í Ytri Njarðvíkurkirkju .
En fór þó með .
Síðan höfum við tekið þátt í fjölmörgum Alfa-námskeiðum , og farið á Alfa-námskeið í London .
Ég hef einnig verið leiðbeinandi í tólf spora andlegu ferðalagi og ýmsu öðru .
Það er ekki að ástæðulausu að ég fór í guðfræði .
Guð ýtir mér áfram ! " Auðvelt er að skilja hvers vegna pílagrímaferðirnar eiga svona vel við Maríu sem raun ber vitni .
Þar getur hún sameinað tvö helstu áhugamál sín ; annars vegar hreyfingu og útivist og hins vegar andlegar vangaveltur á kristilegum grunni .
" Þessar ferðir eru sérhannaðar fyrir mig .
Þarna get ég hreyft mig og sótt mér andlega næringu um leið .
Eitt hefur mér þó enn ekki tekist að læra – þolinmæði .
Ég er ör að upplagi og á greinilega býsna margar pílagrímaferðir eftir áður en ég finn þessa frægu ró .
" 