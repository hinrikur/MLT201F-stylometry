Sumar setningar fá flug vegna þess , að það virtist svo mikið vit í þeim , þegar þær heyrðust fyrst .
Löngu eftir að þau stundaráhrif eru öll apa menn þær eftir og telja mikilvægt innlegg í umræðuna .
Tíminn heldur ekki vatni " Vika er langur tími í pólitík " var eitt sinn haft eftir Harold Wilson og enn er litið á það sem gáfnamerki að nota " hin fleygu orð " til að undirstrika að í stjórnmálum sé fátt fast í hendi .
En þetta segir sig sjálft og tekur til alls í mannheimi .
Sá heimur var aldrei samur eftir að farþegaþotum var flogið á byggingar í Bandaríkjunum haustið 2001 .
Og fyrir 70 árum horfðist hann í augu við áður óþekktar , heimatilbúnar hættur eftir þær fáu sekúndur sem það tók eina " smá " sprengju að granda tugþúsundum manna í Japan .
Fjölskylda veit kannski ekki annað en að hún sé á beinu brautinni og allt horfi vel , þegar slys eða óvænt dauðsfall kippir fótunum undan öllum .
Um jólatíð árið 2004 fórust nærri 250 þúsund manns í 14 löndum þegar flóðbylgja af völdum jarðskjálfta skall að ströndum landa við Indlandshaf .
Jarðskjálftar standa ekki lengi og gera sjaldnast boð á undan sér .
Hver mínúta getur verið bæði eilífðartími og yfirþyrmandi skaðræði þegar jarðskjálftar eiga í hlut .
Sagt er að loftsteinn hafi eytt nær öllu lífi á jörðinni fyrir langa löngu .
Og margir telja það trúverðuga tilgátu , sem gild vísindaleg rök styðji , að allt í einu hafi heyrst " bang " og Stóri hvellur hafi þar með búið til veröldina úr engu .
Og þeir eru líka til að sem segja að sagan um Adam og Evu sé vissulega næsta ótrúleg en þó ekki eins ótrúleg og þetta með " bangið " .
En hvað sem slíkum vangaveltum líður gerist stundum fátt í afmörkuðum þáttum pólitíkurinnar langtímum saman en skyndilega er svo allt breytt .
Þegar heimurinn horfði forviða á kommúnistaóvininn Richard Nixon forseta heilsa Mao formanni kumpánlega í skrifstofu hans var flestum ljóst , að þessir tveir voru að handsala , fyrir heimsins hönd , gjörbreytta tilveru .
Breytingarnar höfðu ekki verið útfærðar nákvæmlega en seinni tíma fólk þekkir hana .
Engu breytti þótt annar stórleikarinn á þessu mikla sviði hrykki upp af skömmu síðar , og hinn væri hrakinn frá embætti með skömm .
Það tók fáeinar klukkustundir að rjúfa skarð í múrinn í Berlín .
En augnablikið sem mönnum varð ljóst að múrinn væri að hverfa stóð ekki lengur en það .
Og allt hafði breyst .
Á því augnabliki vissu menn ekki endilega að í leiðinni hafði verið ákveðið að taka Sovét-Rússland til gjaldþrotaskipta .
Allt þetta sýnir að það er ekki bara vikan sem er langur tími í pólitík eða í annarri tilveru manna .
Stundum er andartakið nóg fyrir stærstu atburði .
Lee Harvey Oswald þurfti aðeins örfáar mínútur til að breyta heimsmyndinni nokkuð og koma óverðugu nafni sínu órjúfanlega á spjöld sögunnar .
Horft í vestur Áður hefur verið fjallað um hve baráttan um forsetaembættið í Bandaríkjunum er einstök og hversu yfirgengilega lengi hún varir .
Allt virtist stefna í að kosningabaráttan í Bandaríkjunum myndi helst minna á Rósastríðin bresku , á miðri og ofanverðri 15. öld , þegar tekist var á um krúnuna þar .
Þetta líktist ættastríði .
Bush og Clinton ( Bill ) tókust síðast á fyrir nærri 6 kjörtímabilum síðan .
Bill Clinton náði þá að fella Bush , sem var sitjandi forseti .
Repúblikanar horfa um öxl til þeirra kosninga með skelfingu .
Margt bendir til , að framboð " þriðja frambjóðandans " í þeim kosningum , Ross Perots , hafi kostað Bush eldri embætti sitt .
Perot náði ótrúlegum árangri sem óháður frambjóðandi og fékk 18,9% atkvæðanna .
Það sem eykur svo enn hroll repúblikana er að einn af þeim 17 repúblikönum , sem keppa eftir því að fá að verða frambjóðandi þeirra er Donald Trump .
Trump hefur nefnilega sett fyrirvara um að hann muni styðja hvaða frambjóðanda flokksins , sem sigrar .
Í frægri kappræðu þeirra 10 repúblikana , sem mests fylgis nutu í könnunum , svaraði Trump því þannig , að yrði hann sjálfur frambjóðandi flokksins þá myndi hann ekki fara í sérframboð ! Hann hefur á blaðamannafundum síðan gert gleggri grein fyrir málinu .
Trump segir að hugsanlegt sérframboð sitt muni ráðast af því , hvort flokkurinn teldist að forkosningum loknum hafa sýnt Trump ósanngirni , að mati Trumps sjálfs ! Engum líkur Það eykur þennan vanda , að Donald Trump er enginn venjulegur frambjóðandi .
Hann er milljarðamæringur og hefur að auki öðlast frægð sem þátttakandi í " raunveruleika " -sjónvarpi og virðist sem frambjóðandi tileinka sér þá takta sem tíðkast í slíkri sjónvarpsframleiðslu .
Og það fellur í kramið , a.m.k. enn sem komið er .
Hver könnunin af annarri sýnir Trump með mikla yfirburði í hópi keppinautanna .
Innan þess flokks eru margir sem fara ekki dult með að þeir telja fráleitt að flokkurinn stilli Trump upp sem frambjóðanda sínum .
Yfirlýsingar hans sem frambjóðanda séu mjög misvísandi .
Hann hafi áður iðulega stutt frambjóðendur úr röðum Demókrata með háum fjárframlögum og lýst opinberlega yfir stuðningi við þeirra helstu mál .
Sjálfur montar Trump sig af því að hafa fengið Hillary til að mæta í brúðkaup sitt .
Hann orðar það svo að hann hafi stutt hana með stórfé svo hún hafi ekki átt neinn kost annan en mæta í brúðkaupið , þegar hann óskaði eftir því .
Og Trump gengur lengra .
Hann segir að frambjóðendur beggja flokka í embætti forseta hafi ætíð þurft að reiða sig á stuðning ríkisbubba til að eiga möguleika á því að ná kjöri .
Þessir sömu ríkisbubbar hafi síðan forsetann í vasanum eftir að sá sé kominn í Hvíta húsið .
Allt öðru máli gegni um sig .
Hann sé svo auðugur að hann þurfi ekki að sækjast eftir fjárhagslegum stuðningi frá einum né neinum og hafi þegar hafnað boði auðkýfings um vildi styðja framboð Trumps um nærri 700 milljónir ( í krónum talið ) .
Jeb Bush , sem safnað hefur mestum kosningaframlögum allra 17 frambjóðenda repúblikana fær hörðustu árásir frá Trump um að verða háður þess háttar " mútufé " nái hann kjöri .
Fréttaskýrendur benda hins vegar á að ekki sé allt sem sýnist í þessum málatilbúnaði frambjóðandans .
Í þeim felist auðvitað krafa um að enginn megi framvegis leita eftir því að verða forseti Bandaríkjanna nema hann geti varið hundruðum milljóna dollara úr eigin vasa til baráttunnar .
Það gat áður nefndur Ross Perot til dæmis .
Í annan stað megi spyrja hvort sé óæskilegra að forsetaembættið sé í höndum manns sem telji sig hugsanlega standa í ákveðinni þakkarskuld við svo sem 1000 auðmenn auk margra annarra stöndugra manna eða að embættið sé í höndum eins auðmanns , sem sé þekktur að því , að hafa alla ævina algjörlega skrúblulaust látið einkahagsmuni sína ganga fyrir hagsmunum allra annarra .
Ekki öll von úti Og fréttaskýrendur sem hafa samúð með sjónarmiðum þeirra repúblikana sem telja að Donald Trump sé ekki bær til að verða forseti Bandaríkjanna og varla hæfur til að vera í framboði á vegum annars stóru flokkanna benda á fleira .
Þeir segja að sigurinn sé ekki í höfn fyrir Trump þótt yfirburðir hans í könnunum séu miklir .
Tölur um fylgi muni breytast þegar frambjóðendum repúblikana fækki smám saman , eins og tryggt sé að muni gerast .
Lítið af því fylgi muni fara á Trump , því það væri þá löngu farið .
Þessir huggarar benda einnig á að um hríð hafi Ross Perot haft rúmlega 39% fylgi í könnunum Gallups , og þannig mun meira fylgi en Bush forseti og Bill Clinton áskorandi hans .
Fylgi Perots seig niður í tæp 19% á kjördag , eins og fyrr sagði .
Það var vissulega ótrúlega mikið fylgi og dugði líklegast til að Clinton náði að leggja Bush forseta .
Stórtíðindin En það eru einnig óvæntir hlutir að gerast demókratamegin víglínunnar .
Hillary var talin sjálfkjörinn frambjóðandi .
Staða hennar hefur veikst mjög síðan hún hóf sína raunverulegu kosningabaráttu .
Ýmsar ástæður eru fyrir því .
Hin helsta þeirra snýr að umgengni hennar um tölvupósta sem utanríkisráðherra .
Hillary bar að nota síma- og tölvukerfi utanríkisráðuneytisins , en gerði það aldrei .
Hún gekk svo langt að reka eigið kerfi utan um tölvupósta sína sem utanríkisráðherra .
Lengi þráaðist hún við og fullyrti að hún hefði aldrei sent tölvupósta sem verið hefðu trúnaðarmál , í gegnum þetta einkakerfi sitt .
En þar sem allir hennar tölvupóstar , öll árin sem utanríkisráðherra , fóru um prívatkerfið áttuðu menn sig á að fullyrðingarnar héldu varla vatni .
Í þeim fólst , að utanríkisráðherrann hefði hvorki fengið eða sent trúnaðartölvupósta öll sín 4 ár sem utanríkisráðherra ! Þegar við bættist að Hillary hafði eytt ( eða látið eyða ) 30 þúsund tölvupóstum sem hún sjálf hafði flokkað sem einkamál án þess að nokkur annar fengi að skoða þá , vandaðist málið .
Clinton sagði að þessir póstar hefðu eingöngu snúist um venjuleg persónuleg efni eins og brúðarkjóla dóttur hennar og annað smálegt af því tagi .
En af hverju þá að eyða þeim ? Og af hverju að fá sérfræðinga til að tryggja að ómögulegt væri að finna þessa ómerkilegu tölupósta og harðneita eins lengi og kostur var á að afhenta tölvukerfið sem hún hafði notað .
Eftir að skoðunarmenn leyniþjónustunnar höfðu athugað úrtak 40 pósta af þeim 55.000 sem að Hillary hafði afhent utanríkisráðuneytinu og úrskurðað að 4 þeirra , eða 10% , hefðu að geyma , ekki aðeins trúnaðarmál , heldur einnig pósta með hæstu einkunnina , mesta trúnaðarmál ( top secret ) , vandaðist málið verulega .
Það versnaði svo enn þegar Alríkislögreglan FBI krafðist þess að fá tölvukerfið í sína vörslu og Dómsmálaráðuneyti Bandaríkjanna studdi þá kröfu lögreglunnar .
Hillary hafði fram að því bandað þessu máli frá sér sem ómerkilegu upphlaupi andstæðinga sinna ( " samsæri hægriaflanna " ) .
Það varð þó mun erfiðara eftir að fyrrgreindir aðilar létu málið til sín taka .
Dómsmálaráðherrann og forstjóri FIB voru báðir skipaðir til starfa af Obama forseta .
Watergate-Woodward Það hafði einnig mikil pólitísk áhrif þegar Bob Woodward tjáði sig .
Hann er einn frægasti rannsóknarblaðamaður heims , og talinn fremur hallur undir demókrata , eins og hans gamla blað , Washington Post .
Woodward sagði í viðtölum að þetta mál minnti sig sífellt meir óþægilega mikið á framgöngu Richard Nixons forðum tíð .
Næst var fréttum lekið um að Joe Biden , varaforseti Obama , væri farinn að íhuga framboð til forseta af mun meiri alvöru en áður .
Þá láku fréttir um að í hefðbundnum hádegisverði forsetans og varaforsetans í Hvíta húsinu s.l. mánudag hefði Obama lagt blessun sína yfir að varaforsetinn kannaði forsetaframboð nánar .
Þegar talsmaður forsetans var spurður út í þetta sagðist hann ekkert geta um það sagt , en bætti því svo við , að menn mættu muna að Obama forseti hefði nýlega sagt að ákvörðun sín um að velja Biden sem varaforsetaefni væri sú besta sem hann hefði tekið á ferlinum .
Þeir blaðamenn , sem lengst hafa haft málefni Hvíta hússins sem aðalverkefni , voru fljótir að minna á það , að Obama hefði jú líka valið Hillary sem utanríkisráðherra , en hefði aldrei haft neitt viðlíka fallegt að segja um það val .
Það má segja að eftir þessa viku standi Hillary miklu veikar að vígi en áður .
Í því sambandi er rétt að minna á það sem karlinn sagði : Vika er langur tími í pólitík .
