Hverjum dettur í hug að taka mynd af fólki sem er að taka mynd af sjálfu sér á förnum vegi ? Páli Stefánssyni .
Hverjum dettur í hug að taka mynd af Páli Stefánssyni að taka mynd af fólki sem er að taka mynd af sjálfu sér á förnum vegi ? Ragnari Axelssyni .
Félagarnir brugðu á leik í borginni Köln í Þýskalandi fyrr í sumar og hér getur að líta afraksturinn .
Orri Páll Ormarsson orri@mbl.is Snemma á þessu sumri var Páll Stefánsson ljósmyndari á ferðalagi í Tyrklandi .
Kom meðal annars að hinum mögnuðu húshellum í Cappadocia sem eru sannkallað náttúruundur .
Meðan Páll stóð þar álengdar og drakk í sig dýrðina varð hann var við ókunnuga konu við hlið sér .
Með símamyndavélina á lofti .
En hvað var atarna ? Konan beindi henni ekki að húshellunum , heldur sjálfri sér .
" Ég trúði ekki mínum eigin augum .
Í stað þess að mynda hellana var konan að mynda sjálfa sig – með bensínstöð í bakgrunninum , " segir Páll og getur ekki haldið í sér hlátrinum .
" Ég hef ferðast mjög víða , bæði komið á Hvammstanga og séð pýramídana , þannig að fátt kemur manni lengur á óvart en á þessu uppátæki varð ég hissa .
Það verð ég að viðurkenna .
" Þess má geta að húshellarnir eru á heimsminjaskrá UNESCO .
Þessi óvænta upplifun varð kveikjan að verkefni sem Páll hefur unnið að síðan , það er að taka ljósmyndir af fólki sem er að taka myndir af sjálfu sér á förnum vegi .
Ekki síst við sömu aðstæður og í Cappadocia , þegar myndavélinni , ellegar símanum , er beint frá markverðum stöðum eða byggingum og að sjálfinu .
Þetta gerir hann bæði hér heima og erlendis .
" Það er eins og fólk sé hætt að ferðast til að skoða sig um .
Núna snýst allt um að setja mynd á Feisbúkk .
Og víða eru kjánaprikin á lofti .
Þetta er ekki bara unga fólkið , heldur fólk á öllum aldri .
Allir eru að kjánaprikast .
Þegar ég sé þetta tek ég sprettinn og smelli af mynd .
" Fyrir skemmstu var Páll staddur í miðborg Kölnar í Þýskalandi , við stolt borgarinnar , dómkirkjuna .
Og viti menn .
Ferðalangar voru með símana á lofti og beindu þeim oftar en ekki frá kirkjunni og að sjálfum sér .
Sjálfið er vitaskuld nafli alheimsins .
" Það er absúrd að fylgjast með þessu og menningarlega mjög merkilegt , " segir Páll .
Með Páli í Köln var vinur hans og kollegi , Ragnar Axelsson , ljósmyndari á Morgunblaðinu .
Þeir sem þekkja Ragnar vita að hann er uppátækjasamur æringi og þegar Páll hleypti á skeið til að mynda fólk að mynda sjálft sig kom Ragnar í humátt á eftir og myndaði Pál við iðju sína .
Tók með öðrum orðum mynd af manni að taka mynd af fólki að taka mynd af sjálfu sér .
Páll skellir upp úr þegar þetta ber á góma .
" Ég vissi ekki af þessu fyrr en eftir á , þegar Ragnar fór að tala um að hann hefði náð helvíti fínum myndum af mér að taka mínar myndir .
Ég var ekkert að spá í hvað Ragnar var að gera á meðan .
En þetta kemur skemmtilega út .
" Páll kveðst vera kominn með fínt safn af myndum af þessu tagi , eigum við ekki að kalla þær " hliðar-sjálfur " , og getur vel hugsað sér að gera eitthvað með þær myndir .
Annaðhvort halda sýningu eða gefa út litla bók .
" Ég lít ekki á þetta sem skúffuverk .
Við skulum sjá hvað setur .
" Þá er bara einni spurningu ósvarað : Hefur Páll einhvern tíma tekið " sjálfu " sjálfur ? " Nei , " svarar hann .
" Það hef ég aldrei gert .
Mér finnst eitthvað undarlegt við það .
" Það var og .
