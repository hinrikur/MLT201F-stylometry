Salvör Rafnsdóttir er kempa vikunnar .
Salvör æfði fimleika með meistaraflokki Gerplu í hópfimleikum en hætti ekki alls fyrir löngu .
Með liðinu hampaði hún nokkrum Íslands- , bikar- og deildarmeistaratitlum og vann Norðurlandamót félagsliða í hópfimleikum árið 2013 , auk þess sem hún vann Evrópumeistarmótið í hópfimleikum með landsliðinu árið 2012 .
Hún er að hefja þriðja ár í læknisfræði við HÍ og vinnur í sumar við rannsóknir hjá fyrirtækinu BioCule , auk þess að starfa sem móttökuritari á Landspítalanum í Fossvogi á kvöldin og um helgar .
Salvör deilir því með lesendum hvernig afreksíþróttamaður tekst á við lífið án íþróttarinnar .
Leggurðu mikið upp úr heilbrigðu líferni ? Já og nei .
Ég hef aldrei borðað mikinn skyndibita og við erum dugleg að elda mat úr lítið unnu hráefni .
Ég hef alltaf verið dugleg að hreyfa mig og fundist gaman að gera það .
Hvaða íþróttir hefur þú stundað um ævina ? Ég bjó í Edinborg til fimm ára aldurs og þar var ég í balletttímum í leikskólanum og hélt því áfram eftir að við fluttum heim .
Ég varð fljótt þreytt á því þar sem það var ekki nógu mikil " aksjón " í því og síðan þá hef ég verið í fimleikum .
Ég prófaði fótbolta og badminton með fimleikum en fimleikarnir sigruðu alltaf í baráttunni um hug minn og hjarta .
Hvers konar hreyfingu stundarðu eftir að þú hættir að æfa fimleika ? Í fyrstu hreyfði ég mig lítið sem ekkert .
Það var svolítið skrýtið að hætta í fimleikum þar sem það var í raun það eina sem mér fannst ég kunna .
Mér fannst mjög erfitt að finna einhverja hreyfingu sem mér þótti gaman að .
Fannst hallærislegt og leiðinlegt að fara í ræktina , það var bara ekki fyrir mig , og þar að auki var vetur og mikið að gera í skólanum .
Ég hafði alltaf talað um að þegar ég hætti í fimleikum þá myndi ég fara að hlaupa og eitthvað gekk það illa hjá mér .
En heppnin er með mér þar sem ég á foreldra sem ýta mér oftast af stað í hluti sem ég set í bremsu .
Svo einn mánudagsmorguninn í vetur þá tilkynntu þau mér að ég væri skráð í hálfmaraþon í Reykjavíkurmaraþoninu núna í ágúst .
Ég á enn eftir að sjá það gerast en það er það sem ég er að æfa mig undir núna .
Svo hefur mér alltaf fundist gaman að hjóla svo ég fer líka í hjólatúra annað slagið .
Hversu oft í viku voru æfingar hjá þér og hversu oft hreyfirðu þig núna ? Skipulagðar æfingar í fimleikunum voru fimm sinnum í viku í þrjá tíma í senn á veturna .
Á sumrin komu morgunæfingar inn aukalega , tvisvar í viku .
Núna hleyp ég þrisvar í viku eftir prógammi fyrir hálfmaraþonið og svo reyni ég að hreyfa mig smá inn á milli hlaupa , til dæmis að fara út að hjóla eða í göngutúra .
Hvar finnurðu hvatningu til að lifa heilbrigðu lífi ? Ég hef alltaf haft gaman af því að hreyfa mig og stunda ýmiss konar íþróttir .
Ég hef ánægju af því að svitna smá og puða .
Hluti heilbrigðs lífernis er að hreyfa sig og boðra næringarríkan mat .
Síðasta árið hef ég farið úr mjög mikilli hreyfingu yfir í enga hreyfingu og þaðan yfir í hóflega hreyfingu .
Af þessu lærði ég að of mikil hreyfing er slæm og engin er jafnvel verri .
Á þessu ferli hef ég áttað mig á því að til að ég nái að lifa lífinu til fullnustu þá þarf ég líka að hreyfa mig .
Eftir hreyfingu þá léttir yfir mér , dagurinn brotnar upp og ég endurnærist og verð tilbúnari fyrir næstu verkefni kvöldsins , hvað sem það er sem ég þarf að gera .
Ég er alin upp við lítinn sem engan skyndibita , foreldrar mínir eru mjög duglegir að elda heima og ég tek með mér nesti oftast .
Þar sem ég er alin upp við hollt mataræði þá finnst mér það líka best og hugsa því lítið um mataræðið .
Hvað finnst þér mikilvægast að hafa í huga varðandi mataræði ? Allt er gott í hófi , ekki á að útiloka neinn fæðuflokk .
Drekka vatn , gos og áfengi eru spari ! Ekki vera gikkur eða leyfa börnunum þínum að alast upp við barnafæði , þá býrðu til litla gikki .
Börn eru bara litlar manneskjur og mega fá salat og sushi og allt það sem þú borðar .
Þannig var ég alin upp og ég er foreldrum mínum þakklát fyrir það .
Ég er persónulega mjög skeptísk og á móti fæðubótarefnum , almennt fæði á að duga , hollt og gott er frá náttúrunnar hendi ! Hvað er uppáhalds holla snakkið þitt ? Þegar ég er á hraðferð er ég ötull stuðningsmaður Corny-stykkja , þótt ég efi að þau séu holl .
Svo klikkar skyrdollan seint .
Ef ég hef meiri tíma finnst mér finnst allt mini-grænmeti vera æðislegt , t.d. baby-gulrætur , kirsuberjatómatar og litlar appelsínugular paprikur .
Hvaða freistingar leyfirðu þér helst ? Ís og nammi og þá sérstaklega súkkulaði .
Ég hef þannig séð litla reglu á hvenær ég leyfi mér eitthvað og hvenær ekki , er ekki allt gott í hófi ? Hverjar eru helstu fyrirmyndir þínar og hvers vegna ? Fyrst og fremst reyni ég að taka mér til fyrirmyndar það besta í fari fólks sem ég umgengst .
Þrátt fyrir það þá eru mínar helstu fyrirmyndir foreldrar mínir , Rafn Benediktsson og Hildur Kristjánsdóttir .
Mér finnst þau vera stórkostleg og ég vil líkjast þeim sem mest .
Þau eru bæði virkilega klárar , jákvæðar og hjartahlýjar manneskjur sem gera allt sem þau taka sér fyrir hendur meistaralega vel .
Þetta eru þeir eiginleikar sem ég vil búa yfir .
Aðrar fyrirmyndir mínar eru meðal annars systkini mín , móðursystir mín og bestu vinkonur mínar .
Þessir einstaklingar eru fyrirmyndir mínar á mismunandi sviðum og stöðum lífsins vegna mismunandi eiginleika þeirra .
Hvaða ráð hefurðu handa afreksíþróttamönnum sem eru að breyta um takt eða að hætta að æfa og keppa ? Þetta er erfitt í byrjun , hægt og rólega gerirðu þér grein fyrir því hvað lífið hefur upp á mikið að bjóða .
Þetta er ekki bara einhver þvæla sem fólk segir .
Þú býrð að mjög góðri reynslu sem þú getur nýtt þér , ekki vera hrædd / ur við að gera það ! Ekki gera sömu mistök og ég og draga það að hreyfa þig , það er ástæða fyrir því af hverju þér fannst svona gaman í íþróttinni þinni , meðal annars er ástæðan líklega sú að þér finnst gott að hreyfa þig , ekki gleyma því og haltu áfram að hreyfa þig .
Það hjálpar þér á öðrum stöðum í lífinu .
Nýttu tækifærið , prófaðu einhverja nýja hreyfingu .
Það er gaman ! 