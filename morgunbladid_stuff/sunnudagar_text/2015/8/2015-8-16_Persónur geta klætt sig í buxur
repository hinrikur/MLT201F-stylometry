Vísindamenn við Georgia Tech-háskólann í Bandaríkjunum hafa hannað nýtt kerfi til að tölvuteikna manneskjur að klæða sig í föt .
Með nýja kerfinu munu tölvuleikja- og teiknimyndapersónur loksins geta klætt sig í buxur og jakka í sínum þrívíddar- og tölvuteiknaða heimi .
Ástæður þess að persónurnar hafa til þessa látið það ógert að klæða sig fyrir framan áhorfendur eru ekki síður tæknilegar en listrænar , segir í frétt á tæknivefnum Ars Technica .
Mörgum þykir eflaust ekki draga til mikilla tíðinda með þessu nýja kerfi , enda telst það til fremur hversdagslegra verkefna að klæða sig , en um afar flókið verkefni er að ræða fyrir tölvuteiknara .
" Það næsta sem kemst því að persóna klæði sig í föt í teiknimynd er The Incredibles-fjölskyldan að fara í skikkjur , " segir vísindamaður sem kom að verkefninu .
" Og það er mjög einfalt dæmi , því að ekki er mikil snerting á milli persónunnar og flíkurinnar .
" Vandamálið hefur einkum falist í snertingunni milli tveggja hluta sem lúta mjög ólíkum lögmálum ; nefnilega manneskju og textílefnis .
Textíll , hár og vatn eru dæmi um hluti sem lúta lögmálum eðlisfræðinnar við tölvuteikningu , eða öllu heldur tölvugerðum eftirlíkingum af lögmálum eðlisfræðinnar , en hreyfingar persóna eru alfarið eftir höfði teiknarans .
Áskorunin hefur falist í að láta þessa tvo þætti mætast með sem eðlilegustum hætti .
" Í myndaðu þér að þú sért að fara í skyrtu , " er haft eftir öðrum vísindamanni við Georgia Tech , " þú reynir ekki að forðast snertingu eða árekstur við skyrtuna , heldur reynir að skilja áreksturinn , nota upplýsingarnar sem fást við áreksturinn og hreyfa hendina eftir réttri braut .
" 