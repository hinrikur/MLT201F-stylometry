Baráttan sem Bríet háði á sínum tíma á alveg furðu vel við í dag , " segir dansarinn og danshöfundurinn Anna Kolfinna Kuran en hún stendur á bak við verkið Bríet : upp með pilsin sem frumsýnt verður 28. ágúst næstkomandi , í Smiðjunni , sem hluti af Reykjavík Dance Festival .
Að sögn Önnu Kolfinnu er um dansleikhúsverk að ræða og fjallar það um langalangömmu hennar , kvenréttindafrömuðinn Bríeti Bjarnhéðinsdóttur , og er það sett upp í tilefni af 100 ára kosningarafmæli kvenna .
" Ég hóf nokkuð djúpa rannsóknarvinnu fyrir svona hálfu ári .
Ég reyndi að finna allt sem hún hafði skrifað og sagt auk þess sem ég leitaði að upplýsingum um hana sjálfa .
Ég byggði verkið síðan að stórum hluta á þeim upplýsingum auk þess sem ég vissi að sjálfsögðu nokkuð um hana áður en ég byrjaði , " segir Anna Kolfinna um Bríeti en hún kveðst hafa viljað einblína á langalangömmu sína sem manneskju í verkinu og komast að því hver hún var í raun og veru .
Bríet var ástríðufull kona " Ég vildi nálgast verkefnið þannig .
Ég komst auðvitað að því að hún var alveg ótrúlega ástríðufull kona , bæði í sínum persónulegu málun og í réttindabaráttu sinni .
Ástríðan réð ríkjum í lífi hennar og karakter .
Hún lagði sig hundrað prósent í allt , var ótrúlega metnaðarfull og lét fátt stoppa sig .
Mér fannst það rosalega mikill innblástur að vinna út frá , " segir hún en þess má geta að verkið er um klukkutími að lengd .
" Þetta er einskonar dansleikhúsverk .
Við erum bæði að vinna töluvert með texta , söng og hreyfingar .
Þetta blandar því saman ákveðnum listformum , " segir Anna Kolfinna en auk hennar taka þær Esther Talía Casey , Gígja Jónsdóttir og Lovísa Ósk Gunnarsdóttir þátt í verkinu , en Vala Gestsdóttir sér um tónlist og Eva Signý Berger um sviðsmynd og búninga .
Jafnréttisbaráttan á við í dag " Það kemur kannski svolítið á óvart hversu mikill texti er í verkinu .
Við vinnum þó meira abstrakt með textann en ef þetta væri hefðbundin leiksýning .
Verkinu er síðan skipt niður í fimm kafla og ákveðin þemu sem tengjast Bríeti eru tekin fyrir í hverju þeirra , " segir hún .
Anna Kolfinna segir það jafnframt ljóst að jafnréttisbarátta Bríetar eigi vel við í dag .
" Það er að finna rosalega sterka tengingu við samtímann og margt sem hún sagði eða skrifaði á vel við umræðuna í dag .
Sem dæmi er hægt að nefna launakjör og hugsunarhátt .
Bríet barðist náttúrlega mikið fyrir menntunarmöguleikum fyrir konur , að þær ættu þá möguleika sem þær vildu og gætu gert það sem þær hefðu hæfileika til .
Þó það eigi kannski ekki jafnmikið við á Íslandi nú og það gerði þá , þá er enn verið að heyja þá baráttu víðsvegar um heiminn , " kveður hún .
Anna Kolfinna bætir við að lokum að verkið verði sýnt þrisvar að hátíðinni lokinni og verða sýningarnar í Tjarnarbíói .
Mannréttindafrömuður Bríet Bjarnhéðinsdóttir fæddist árið 1856 á Haukagili í Vatnsdal í Austur-Húnavatnssýslu .
Hún var kosin bæjarfulltrúi í bæjarstjórnarkosningunum í Reykjavík 1908 og bauð sig síðar fram til Alþingis , fyrst kvenna .
Hefði ekki verið fyrir ný lög um útstrikanir hefði Bríet orðið fyrsta konan til að taka sæti á Alþingi .
Bríet hóf snemma að beita sér fyrir auknum réttindum kvenna .
Hún var til að mynda aðeins sextán ára gömul þegar hún ritaði greinina " Nokkur orð um menntun og rjettindi kvenna " , sem birtist í Fjallkonunni árið 1885 .
Hún var einn af stofnendum Hins íslenska kvenfélags 1894 , hóf útgáfu á Kvennablaðinu 1895 og varð fyrst kvenna til þess að bjóða sig fram til Alþingis .
" Fyrirlestur um hagi og rjettindi kvenna " , sem hún flutti í Góðtemplarahúsinu í Reykjavík árið 1887 , mun hafa verið fyrsti opinberi fyrirlestur kvenmanns á Íslandi og var gefinn út á bók ári síðar .
Þar benti Bríet á launamun kynjanna og hvernig konur gætu bætt stöðu sína í samfélaginu með því að tryggja sér aukin réttindi til náms og vinnu .
Hægt er að nálgast fyrirlestur Bríetar í riti Johns Stuarts Mills , Kúgun kvenna .
Eins er hann aðgengilegur á vefnum bækur.is .
