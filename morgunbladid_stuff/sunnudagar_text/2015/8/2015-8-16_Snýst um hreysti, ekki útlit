Crossfit hefur náð gífurlegum vinsældum síðustu ár og er það ekki síst að þakka góðum árangri íslenskra keppenda á heimsleikjum í Crossfit á undanförnum árum .
Evert Víglundsson er yfirþjálfari Crossfit Reykjavíkur stöðvarinnar en hann ber jafnframt nokkra ábyrgð á því að íþróttin náði fótfestu á Íslandi að eigin sögn .
" Það er rétt , ég er einn af þeim sem kynntu Íslendinga fyrir Crossfit en vinsældum íþróttarinnar get ég ekki einn borið ábyrgð á , " segir hann og hlær .
Helstu ástæður vinsælda Crossfit eru að sögn Everts bæði aðferðafræðin og hugmyndin á bak við íþróttina .
" Þeir sem koma til okkar eru að leita eftir aukinni hreysti .
Við erum ekki að selja fólki útlit heldur aukið heilbrigði .
Æfingarnar miða að því að styrkja þig á þann hátt að þú eigir auðveldara með að gera allt sem þú þarft að gera í þínu daglega lífi .
Við tökum t.d. aldrei fyrir bara einn vöðva og æfum hann í topp í einhverju tæki svo þú getir litið vel út .
Þú kemur í Crossfit til að styrkja þig almennt svo þú eigir auðveldara með að stíga upp úr stól , bera poka úr búðinni , taka upp barnið eða stunda aðrar íþróttir eins og fótbolta .
" Félagsskapur og góð þjálfun Félagsskapur af öðrum iðkenndum er ekki síst mikilvægur þáttur í Crossfit og að sögn Everts einn þeirra þátta sem gera Crossfit svo aðlaðandi fyrir jafn marga og raun ber vitni .
" Hingað leita mjög margir sem finna sig bara alls ekki annar staðar .
Ég er ekki í nokkrum vafa um að þar spilar inn í félagsskapur við aðra en hér æfum við saman í hópum , þó að fólk geti vissulega komið og keyrt í gegnum WOD dagsins í einrúmi .
Hér er líka alltaf þjálfari sem fer í gegnum allar æfingar með þátttakendum og þannig er Crossfit mjög ólíkt þessari hefðbundnu líkamsræktarstöð þar sem fólk æfir hvert í sínu horni og margir vita ekki einu sinni hvað þeir eiga að vera að gera nema ráða sér einkaþjálfara .
" Kostnaður við Crossfit-iðkun er svipaður og líkamsræktarkort og ekki er þörf á dýrum æfingabúnaði .
Evert segir mestu skipta að fólk mæti og fari ánægt af æfingum .
