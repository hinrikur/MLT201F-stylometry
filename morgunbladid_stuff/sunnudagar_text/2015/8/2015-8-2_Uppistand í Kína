Mitt á meðal eins og hálfs milljarða Kínverja býr 26 ára Íslendingurinn Helgi Steinar Gunnlaugsson , háskólanemi og uppistandari .
Hann hefur búið í Kína í fjögur ár , nú í Peking þar sem hann leggur stund á meistaranám í alþjóðsamskiptum við Háskólann í Peking .
Áhuginn á Kína kviknaði þegar hann var í menntaskóla í Bandaríkjunum en boðið var upp á kínversku á síðasta árinu .
" Ég kolféll alveg fyrir málinu .
Fyrir tilviljun var svo útskriftarferð á vegum skólans til Kína árið sem ég útskrifaðist , " segir Helgi .
Eftir að hann flutti til Íslands hóf hann nám í kínversku og fór síðar í sumarskóla til Ningbo , sem er sunnan við Shanghai .
Það var ekki aftur snúið .
" Eftir það hef ég verið fastagestur í landinu og kláraði meðal annars BA-gráðuna mína í kínverskum fræðum í gegnum háskólann í Ningbo .
" Dásamlegt fólk í Kína Helgi Steinar unir sér vel í Kína .
Hann segir það besta við landið án efa vera mannlífið .
" Kínverjar eru dásamlegt fólk og hvað þá ef maður talar tungumálið .
Þeir eru alltaf svo forvitnir að vita allt um útlendinga , enda búnir að vera lokaðir af frá umheiminum dágóðan tíma .
Ef þú týnist eða þarft aðstoð er aldrei skortur á fólki sem er meira en tilbúið að hjálpa þér , " segir Helgi .
Helgi fer mikið út að borða með vinum sínum sér til skemmtunar .
" Það er hlegið og drukkið og maður finnur alveg hlýjuna frá fólkinu hér , " segir hann .
Hins vegar segir hann margt geti farið í taugarnar á sér .
" Það er mikil mannmergð í Kína og það virðast ekki allir kunna að standa í röð , " segir hann .
Notar hökkunarforrit Helgi segir að stjórnarfarið í Kína hafi ekki bein áhrif á hans líf .
" Ég get náttúrlega ekki talað fyrir hönd hins almenna Kínverja , en í daglegu lífi hefur stjórnarfarið lítil sem engin áhrif á mig .
Burt séð frá því að þurfa að nota hökkunarforrit til að geta komist inná Facebook , Twitter eða Youtube ( síður sem eru bannaðar í Kína ) þá gengur allt bara sinn vanagang , " segir hann .
Stjórnarfarið í Kína kallar Helgi " einræðisharðstjórn með áætlaðan kapítalískan efnahag " .
Hann segir að nánast engin sósíalísk þjónusta sé lengur til staðar eins og maður myndi búast við af kommúnistalandi og í stórborgum landsins sé varla lengur til pláss fyrir allar þær auglýsingar og sportbíla sem eru á hverju götuhorni .
" Fyrrum leiðtogi Kína , Deng Xiaoping , orðaði þetta ágætlega þegar hann var spurður hvernig kerfi Kína væri með : " Við gerum bara það sem virkar og köllum það síðan sósíalisma .
" " Spilling og gremja " Kínverskur almenningur er frekar ánægður að geta lifað í sátt og samlyndi og átt fyrir mat .
Þó hefur aukist á síðustu árum gremja , aðallega í garð spillingar , " segir Helgi .
Samkeppnin er gríðarlega hörð að sögn Helga og hann segir að þeir sem vilja láta drauma sína rætast þurfa að leggja mikið á sig í námi eða vinnu .
" Það er kaldhæðnislegt að ánægðasta fólkið sem ég hitti er fólkið í sveitum .
Bændur og vinnumenn sem eiga miklu minna en bankamennirnir í Shanghai .
En hjá þeim sést sjaldan bros á vör .
" Hefur smakkað rottur Ýmislegt kemur útlendingum í Kína spánskt fyrir sjónir og þurfa ferðamenn að vara sig á að láta ekki svindla á sér .
" Viðskiptamenning þeirra er voða hörð og þó svo að það sé ekki nema vara upp á 200 krónur þá er allt gert til að fá sem mest út úr vasanum þínum , " segir hann .
Helgi segir að maturinn sé mjög góður en hann hefur smakkað ýmislegt sem ekki sést á borðum Íslendinga .
" Ég hef lagt munn á froska , snáka , rottur og engisprettur á priki en þær eru með pínu beikon bragði .
En eitt gott ráð sem ég fékk þegar ég kom hingað fyrst var : " Ekki vera alltaf að spyrja hvað hitt og þetta er , smakkaðu það bara .
Ef þér finnst það gott þá bara borðarðu meira , ef ekki þá bara ferðu í næsta rétt , " " segir Helgi en í uppáhaldi hjá honum er Kong Pao-kjúklingur sem er alls staðar fáanlegur .
Uppistand í uppáhaldi Helgi Steinar ver frítíma sínum aðallega í uppistand en hann komst nýlega í fréttirnar hér heima vegna afskiptis lögreglu .
En við byrjum á byrjuninni og blaðamaður spyr hvernig þetta hófst allt saman .
Helgi segir að hann hafi flutt sitt fyrsta uppistand í Bandaríkjunum þegar hann var 14 ára á " open mic " -kvöldi og haldið nokkrar sýningar það sumar í háskólanum þar .
Þegar hann svo kom til Peking síðasta sumar fann hann uppistandsklúbb .
" Síðan þá hef ég stundað þetta á fullu og finnst fátt skemmtilegra , " segir hann .
Helgi fer gjarnan til annarrar borgar með sýningar en er einnig með uppistand víðs vegar um Peking .
Yfirheyrður af lögreglu Eitt kvöld fyrir skemmstu voru þeir uppistandsfélagar klagaðir til yfirvalda og lögreglan mætti á staðinn .
" Þetta örlagaríka kvöld þar sem lögreglan mætti var frekar sérstakt .
Við höfðum aldrei lent í öðru eins og þetta kom okkur algjörlega í opna skjöldu .
Þetta var nýr bar sem hafði leyft okkur að flytja uppistand og þetta gerðist á fimmta kvöldinu okkar þar .
Málið var að þetta byrjaði mjög vel og ég held að við höfum meira að segja þrefaldað viðskiptin á þessum stað með þessum kvöldum .
Það má segja að þetta gengi kannski " of vel " .
Við fengum aldrei að vita nákvæmlega hver það var sem klagaði eða af hverju lögreglunni fannst nauðsynlegt að mæta og koma fram við nokkra grínista eins og þeir væru í einhverri hryðjuverkastarfsemi , " segir Helgi .
Hann segir að konan sem rekur barinn hafi sagt að einhver hefði tilkynnt að verið væri að segja slæma hluti um Kommúnistaflokkinn og vildi lögreglan vita hvaða ummæli það væru .
" Við komum upp með nokkrar skemmtilegar samsæriskenningar , en ákváðum bara í lokin að taka smá pásu frá þessum stað , " segir hann .
Hálfstressaður næstu daga " Ég var bara yfirheyrður á staðnum .
Það var engin ástæða til að fara með mig niður á stöð þar sem ég hafði náttúrlega þannig séð ekki gert neitt rangt .
Málfrelsi er lagalega varið samkvæmt 35. grein kínversku stjórnarskrárinnar .
Það þýðir að ef ríkisstjórnin vill fara á eftir fólki sem segir eitthvað sem þeir þola ekki , þá finna þeir eitthvað annað eins og skattsvik eða aðra " glæpi " til að þagga niður í fólki .
Í okkar tilfelli virtist þetta vera útlendingaeftirlitið í von um að finna kannski ógildar vegabréfsáritanir , " segir Helgi .
Hann segir að enginn frekari eftirmáli hafi verið af málinu en hann hafi samt verið hálfstressaður næstu daga á eftir .
Sjarmi landsins mikill Helgi segist hvetja Íslendinga til að heimsækja Kína og bendir á að það sé skylda fyrir ferðamenn að sjá Kínamúrinn , leirhermennina í Xi ' an og verslunargötuna í Shanghai en mælir einnig með að ferðast til minni borga eins og Ningbo og Dalianog Xiamen , þar sem fólkið er vingjarnlegra og lífið rólegra .
" Áður en ég kom hingað fyrst hafði ég margar ranghugmyndir um þetta land .
Hér er að sjálfsögðu harðstjórn , en það er bara einn hluti af því .
Trúðu mér , ég myndi ekki kjósa að búa hérna í svo langan tíma ef að sjarmi landsins væri ekki sterkari en stjórnarfarið , " segir hann .
Getum lært af Kínverjum Helgi telur að efla ætti enn frekari tengsl á milli Íslands og Kína .
" Ég held að samskipti Íslands og Kína eigi eftir að aukast í framtíðinni á öllum sviðum .
Mikilvægast finnst mér fyrir okkur Íslendinga að kynnast þessari þjóð aðeins nánar , ekki bara vegna þess hve athyglisverð hún er , heldur líka mun það gefa okkur forskot þegar kemur að samskiptunum sjálfum .
Fólk þarf alls ekkert að elska Kína , en að líta á 5000 ára gamla siðmenningu og segja að við getum ekkert lært af þeim bara vegna þess að okkur er illa við stjórnina þeirra er frekar kjánalegt , " segir Helgi að lokum .
