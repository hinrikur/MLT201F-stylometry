Íslendingur sem hefur ekki komið til Suðaustur-Asíu er eins og spói sem hefur ekki komið út í móa .
Þetta sagði maður sem hefur verið búsettur í Taílandi undanfarin ár og sýndi ekki á sér fararsnið , enda móinn kjörlendi spóans eins og Taíland er , að hans sögn , fyrir okkur Norðurlandabúa .
Það er vel skiljanlegt hvað hann meinti .
Fyrir utan það augljósa , það er að segja stöðuga sól , góðan mat og ódýrt verðlag , má tína margt til máli hans til stuðnings .
Ég staðfesti af eigin reynslu það sem sagt er , að það er gott að vera túristi í Taílandi .
Landið er mun betur í stakk búið en nágrannar þess til að mæta ferðamannaflaumnum með allar sínar fjölbreyttu þarfir , og það er jafnvel talað um að það sé rótgróið í taílenskri menningu að gera vel við gesti sína og taka mönnum með brosi og hlýhug .
Án þess að ég vilji alhæfa um eina menningu eða aðra virtist staðalímyndin um brosandi Taílendinginn eiga sér einhverja stoð í raunveruleikanum , eða slík er í öllu falli upplifun túristans í landinu .
Það virðist vera að sama að hverju maður leitar hafi Taíland upp á það að bjóða .
Vilji maður einfaldlega liggja makindalega í sólinni finnst varla betri staður til þess , leiti maður náttúrufegurðar er hún gífurleg , maturinn er ótrúlega margslunginn og góður , menningarleg arfleifð er framandi og merkileg og svona mætti lengi telja .
Ætli það sé ekki eins með spóann , að hann finni hvað sem hann leitar að úti í móa ? Ég á góðar minningar um höfuðborgina Bangkok , mun rólegri " höfuðborg norðursins " Chiang Mai og nágrenni hennar og eyjunum Phi Phi , Kho Tao eða " skjaldbökueyjunni " og Kho Phangan , og vil ólmur leggja leið mína aftur í átt til Taílands þegar færi gefst .
Þangað til húki ég hér heima eins og spói fjarri móanum — fiskur á þurru landi — og bý mig undir skammdegið með minningar ferðalagsins mér til huggunar .
Eyjafjöld í suðrænni sælu Marga dreymir eflaust um makindalegt líf á paradísareyju , en þegar við sjáum fyrir okkur eyjarnar í paradísardraumum okkar gætum við allt eins verið að ímynda okkur litla eyju í Taílandsflóa .
Fyrir marga eru eyjaklasarnir eflaust ein helsta ástæðan til að gera sér ferð til Taílands .
Svokallað " eyjahopp " er orðin vinsæl tegund túrisma sem felst í því að skoða sem flestar eyjarnar með stuttri dvöl á hverri þeirra , og er vel þess virði að prófa .
Á mörgum eyjunum má finna viðurkennda köfunarskóla og gætur nám við þá verið ævintýri líkast .
Blússandi Bangkok Sé flogið til Tælands er líklega komið við í Bangkok , sama hver lokaáfangastaðurinn er , og vel þess virði að staldra við og líta í kring .
Bátsferðir um fljótið sem sker borgina í tvennt , eða um sýki sem skera í sig í gegnum heilu hverfin , leiðangrar á götumarkað á miðjum lestarteinum , nútímaleg söfn og veitingastaði og gnægð verslana og lúxushótela er meðal þess sem má finna sér til dundurs .
Ævintýragjarnir geta gripið til þess ráðs að kafa meðal hákarla í riasastóru fiskabúri .
Þeir sem eru rólyndari að eðlisfari geta virt fyrir sér mannvirki borgarinnar með myndavél í hönd .
Ferð í hið líflega Kínahverfi er líka ævintýri í sjálfu sér , en borgin á söguleg tengsl við Kína og margir íbúar hennar eiga ættir að rekja þangað .
Í senn sögurík og nútímaleg er Bangkok blússandi stórborg sem er mikil upplifun að heimsækja .
Chiang mai og friðsælt norðrið Beri orkan og örtröðin í Bangkok mann ofurliði , enda þótt maður hefði ekkert á móti því að kynnast lífinu í taílenskri borg , er Chiang mai í Norður-Taílandi hinn gullni meðalvegur sem leitað er að .
Höfuðborg norðursins er öll rólegri og þægilegri en Bangkok og nærumhverfi hennar er sannkallaður sælureitur , enda margir Skandinavar sem kjósa að dvelja í borginni hluta ársins .
Samgöngur í borginni eru ekki efiðar , rauðir pallbílar með áföstum bekkjum og skýli þjóna sem einskonar deilanlegir leigubílar og prútta má um verð til hinna fjölmörgu hofbygginga sem skoða má í borginni .
Matargerð að hætti meistaranna Íslendingar eru vissulega svo heppnir að eiga nokkra ágæta taílenska veitingastaði í sínu heimalandi , en það er ekki þar með sagt að þeir hafi ekki til mikils að hlakka þegar til Taílands er komið .
Taílensk matargerð er eins margslungin og hún er flókin og framandi og ástæða til að ætla að margt sé enn ósmakkað , þrátt fyrir nokkrar vel heppnaðar heimsóknir á Ban Thai á Laugaveginum .
Pad thai er líklega einna vinsælasti rétturinn , enda erfitt að rekast á illa heppnaðan pad thai-rétt , en karríið massaman og tom yam-súpan eru alveg jafn líkleg til að falla í kramið hjá matgæðingum .
