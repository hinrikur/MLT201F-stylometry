Sýning á málverkum Þormóðs Karlssonar verður opnuð í Listasafni ASÍ á Freyjugötu á föstudaginn kemur .
Þormóður stundaði list sína í Kaupmannahöfn og San Francisco en sneri heim eftir að hann varð fyrir fólskulegri hatursárás í New York árið 1988 en Þormóður var samkynhneigður .
Hann náði sér aldrei eftir árásina og dó saddur lífdaga árið 2000 , aðeins 41 árs .
Það eru frændsystkini hans , Hildur og Karl Ómarsbörn , sem standa að sýningunni og vilja þannig heiðra minningu hans .
Tímabært sé að list Þormóðs komi fyrir augu almennings .
Orri Páll Ormarsson orri@mbl.is Þau lýsa honum sem glæsimenni .
Manni sem hélt ungur út í heim , uppfullur af lífi , sköpunargleði og draumum .
Hann nam myndlist í San Francisco og fann fjölina sína , fjarri öllum fordómum og hatri .
Gat verið hann sjálfur og blómstraði í lífi og list .
Á augabragði varð draumurinn að martröð , þegar hann varð fyrir fólskulegri árás á götu úti í New York .
Hatursglæpur af verstu gerð .
Eftir að hafa vart verið hugað líf sneri hann heim til Íslands , rétt skugginn af sjálfum sér .
Upp frá því hallaði hratt undan fæti .
Hann náði sér aldrei , hvorki andlega né líkamlega og tólf árum síðar var hann allur .
Langt fyrir aldur fram .
Hann var aðeins 41 árs en eigi að síður var lífsneistinn löngu slokknaður .
Gamall maður í ungum líkama .
Margir muna eftir Þormóði Karlssyni listmálara .
Á síðasta áratug liðinnar aldar var hann svokölluð barfluga á veitingastaðnum 22 á Laugaveginum , þar sem margir listamenn leituðu skjóls fyrir skarkala heimsins og háðu sína orrustu við Bakkus og aðra djöfla .
Árásin í New York hafði ekki bara svipt Þormóð sköpunargáfunni heldur líka sjálfsvirðingunni og það var þyngra en tárum taki fyrir ættingja hans og vini að horfa upp á hann veslast upp fyrir framan nefið á þeim .
Maður sem allir tóku eftir " Þetta var ekkert líkt þeim Þormóði sem við þekktum í æsku , " segir Hildur Ómarsdóttir , sem ásamt bræðrum sínum , Karli og Rúnari , og fleirum stendur að sýningu á verkum móðurbróður síns í Listasafni ASÍ .
" Hann var glæsimenni .
Hávaxinn með mikið dökkt hár og gekkst upp í klæðaburði .
Maður sem allir tóku eftir .
Þormóður var hjúpaður ævintýraljóma og við systkinin litum mikið upp til hans .
Hann var svo mikill persónuleiki og hæfileikamaður .
Hann hafði alla burði til að eiga langt , litríkt og spennandi líf hefði hann ekki orðið fyrir þessari fólskulegu árás .
" Hildur og Karl segja gamla vini og félaga Þormóðs muna hann í sama ljósi .
Þeir lýsi honum sem lífsglöðum og kátum manni .
Hildur segir Þormóð hafa haldið góðu sambandi við vini og fjölskyldu á Íslandi meðan hann bjó ytra og Karl bætir við að hann hafi verið ónískur á að miðla af reynslu sinni þegar hann kom í heimsóknir .
Þormóður fæddist árið 1958 .
Hann ólst upp í Reykjavík en fluttist rúmlega tvítugur til Kaupmannahafnar .
Hildur og Karl segja listrænan metnað hafa ráðið nokkru þar um en helsta ástæðan hafi eigi að síður verið kynhneigð frænda þeirra .
Þormóður var hommi og eins hryggilega og það hljómar var þeim varla vært hér á landi á þeim tíma .
Fáfræðin og fordómarnir voru svo miklir .
" Hann tilheyrði kynslóð sem hrökklaðist úr landi .
Hér var ekki framtíðin , " segir Hildur .
Frá Kaupmannahöfn lá leið Þormóðs til San Francisco , þar sem hann lagði stund á myndlistarnám við San Francisco Art Institute ( SFAI ) .
Hann fann sig strax í náminu og segir Karl hann hafa verið afkastamikinn í listsköpun sinni næstu árin .
Þormóður útskrifaðist með meistaragráðu í myndlist frá SFAI vorið 1988 og hafði þá þegar náð þeim árangri að selja myndir og var kominn með umboðsmann .
Strax eftir útskriftina fór hann til New York , til að afhenda verkin sem hann hafði selt á útskriftarsýningunni .
Þormóður var ásamt kærasta sínum að fagna þessum góða árangri í New York 1. júní 1988 þegar ráðist var á hann .
Hells Angels voru með þing í borginni og einn meðlima samtakanna hafði lýst því yfir að hann ætlaði að bana næsta manni sem kæmi út af tilteknum bar samkynhneigðra .
Tilviljun ein réði því að Þormóður varð fyrir árás þessa manns .
Hann lifði árásina af en lá lengi meðvitundarlaus á sjúkrahúsi í New York og síðar á Íslandi .
Árásarmaðurinn náðist .
Það blæddi inn á heila Þormóðs og hlaut hann alvarlegan heilaskaða af – sem svo aftur olli sinnuleysi , skapgerðarbrestum og því að hann varð algerlega óvinnuhæfur .
Öryrki .
Karl , sem sjálfur er myndlistarmaður , segir Þormóð hafa sérstöðu meðal sinnar kynslóðar málara þar sem hann hafi farið svo ungur utan .
" Málverkið hans er amerískara en almennt þekkist hjá hans kynslóð en margir samtíðarmenn Þormóðs fóru til Evrópu að læra .
Nýja málverkið er að verða til á þessum tíma .
Verk Þormóðs falla ekki beinlínis undir þá skilgreiningu en eiga samt heima með nýja málverkinu .
Til að byrja með voru verk hans poppuð og afstrakt en á árunum 1986 til 1988 fann hann sinn stíl .
Dró afstrakt málverk út í fígúratíft .
" Það var kominn tími á þetta Flest verkin á sýningunni , sem stendur til 29. ágúst , munu vera frá þessum tíma en einnig frá Kaupmannahafnarárum Þormóðs .
Þá getur að líta smærri verk sem hann gerði eftir slysið .
" Þau verk eru eðli málsins samkvæmt ekki eins sterk en eiga samt erindi á sýninguna enda hluti af sköpunarverki hans , " segir Karl .
Verkin á sýningunni eru öll í eigu Íslendinga en einnig er vitað um bandarískan safnara sem á nokkur verk eftir Þormóð .
Mögulega verða þau sýnd síðar .
Systkinin segja sýninguna ekki haldna af neinu sérstöku tilefni .
Tilgangurinn sé einfaldlega að heiðra minningu Þormóðs og koma list hans á framfæri .
" Það var kominn tími á þetta , " segir Karl .
" Þormóður hefur lent út á kanti í myndlistarumræðunni hér heima og okkur fannst nauðsynlegt að rifja upp framlag hans til íslenskrar listasögu .
Hann málaði ekki lengi en var frjór og afkastamikill .
Verk hans eiga fullt erindi .
" Þormóður vann á sínum stutta ferli margskonar myndir , klippimyndir , þrykk , notaði vatnsliti , blandaða tækni og olíu og sýndi bæði á samsýningum úti og á sýningu í Djúpinu hér heima .
Systkinin eru sammála um að erfitt hefði verið að halda sýningu á list Þormóðs fyrr .
Nást þurfi hæfileg fjarlægð , ekki síst þegar listamaðurinn er sýningarhöldurum svo nákominn .
Þau segja marga hafa hvatt þau til að halda sýninguna , samferðamenn Þormóðs hér heima og í Bandaríkjunum .
Nefna þau sem dæmi Arngunni Ýri Gylfadóttur myndlistarkonu , Hrafnhildi Gunnarsdóttur kvikmyndagerðarkonu og Björn Björns son , sem var sambýlismaður Þormóðs um tíma .
Von er á einhverjum gestum að vestan á opnunina .
" Á endanum varð þetta hópverkefni enda þótti mörgum vænt um Þormóð , " segir Hildur .
" Það hefur verið virkilega skemmtilegt að vinna að þessu og gaman að saga Þormóðs fái að líta dagsins ljós og list hans að njóta sín .
" Þekktu hann varla aftur Sem fyrr segir gjörbreyttist Þormóður við árásina .
Áverkarnir voru ekki bara á líkamanum , heldur ekki síður á sálinni .
Sem dæmi má nefna að hann missti bæði lyktar- og bragðskyn .
Maður sem leit á matargerð sem list .
Þegar hann hafði braggast aðeins reyndi Þormóður að flytja aftur til San Francisco en það gekk ekki .
Systkinin segja hann hafa snúið aftur innan fárra mánaða .
" Ég er ekki í vafa um að hann vildi frekar búa úti en því miður var það ekki hægt .
Eflaust hefur hann verið bitur af þeim sökum .
Vinir hans í San Francisco þekktu hann varla aftur enda var þetta allt annar maður , " segir Hildur .
Þau segja Þormóð hafa verið erfiðan í umgengni eftir slysið en hann hafi þó mildast með árunum .
" Að vísu fundum við fjölskyldan ekki svo mikið fyrir þessu , hann var alltaf ljúfur við okkur , en við vitum að hann gat verið erfiður og snúinn .
Þeir sem hann kunni ekki við lentu úti í kuldanum svo um munaði , " segir Hildur .
Karl segir Þormóð áfram hafa haft áhuga á myndlist en hann gat lítið sem ekkert sinnt henni sjálfur vegna veikinda sinna .
" Það var allt frumkvæði tekið af honum .
Hann gat ekki framkvæmt lengur , " bætir Hildur við .
Þormóður stóð þó fyrir sýningum á 22 og reyndist mörgum ungum myndlistarmönnum vel .
Hann var líka í tónlist og spilaði meðal annars og tók upp plötu með hljómsveitinni Reptilicus .
Eftir slysið hallaði Þormóður sér að flöskunni og Hildur segir hann smám saman hafa visnað upp á þessum rúma áratug sem hann átti eftir vegna veikinda sinna og óreglu .
" Þegar hann loksins kvaddi var hann löngu búinn á líkama og sál .
Þetta var ekkert líf , " segir Hildur og bætir við að fjölskylda og vinir hafi í raun syrgt tvo menn , Þormóð eins og hann var og Þormóð eins og hann varð eftir slysið .
Sýningin tengd Hinsegin dögum Opnun sýningarinnar í Listasafni ASÍ tengist Hinsegin dögum í Reykjavík en systkinin segja Gleðigönguna hafa verið frænda sínum hjartfólgna .
" Hann hélt alltaf upp á daginn og gladdist yfir breytingunni sem orðið hafði frá því hann flutti til Danmerkur , " segir Karl og Hildur tekur upp þráðinn : " Gleðigangan hefur þróast yfir í að verða fjölskylduhátíð , þar sem fjölbreytileikanum er fagnað .
Þormóði hefði þótt mikið til þess koma .
Við erum mjög stolt af því að tengja sýninguna Hinsegin dögum enda er mikilvægt að halda sögu Þormóðs Karlssonar til haga svo fólk geti dregið af henni lærdóm .
" 