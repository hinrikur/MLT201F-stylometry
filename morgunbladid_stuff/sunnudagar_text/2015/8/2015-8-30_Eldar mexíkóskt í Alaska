Hafdís Miller Hafsteinsdóttir er stödd á landinu í sumarfríi en hún býr í Alaska þar sem skógarbirnir og elgir heimsækja hana reglulega .
Matreiðsla er hennar ástríða og elskar hún að elda mexíkóskan mat .
Bandarískur eiginmaður hennar er með mexíkóskt blóð í æðum og lærði Hafdís tökin hjá tengdamömmu .
Hún bauð frænkum sínum í veislu áður en hún hélt af landinu .
Myndir og texti : Ásdís Ásgeirsdóttir asdis@mbl.is Ilmandi matarlykt lagði um götuna í Áslandinu í Hafnarfirði þegar blaðamann bar að garði .
Þar voru saman komnar frænkur á öllum aldri til að smakka á mexíkóskum mat hjá Hafdísi , sem hafði staðið í ströngu við undirbúning .
Systir hennar , Þorgerður , lagði til húsið og þriðja systirin , Guðrún Halla , mætti með fordrykkinn .
Það var kátt á hjalla þegar þær tíndust inn ein af annarri og karlkyns fjölskyldumeðlimir voru sendir á neðri hæðina , enda var þetta dömuboð .
Ranghugmyndir um tortillakökur Í boði var maíssúpa , heimatilbúnar tortillakökur , svartar baunir , guacamole , salsa , grjón og hægeldaður svínabógur .
Hafdís er mikill matgæðingur en hún er heimavinnandi húsmóðir með tvær stelpur , 6 ára og 6 mánaða .
Eiginmaður hennar er liðsforingi í bandaríska hernum .
" Maðurinn minn ólst upp við mexíkóskan mat og okkur finnst hann svo góður að við eldum hann oft , " segir Hafdís .
Hún segir að það séu ranghugmyndir í gangi varðandi tortillakökurnar , þær séu frekar hafðar sem meðlæti með ýmsum mat fremur en það þurfi endilega að vefja þeim utan um matinn .
Í eftirrétt er kirsjuberjabaka í Suðurríkjastíl , en Hafdís segir að mexíkóskur eftirmatur sé ekki í uppáhaldi .
Skógarbjörn í bakgarðinum Fjölskyldan flytur á tveggja til þriggja ára fresti og ráða þau engu um áfangastaðina .
Þau hafa búið víða um Bandaríkin og eru alsæl í Alaska .
" Það er æðislegt .
Það er mjög líkt Íslandi , en fleiri tré .
Svolítið ógnvekjandi að hafa skógarbirni og elgi , en svo áttar maður sig á því að þetta er bara hluti af umhverfinu , " segir Hafdís , en hún hefur rekist á skógarbjörn í bakgarðinum að róta í ruslinu hjá sér .
