Á dögunum skaut bandarískur tannlæknir ljón í Simbabve .
Þetta var vinsælt ljón og ekki farið að reglum við drápið .
Síðan hefur tannlæknirinn ekki átt sjö dagana sæla enda með dýraverndunarsamtök heimsins á bakinu .
Málið hefur vakið umræðu sem spunnist hefur í margar áttir .
Þar á meðal hefur verið fjallað um réttmæti sportveiðimennsku .
Á Íslandi skemmta menn sér við veiðar .
Þeir eltast við rjúpu á haustin , skjóta hreindýr og gæs , að ógleymdum laxinum og silungnum sem margir veiða sér til ánægju .
Svo er það sjóstangaveiðin .
Sjálfur þekki ég ánægjuna af henni .
Bæði við að draga þann gula úr sjó í góðum félagsskap undir íslenskum bláhimni og síðan að neyta hans , helst með heimaræktuðum kartöflum og salati .
Himneskt .
Það er óneitanlega eitthvað sérstakt við þetta .
Fiskinn , salatið og kartöflurnar er vissulega hægt að kaupa úti í búð og spara sér mikla fyrirhöfn .
En það er ekki það sama .
Það er nefnilega samhengið allt sem þarf að horfa til .
Veiðimennirnir láta sér ekki nægja soðna villibráðina .
Þeir grafa og reykja og síðan er smakkað og kjamsað og spjallað .
Er betra að reykja silunginn svona en ekki hinsegin ? Mörgum finnst jólin ósköp rýr án rjúpna .
Allt er þetta spurning um hefðirnar sem við erum alin upp við .
Í seinni tíð hefur verið gerð mikil tilraun sem gengur út á að skapa nýjan sið í veiðimennskunni ; innleiða þá hefð að veiða sér aðeins til skemmtunar , ekki til matar .
Þannig er það í mörgum laxveiðiám að veiðimanninum er gert að sleppa þeim fiski sem bítur á agnið .
Þetta er gert að sögn til að vernda laxastofninn .
Það er gott og göfugt markmið .
En einhvern veginn finnst mér við þarna komin út á ranga braut .
Skemmtunin er þá bara að fanga bráðina .
Bláhiminninn er vissulega enn til staðar og félagsskapurinn við náttúruna og vinina .
En síðan ekki söguna meir .
Er virkilega í lagi að setja öngul í lax og þreyta hann þar til hann er örmagna og nær dauða en lífi ; láta hann síðan lausan til þess eins að bíða eftir næsta sportveiðimanni sem endurtekur leikinn ? Ég spurði eitt sinn einn kunnasta baráttumann Íslands fyrir viðgangi laxastofnsins og þá jafnframt gegn ofveiði í hafi úti og í laxveiðiánum .
Fyndist honum þetta vera í lagi ; að veiða eingöngu sér til skemmtunar en ekki til matar .
Væri þetta góð meðferð á dýrum ? " Hefurðu spurt laxinn ? " svaraði hann að bragði .
" Ég held að hann vilji frekar láta sleppa sér en drepa sig .
" Ég sannfærðist ekki .
Ögmundur Jónasson ogmundur@althingi.is 