Já takk .
Það er aldrei svo lítið að það hressi ekki , " sagði mildasti mandarín íslensku stjórnsýslunnar þegar bakkinn á Bessastöðum barst að honum með dömulegustu sérríglösum sem sést höfðu þar suður frá .
Hey í harðindum Íslenskir blaðamenn eru fullir af sömu undirtegund þakklætis þegar glittir í fréttir í gúrkutíðinni í júlí og fyrstu dagana í ágúst .
Þær þurfa að vera ósýnilegar í smásjá , svo þær hressi ekki harðdrægustu fréttastjórana pínulítið .
Fréttir af skattakóngum og -drottningum birtast jafnan á þeim tíma .
Skatturinn birtir réttar upplýsingar um þá efstu á landsvísu .
Í gamla daga fannst manni , með réttu eða röngu , að sömu karlarnir væru alltaf í þessum sætum og þeir tóku því flestir vel þegar hringt var í þá af þessu tilefni .
Enda má segja að fréttirnar um þá hafi ekki komið neinum á óvart .
Þetta voru iðulega harðduglegir menn , sem lengi hafði verið vitað að héldu vel um sitt .
Langfæstir í þeim hópi voru þekktir fyrir að veifa sínu ríkidæmi framan í náungann eða hælast um .
Þeir áttu sitt snotra hús og bíl og sumir 40 fermetra sumarbústað einhvers staðar , ekki mjög langt frá staðnum þar sem hann endaði spottinn út úr borginni með bundna slitlagið .
Áður en tekið var að leggja þá spotta áttu herramenn og frúr höfuðstaðarins krúttlegt sumarhús með kamri í Fossvoginum , í námunda við lóð núverandi Borgarspítala eða upp við Reynisvatn , Elliðavatn og Hafravatn .
Millar Og manna á meðal voru þessir grósserar góðlátlega kallaðir milljónerar , en það var á þeim tíma sem milljónin var og hét .
Hún þó sama talan og 10 þúsund krónur eru núna .
En þó töluvert innihaldsríkari .
Tíuþúsundkrónuseðillinn , með mynd af Jónasi og lóunni , hefur sem sagt sama verðgildi og milljónin hafði þá , áður en tvö núll voru skorin af henni árið 1980 .
Gott er ef það var ekki látið heita efnahagsaðgerð .
Um það leyti eða skömmu áður orti einhver í þessa veru : " Þúsundkallinn þótti mér , þægilegur fínans .
En undarlega fljótt hann fer , ef frúrnar drekka vín manns .
" Kannski hefur einhver amast við því þá , að skattstjórarnir , hver í sínu umdæmi , hafi birt fréttir um sína skattakónga og -drottningar , þótt þeir sem þess heiðurs nutu hafi ekki verið með fjas .
Á það hefur verið bent að skattayfirvöld styðjast ekki við sérstaka lagaheimild þegar þau taka hæstu gjaldendur hvers árs saman í fréttatilkynningu og senda fjölmiðlum .
En hinu er ekki að neita að komin er löng hefð fyrir slíkri birtingu .
Lagafyrirmæli Skattstjórum er hins vegar gert skylt að leggja fram sínar álagningarskrár og síðar skattskrár , þegar lokið er meðhöndlun á kærum og áætlunum .
Slíkar skrár eiga að vera aðgengilegar almenningi .
Margir telja að birting af þessu tagi , þótt lögbundin sé , stangist á við nútímalega hugsun um persónuvernd og friðhelgi einkalífsins .
Hin tiltölulega fáorða stjórnarskrá Íslands ( þær stuttu eru jafnan betri en hinar útbelgdu í innantómum frösum ) hefur sérstakt ákvæði um friðhelgi einkalífsins .
Þeir , sem gera athugasemdir við almennt aðgengi að upplýsingum , sem ættu að vera trúnaðarmál skatts og framteljenda benda að auki á , að það raski margvíslegum mikilvægum þáttum þjóðlífsins .
Þannig sé það meginregla á hverjum vinnustað að launakjör starfsmanns séu trúnaðarmál á milli hans og viðkomandi fyrirtækis .
Birting persónulegra skattaupplýsinga gengur þvert gegn þeirri reglu .
Bankaleynd er í gildi .
Skattstjóri er þó ekki bundinn af henni .
Stóran hluta upplýsinga um fjármagnstekjur fær hann frá bönkum .
Niðurstöður þeirra upplýsinga birtir hann í reynd opinberlega .
Bankaleynd í þágu flestra einstaklinga er því að mestu nafnið eitt .
Það þarf því ríka nauðsyn , vel studda rökum , til þess að réttlæta opinbera birtingu einkaréttarlegra persónulegra skattaupplýsinga .
Fram yfir miðja síðustu öld stóðu lög til þess að hver og einn gæti kynnt sér álagningarskrá ( skattskrá ) og það ekki aðeins til að geta brugðist sjálfur við ákvörðunum Skattstofunnar .
Viðkomandi gat einnig , þættist hann hafa rökstuddar grunsemdir , kært náunga sinn .
Til þess að slík kæruheimild væri raunverulega virk þótti óhjákvæmilegt að allir gætu kynnt sér álagningu , sem aðrir fengu en þeir , stæði vilji eða " réttlætiskennd " til þess .
Þessi kæruheimild var felld úr lögum árið 1962 .
Þá var tekið fram , að eftir sem áður gætu menn komið upplýsingum um þriðja aðila áleiðis til skattsins .
Það virðast einmitt vera þau sjónarmið sem yfirvöld telja sig verja hvað sem sjónarmiðum um persónuvernd líður .
Ekki hefur verið upplýst hversu oft trúverðugar ábendingar hafa borist til skattsins eftir skoðun einhvers á álagninu náunga síns , né hvað skatturinn hefur haft upp úr krafsinu með aðstoð slíkra sjálfboðaliða .
Margt til fyrirmyndar Nú er raunar svo komið að skatturinn telur fram fyrir þorra framteljenda , þ.e. annarra en fyrirtækja og lögaðila .
Það er afskaplega þægileg og virðingarverð þjónusta hjá skattyfirvöldum og dæmi um framsýni og frumkvæði .
Þessi nýbreytni dregur úr villuhættu og kemur í veg fyrir tvíverknað og sparar framteljendum fé og fyrirhöfn .
Langflestir almennir framteljendur töldu fram með þeim hætti að þeir færðu tölur af miðum frá vinnuveitendum , ( um laun , frádrátt vegna lífeyris , dagpeninga , bílastyrk ) frá sveitarfélaginu um fasteignir og lóðamat , upplýsingar um farartæki , ársyfirlit ( eða innfærslu í bók ) frá banka eða sparisjóði yfir á eyðublöð skattsins .
Margir kviðu fyrir þessu verki .
Óttuðust sennilega helst að ráða ekki nægilega vel við það .
Kynnu að færa upplýsinar í rangan dálk eða reit , fara rangt með tölur , leggja þær vitlaust saman og þar fram eftir götunum .
Það myndaðist stundum biðröð við lúgu Skattsins þegar framtalinu var skilað á síðustu metrunum .
Nú sér Skatturinn einfaldlega um þetta og spyr framteljandann , sem auðvitað ber endanlega ábyrgð , hvort hann hafi nokkru við færsluna að bæta .
Fjölmargir gætu öfundað þessa þjóð af svo nútímalegu og skilvirku skattkerfi .
Kapphlaup um kynningu Nú eru nokkrir fjölmiðlar sem leggja dag við nótt að birta útdrátt úr álagningarskránni og hafa af því fjárhagslegan ávinning .
Ekkert er ljótt við það , né ólöglegt .
Val á einstaklingum sem birtar eru upplýsingar um er þó geðþótta val , þótt það lúti ákveðnum lögmálum og ekki efni til að álíta að neitt illt búi að baki .
En ýmsir hafa efasemdir um að með þessu sé gert gagn , jafnvel þvert á móti .
Þeir sem lenda í þessu vali fjölmiðlanna , sem við þetta fást , eru gjarnan flokkaðir niður eftir atvinnugreinum .
Áberandi er að lendi menn einhvern tíma inn á " listanum " er ólíklegt að þeir sleppi þaðan nokkru sinni lifandi út .
Iðulega er hlutfall " fræga fólksins " tiltölulega hátt .
En það eru fleiri ástæður en val og flokkun sem benda til að ólíklegt sé að uppljóstrarar " með ríka réttlætiskennd " geti lagt skattinum lið eftir lestur þessara lista .
Stærstur hluti " listamannanna " eru launamenn .
Fjölmennastir eru opinberir starfsmenn , starfsmenn ríkis , sveitarfélaga , starfsmenn hreinna ríkisfyrirtækja eins sjúkrastofnana og seðlabanka og allt þar á milli og opinberra fyrirtækja sem komin eru með ohf .
aftan við nafnið sitt .
Þess utan eru svo launamenn sérvalinna fyrirtækja .
Upplýsingar um þesssa hópa skera ekki í augu , enda óbreyttar ár eftir ár , á meðan viðkomandi gegnir sama starfinu .
Sæta aðeins launabreytingum skv. almennum kjarasamningum eða kjaraúrskurðum .
Hinir En þarna er einnig nokkur hópur manna , stundum pínulítið frægra , sem fúsum hjálparhellum skattsins gæti þótt hafa grunsamlega lágar tekjur .
Þarna eru þeir sem taka laun sem verktakar eða skipta greiðslum til sín á form , svo sem arð , bein laun , bílastyrk og eftir atvikum hlunnindi .
Framtaldar launatekjur eru oft aðeins hluti , stundum aðeins brot , af raunverulegum ráðstöfunartekjum viðkomandi .
Allt er það löglegt og ekki ástæða til að gera það tortryggilegt .
En annað er verra .
Lesendur tekjublaðanna bera hiklaust laun strípuðu launþeganna við framtalin laun síðartalda hópsins .
Með birtingu sem leiðir til slíks samanburðar er verið að rugla fólk í ríminu en ekki upplýsa það .
Hafi einhver í þessu 1.000-3.000 manna úrtaki tekjublaðanna reynt að sleppa betur frá álagningu en lög leyfa eru mestar líkur á því , að skatturinn sjálfur reki augun í það , en ekki einhver annar .
Þannig að meint réttlætisrök birtingar álagningar eru því léttvæg .
Hengdir á snúru Nú orðið eru það fáeinir fjölmiðlar sem í raun ákveða hverjir sæti hinni opinberu birtingu .
Fáir aðrir nýta sér opinbera framlagningu á álagningarskrá .
Allir fjölmiðlar verða að viðurkenna að stór hluti efnis þeirra er ekki endilega eitthvað sem almenningur getur alls ekki verið án .
Fróðleiksfýsn og heilbrigð forvitni um lífið og tilveruna gerir fólk að góðum lesendum blaða til dæmis .
Það er ekki verið að setja út á tekjublöðin .
Vafalaust er að þau uppfylla eftirspurn sem er til staðar .
En það eru ekki rökin sem notuð eru þegar ákveðið er að ganga á svig við sjónarmið um persónuvernd og friðhelgi .
Það má samþykkja að þeir , sem til að mynda hafa sóst eftir því að fá að gegna mikilvægu embætti í þágu almennings , hljóti að sætta sig við að búa við eitthvað þrengri persónuvernd en almennt gerist .
Það er þegar viðurkennt t.d. með því að afmarkaðar upplýsingar um fjármál þingmanna liggja opinberlega fyrir .
Þar ætti þó að vekja mesta athygli hve stór hluti þeirra býr við tiltölulega bága fjárhagslega afkomu .
Fróðlegt væri að fá upplýst hvort einhver þekki dæmi þess að birting upplýsinga um fjárhagsleg málefni þingmanna hafi komið að gagni .
Það er ekki útilokað .
Fyrir sjö árum eða svo fluttu allmargir þingmenn , undir forystu Sigurðar Kára Kristjánssonar , frumvarp til laga um að fella niður heimildir um opinbera birtingu skattaákvarðana .
Það náði ekki fram að ganga .
En það vekur athygli að í hópi flutningsmanna voru þrír ráðherrar núverandi ríkisstjórnar .
Fróðlegt verður að sjá hvaða þýðingu það hefur .
Bæjarstjóri gefur í skyn Þegar hin árvissa álagning var birt í vikunni notaði bæjarstjóri Reykjanesbæjar það tækifæri til að vekja á sér athygli .
Það tókst prýðilega og fjölmiðlar vitnuðu í grein hans og tóku við hann viðtöl .
Bæjarstjórinn virtist telja að mikið væri um skattalegar " druslur " í Reykjanesbæ .
Varla hefði hann látið til sín taka með slíkum hætti nema að hann teldi að hans bæjarfélag skæri sig úr .
Bæjarstjórinn nefndi að augljóst væri að ýmsir þeir , sem augljóslega hefðu rúm fjárráð , kæmu sér undan að greiða útsvar til bæjarins .
Hann fór enn nánar út í þá sálma og sagði svo að þeir sem þarna ættu í hlut vildu þó njóta þjónustu ekki síður en þeir sem stæðu í skilum með sitt .
Fróðlegt er fyrir fólk að kynna sér ummæli bæjarstjórans .
Ekki gat farið á milli mála að hann vélaði um aðila sem hann þekkti vel til .
Fastlega má því gera ráð fyrir að bæjarstjórinn geri skattyfirvöldum án tafar fulla grein fyrir málinu .
Ekki vill hann að heiðarlegir menn liggi undir grun , sem hann hefur vakið upp ? Á hinn bóginn var óheppilegt að bæjarstjórinn nefndi til sögunnar að til væri fólk sem ekki greiddi fullt útsvar en vildi þó fá óskerta þjónustu , eins og þar með væri augljóst að um svikahrappa væri að ræða .
Fyrirkomulagið við útsvarið er þannig í öllum sveitarfélögum , að margir íbúar greiða ekkert útsvar vegna ákvæða um tekjumörk og persónufrádrátt .
Þeir íbúar sveitarfélagsins , sem greiða beina skatta til ríkisins , en það gerir minnihluti þjóðarinnar , greiðir um leið útsvarið fyrir nefndan hóp .
Því að tekjuöflunarlög tryggja að sveitarfélögin fái sitt , hvað sem tautar eða raular .
Og þannig vill svo til , sem ekki er að undra , að einmitt þeir sem leggja ekkert útsvar til sveitarfélagsins , eru gjarnan áberandi þegar kemur að því að deila út beinni eða óbeinni fjárhagslegri fyrirgreiðslu úr sveitarsjóði .
Það kemur stundum á óvart hversu fáum er sú staðreynd ljós .
