Nýsjálendingar stefna að því að vera orðnir reyklaus þjóð árið 2025 .
Frederieke Sanne van der Deen , sem vinnur að doktorsverkefni sínu í lýðheilsuvísindum þar í landi , athugar hvaða áhrif nýjar aðferðir til tóbaksvarna gætu haft og skoðar þessa dagana sérstöðu Íslands í tóbaksvarnamálum .
Hún segir Nýsjálendinga geta lært margt af Íslendingum .
Guðrún Ingibjörg Þorgeirsdóttir gith@mbl.is Hér sér maður greinilega færri reykingamenn á götum úti en heima , " segir Frederieke Sanne van der Deen , sem komin er hingað til lands til að athuga sölu og neyslu tóbaks á Íslandi .
Hún býr á Nýja-Sjálandi og telur stöðuna hér á landi vera mun betri en þar og ætlar sér að athuga hvað Nýsjálendingar geta lært af Íslendingum í þessum málum .
Frederieke hefur mikinn áhuga á áhrifum tóbaks , en hún er um þessar mundir að vinna að doktorsverkefni sínu í lýðheilsuvísindum heima fyrir .
" Nýja-Sjáland er með reykingalaust markmið fyrir árið 2025 , sem skilgreint er sem minna en 5% reykingatíðni meðal Nýsjálendinga .
Í doktorsverkefni mínu er ég að skoða hvaða aðferðir gætu hjálpað til við að ná þessu markmiði .
Ég nota excel-módel til að meta hvaða áhrif mismunandi aðferðir gætu haft og hversu hratt þær gætu dregið úr reykingum , " útskýrir Frederieke .
Sem dæmi um aðferðir sem hægt væri að nota nefnir hún að minnka mætti nikótínmagn í sígarettum til að gera þær minna ávanabindandi , fækka sölustöðum tóbaks og koma á reyklausum kynslóðum ungs fólks með því að banna þeim sem fæddir eru ákveðið ár að kaupa tóbak .
Heilbrigðisstarfsmenn selji tóbak " Flestar þessara aðferða eru á tilraunastigi og hvergi notaðar í heiminum eins og staðan er í dag , þannig að við höfum ekki sannanir fyrir því að þær virki .
Þess vegna er ég að nota tölvumódelin , til að athuga hvort aðferðirnar séu vænlegar til árangurs .
" Frederieke hefur sérstakan áhuga á þeirri hugmynd sem upp kom hérlendis fyrir nokkru að fækka sölustöðum tóbaks með því að færa söluna inn í apótekin , en sú hugmynd varð að lagafrumvarpi sem flutt var þrívegis á Alþingi , á árunum 2010 til 2013 , og fór lengst til nefndar .
" Mig langar að finna út af hverju frumvarpið fór ekki lengra , hvernig hugmyndin kom til og hvernig henni var tekið , til dæmis meðal almennings , " segir Frederieke og bætir því við að hún hafi einnig áhuga á því að ræða við lyfjafræðinga í íslenskum apótekum .
" Ég hef þegar gert könnun meðal lyfjafræðinga í nýsjálenskum apótekum , þar sem ég spurði hvort þeir gætu hugsað sér að selja skjólstæðingum sínum tóbak .
Það væri áhugavert að gera slíka könnun hérlendis líka , því að hér gæti fólk verið orðið vanara hugmyndinni .
Þegar ég nefndi þetta við lyfjafræðinga á Nýja-Sjálandi varð fólk mjög undrandi og skoðanir voru skiptar .
Það hljómar kannski skringilega í fyrstu að selja skaðlega vöru í stofnun sem er hluti af heilbrigðiskerfinu en þegar til lengri tíma er litið gæti það verið skynsamlegt að heilbrigðisstarfsmenn sjái um þessa sölu .
Þeir gætu þá haft eftirlit með henni og um leið boðið skjólstæðingum sínum ráðgjöf og t.d. aðstoð við að hætta að reykja .
Þessi ráðstöfun gæti líka minnkað nýliðun reykingamanna meðal ungs fólks og opnað augu þess fyrir þeirri raunverulegu heilsufarshættu sem fylgir reykingum .
" Háð eftir eina sígarettu Meðal annarra hugmynda sem ræddar hafa verið er hækkun skatta á tóbaksvörum , en hærra verð getur leitt til minni sölu .
" Þegar verð hækkar gerist yfirleitt annað af tvennu , annaðhvort kaupir fólk minna og hættir jafnvel að reykja eða þá að það kaupir minna af einhverju öðru til að geta haldið reykingunum áfram , " segir Frederieke , en hún segir um 4% lækkun í reykingatíðni koma fram fyrir hverja 10% skattahækkun á tóbak .
" Fræðsla er líka mikilvæg , " bætir Frederieke við .
" Margt af unga fólkinu sem byrjar að reykja áttar sig ekki á því hversu ávanabindandi nikótín er .
Það eru dæmi um það í fræðunum að fólk hafi orðið háð eftir að hafa reykt eina eða tvær sígarettur .
" Auk þess skipti markaðssetning máli – Ástralía hafi samræmt útlit allra tóbakstegunda og það hafi dregið úr sölunni .
Ekki sé " töff " að láta sjá sig með ákveðna sígarettupakka umfram aðra , því að ekki sjáist munur á tegundum .
Frederieke segir Ísland vera vel til þess fallið að gera tilraunir með nýjar aðferðir til tóbaksvarna .
" Grein sem birt var í Journal of Tobacco Control árið 2007 og heitir " Iceland : A Pioneer ' s Saga " fjallar um það hversu framarlega Ísland hefur verið hingað til á sviði tóbaksvarna .
Þið voruð t.d. fyrst allra til að banna tóbaksauglýsingar , fjarlægja tóbak úr hillum verslana og setja aðvaranir á tóbaksvörur .
Hér hafa nýjar hugmyndir gengið vel í framkvæmd og margt má læra af ykkur .
" 