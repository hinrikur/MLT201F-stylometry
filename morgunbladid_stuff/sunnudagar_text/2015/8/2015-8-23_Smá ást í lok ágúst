Síðasta stóra tjaldútileguhelgin er gengin í garð , að mati þeirra sem þekkja til á Úlfljótsvatni , en upp úr þessu ætti verulega að draga úr tjaldútilegum landans á árinu .
Í tilefni þessa hefur Úlfljótsvatnsfólk ákveðið að efna til fyrstu svokölluðu " VISTA-helgarinnar " , en það á að standa fyrir " viðhald og standsetningu " .
" Markmiðið er að veita staðnum smá ást með áherslu á húsin okkar og tjaldsvæðið .
Fjöldi verkefna verður í boði sem og gisting fyrir þá sem það vilja .
Hægt er að vera alla helgina en líka að koma í styttri heimsóknir .
Boðið verður upp á mat fyrir þátttakendur og það er velkomið að taka með börn , " segir Guðmundur Finnbogason forstöðumaður Útilífsmiðstöðvarinnar á Úlfljótsvatni .
Hann segist vonast til þess að um árlega hefð verði að ræða , en VISTA-helgin verður haldin 28.-30.ágúst .
Öllum er velkomið að taka þátt í VISTA helginni á Úlfljótsvatni en óskað er eftir því að áhugasamir skrái sig og sína með því að senda tölvupóst á netfangið ulfljotsvatn@skatar.is Mikið hefur verið að gera á Úlfljótsvatni í sumar og að sögn Guðmundar hefur almenningur í auknum mæli náð þeim skilaboðum að Úlfljótsvatn sé öllum opið þó skátar séu stór hluti gesta .
