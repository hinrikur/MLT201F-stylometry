Hvert er markmiðið fyrir EM , hjá þér persónulega og hjá íslenska landsliðinu ? " Persónulega markmiðið er að gera sitt besta og sýna sig á þessum stærsta markaði í körfuboltanum .
Ég hlakka líka til að sýna sjálfum mér hvað ég get á móti þessum bestu körlum í álfunni , mjög fáir okkar hafa spilað á móti svona góðum leikmönnum , NBA-hetjum og fleirum .
Það eru algjör forréttindi að vera í þessum hópi .
Liðsmarkmiðið er að mæta í alla leiki til að vinna þá .
Ef við mætum ekki brjálaðir af íslenskum hroka til leiks getum við alveg eins sleppt þessu .
" Hverjum hlakkarðu mest til að mæta ? " Það verður gríðarlega gaman að mæta Þjóðverjum og Dirk [ Nowitzki ] en einn af mínum uppáhaldsleikmönnum hefur lengi verið Spánverjinn Marc Gasol og ég ætla að mæta brjálaður á móti honum og láta hann hafa það óþvegið .
Og þá bræður báða .
" Allt að eitt þúsund Íslendingar fara utan til að styðja ykkur .
Hvaða máli skiptir það ? " Gríðarlega miklu máli .
Ekki bara fyrir okkur í liðinu , heldur körfuboltahreyfinguna í heild .
Þetta er í fyrsta skipti sem við tökum þátt í svona stóru móti og að finna fyrir öllum þessum stuðningi er ómetanlegt .
" Hvað ertu hár nákvæmlega ? Ertu jafnvel hávaxnasti maður á Íslandi ? " Ég er skráður 2,18 .
Síðast þegar ég hitti Pétur Guðmundsson [ fyrrverandi landsliðsmann í körfubolta ] var hann aðeins hærri en ég en vonandi er hann byrjaður að skreppa saman .
Við þurfum að fara að hittast aftur og mæla okkur .
" Hver er helsti kosturinn við hæðina ? " Að nota hana í körfuboltanum .
Maður hefur ákveðið forskot þegar dregur nær körfunni .
Ég hafði lítinn áhuga á íþróttum sem strákur og var eiginlega dreginn í körfubolta gegn mínum vilja .
Menn sáu eitthvað í mér .
Sem betur fer gerðu þeir það , ég hef lært að elska þessa íþrótt .
" En helsti gallinn ? " Það var alltaf bölvað vesen að redda sér fötum en það gengur betur í dag .
Svo eru það blessaðir hurðakarmarnir , þeir hækka ekkert .
Nú síðast komu einhverjir listamenn fram með ljós sem eru lægri en tveir metrar , þannig að maður er farinn að skalla þau líka .
Í guðanna bænum , hækkið ljósin , áður en glerbrotunum fer að rigna yfir mig ! " Þú ert væntanlega löngu orðinn vanur því að fólk horfi á þig á götu vegna hæðarinnar ? " Já , það vandist fljótt og mér finnst sjálfsagt að leyfa fólki að taka myndir af sér með mér .
Hef bara gaman af því .
Einu sinni hittum við Egill Jónsson körfuboltamaður , sem er á hæð við mig , Hafþór Júlíus Björnsson í Kringlunni en hann er betur þekktur sem Fjallið .
Hann var frekar lítill við hliðina á okkur , við horfum niður á Fjallið .
Sú mynd fór eins og eldur í sinu um netheima .
" 