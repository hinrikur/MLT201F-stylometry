Nýtt skólaár er hafið og tugþúsundir barna ganga , hjóla , taka strætó eða láta keyra sig dag hvern til og frá skóla .
Þar af eru um fimmþúsund nýir grunnskólanemendur , samkvæmt tilkynningu frá Samgöngustofu , sem brýnir fyrir foreldrum og bílstjórum mikilvægi þess að huga sérstaklega að öryggi barna í umferðinni þegar skólar taka aftur til starfa .
En hversu örugg eru börn í umferðinni ? Hver hefur þróunin verið ? Fótgangandi börn virðast hafa verið talsvert öruggari í umferðinni undanfarin misseri en fyrir rúmum tíu árum , ef rýnt er í tölur frá Samgöngustofu .
Til að mynda var meðalfjöldi umferðarslysa á fótgangandi börnum upp að fjórtán ára aldri árin 2002 til 2004 39 slys á ári , en tíu árum seinna , eða tímabilið 2012 til 2014 , lækkar sú tala niður í 16 .
Hinsvegar fjölgar slysum á hjólandi börnum örlítið á sama tímabili , sem kann að skýrast af því að hjólreiðar almennt hafa aukist svo um munar .
Slys á börnum í bíl virðast standa nokkurn veginn í stað .
Fleiri börn en færri slys Á heildina litið er um að ræða fækkun slysa , þrátt fyrir að skólabörnum hafi farið fjölgandi .
Árin 2002 til 2004 var meðalfjöldi umferðarslysa á börnum 145 slys á ári , að öllum samgöngumátum meðtöldum , en tíu árum seinna var meðaltalið 102 , svo tekið sé svipað dæmi og áðan .
Hlutfallslega er fækkunin mest hjá fótgangandi börnum .
Í fyrra slösuðust alls 106 börn í umferðinni .
Þar af voru 20 alvarlega slösuð .
Ekki er unnt að taka sérstaklega saman hversu mörg þessara slysa urðu á leið til eða frá skóla , en ætla má að tilefni sé til sérstakra forvarna þegar svo stór hópur hefur í fyrsta sinn á ævi sinni reglubundna þátttöku í umferðinni .
Hættu að skutla í kreppunni Í hruninu minnkaði það að foreldrar keyrðu börnin sín í skólann en að sögn starfsmanna í grunnskólum hefur bílaumferð í kringum skóla aukist aftur .
Þetta kemur fram í svörum Samgöngustofu við fyrirspurn Sunnudagsblaðs Morgunblaðsins .
Áhersla er lögð á að gætt sé vel að því hvar barnið fer út úr bílnum og að ökumenn séu meðvitaðir um börn sem koma gangandi og hjólandi til skóla .
Þá eru börn hvött til að notast við það sem kallast " virkan ferðamáta " , það er að ganga , hjóla eða taka strætó í skólann .
Samgöngustofa hefur staðið fyrir evrópsku verkefni sem kallast Göngum í skólann , í samstarfi við aðrar stofnanir .
Þátttaka í verkefninu hefur aukist jafnt og þétt og eru nú 65 skólar skráðir til leiks .
Öruggasta leiðin ekki sú stysta Foreldrar eru hvattir til að finna með börnum sínum öruggustu leiðina þegar gengið er í skólann , en hún er ekki alltaf sú stysta .
Öruggasta leiðin er leiðin þar sem sjaldnast þarf að fara yfir götu .
Þannig eru börn hvött til að velja göngustíga , undirgöng og göngubrýr þegar við á .
Þá er mikilvægt að brýna fyrir börnum að þótt þau sjái bíl nálgast er ekki víst að bílstjórinn hafi séð þau .
Höfum í huga að við erum fyrirmyndir barna og því skiptir máli að við temjum okkur þær reglur sem við kennum börnum .
Þetta á til dæmis við um að ganga ekki á móti rauðu ljósi við ljósastýrð gatnamót , en börn eiga á erfiðara með að meta fjarlægð bíla .
Áríðandi er að á fyrstu árum ævinnar sé barn frætt um rétta hegðun í umferðinni en með því aukast líkur á að því farnist vel , og þegar barn hefur skólagöngu sína gefst einstakt tækifæri fyrir þá sem eldri eru að fara yfir umferðarreglur með því .
