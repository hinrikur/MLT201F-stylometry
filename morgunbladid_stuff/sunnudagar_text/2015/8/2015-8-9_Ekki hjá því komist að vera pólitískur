Guðmundur Felixson er nýútskrifaður sem sviðshöfundur úr Listaháskóla Íslands og bíður hans þegar gnægð verkefna á fjölum leikhússins .
Hann segist ungur hafa heillast af forminu við að horfa á pabba sinn , Felix Bergsson , stíga á svið , þótt hann leiti sjálfur á önnur mið en leiklistina .
Matthías Tryggvi Haraldsson mth@mbl.is Guðmundur var að vanda vel til hafður og kominn með fartölvuna á loft þegar blaðamaður hitti hann á kaffihúsi á Skólavörðustíg .
Ef til vill var hann að leggja drög að nýju leikriti á meðan hann beið , mér finnst það ekki ólíklegt en ég mun aldrei vita fyrir víst , því hann var ekki lengi að leggja tölvuna frá sér þegar kveikt var á upptökutækinu .
Undirritaður hafði fengið veður af skáldagáfu Guðmundar á útskriftarverkinu hans fyrir Listaháskóla Íslands fyrr um sumarið .
Það var frumsamið leikrit sem sett var upp á Sölvhólsgötu við mikið lof viðstaddra , en Guðmundur hyggst leggja fyrir sig leikritun .
Hann hefur auk þess verið að gæla við leikstjórastarfið , enda nýútskrifaður úr námi sem fæst við hvort tveggja , og er þegar kominn með stöðu sem aðstoðarleikstjóri í Tjarnarbíói í haust .
Enn er margt ótalið , en hann verður líka dómari handrita og listrænn stjórnandi fyrir Ungleik , keppni fyrir ung leikskáld , og tekur við kyndlinum hjá einu yngsta menntaskólaleikfélagi landsins , Frúardegi , sem leikstjóri .
Hann deilir hugleiðingum sínum um leikhúsmiðilinn , leikritun , kosti og vankanta á íslensku senunni og segir blaðamanni frá eigin verkum .
Skál fyrir kurteisi " Fyrsta verkið sem ég skrifaði var tuttugu og fimm mínútna langt verk um hjón sem búa saman í íbúð og lenda í því að einhver dinglar hjá þeim , og inn kemur manneskja sem hvorugt þeirra þekkir en telja bæði að hinn aðilinn þekki , " segir Guðmundur spurður um sitt fyrsta verk .
" Þau bjóða henni í mat haldandi að þetta sé vinur þeirra , eða vinur hins aðilans , án þess að vita að þessi manneskja er gjörsamlega ókunnug þeim báðum .
Úr verður einhvers konar farsakenndur vandræðaleiki þar sem áhorfendur vita allt en ekki persónurnar og hjónin reyna bæði að forðast það að horfast í augu við þessar aðstæður .
" Guðmundur sendi handrit verksins , sem hann titlar " Skál fyrir kurteisi " í keppni fyrir ung leikskáld , Ungleik , árið 2012 , og var verkið valið til uppsetningar af dómnefnd .
" Þetta er einhvers konar dæmisaga um félagslegar aðstæður , sem ég held við höfum öll lent í , þar sem við erum of kurteis til að segja sannleikann og forðumst að standa í lappirnar og segja : " Heyrðu , ég þekki þig ekki neitt ! " Það var í rauninni fyrsta heilsteypta leikritið sem ég skrifaði .
" Gott að fá spark í rassinn Að þremur árum liðnum er Guðmundur kominn hinu megin við borðið og situr nú sjálfur í dómnefnd Ungleiks og tekur auk þess til starfa sem fyrsti listræni stjórnandi keppninnar .
" Hver sem er getur sent inn handrit , dómnefnd fer yfir þau og nokkur verk eru valin til sýningar .
Síðan eru valdir leikarar á sama aldri og ungmenni vinna að því að setja upp verk eftir sjálf sig og leikstýra öðrum ungmennum , " útskýrir Guðmundur , en Ungleikur er mörgum eflaust ókunnugt fyrirbæri .
" Það geta örugglega margir skrifað , og þess vegna er svo frábært að hafa þennan vettvang þegar maður er að prófa sig áfram .
Þessi árlegi skilafrestur sem Ungleikur er var alltaf svo mikið spark í rassinn , sem gaf manni drifkraftinn sem til þurfti , " segir Guðmundur .
" Ég hef þrisvar tekið þátt í þessu áður , tvisvar sem höfundur og leikstjóri og einu sinni sem aðstoðarleikstjóri .
Núna í ár er ég listrænn stjórnandi , sem felst í því að ég verð með í dómnefnd handrita og verð eins konar stuðningsaðili höfundanna sem senda inn handrit og leikstjóra .
Ég mun reyna að hjálpa til þar sem hjálpa þarf .
Það er alltaf gott þegar maður er að skrifa verk eða leikstýra að hafa utanaðkomandi auga , og ég mun reyna að vera duglegur að vera ungum listamönnum innan handar , " segir hann og bætir sposkur við : " Þeir eru reyndar bara aðeins yngri en ég , ekki mikið , en það breytir því ekki að ég mun gera mitt besta við að aðstoða þá .
" Ekki síður leikhús að vera einn með heyrnartól Guðmundur útskrifaðist af sviðshöfundabraut Listaháskóla Íslands í vor , en hún er frekar nýlegur valkostur til náms þegar sviðslistir eru annars vegar .
Spurningar vakna strax í kollinum um hvað þetta eiginlega sé , sem hann hefur verið að bisa við undanfarin þrjú ár , og hvað það þýði að vera með BA-gráðu sem sviðshöfundur .
" Þetta er grunnnám í leikhúsi og snertir á öllu sem því tengist , sérstaklega því sem tengist að semja fyrir leikhúsið .
Þar kemur inn bæði leikritun og leikstjórn , sem mig langar að færa mig yfir í líka .
Brautin er mjög ung en hefur samt sem áður haft gríðarleg áhrif á leiklistarumhverfið á Íslandi .
Það er bara búið að útskrifa fimm árganga úr þessu námi , sem eru um það bil fimmtíu manns , en samt sem áður hafa hópar sem úr því koma haft mikil áhrif á listasenuna , " segir hann .
" Ég held að þessi braut opni huga leikhúslistafólks .
Ég upplifði það sjálfur að þegar ég byrjaði í náminu hætti ég að skilgreina leikhús sem eitthvað eitt , sem ég hafði séð í Borgar- og Þjóðleikhúsinu , og sá skyndilega svo miklu fleiri möguleika .
Til að mynda er hópurinn Kviss búmm bang , sem kom saman í þessu námi , duglegur að gera sýningar þar sem áhorfandinn er einn með sjálfum sér , og gengur kannski um með heyrnartól .
Það er ekkert síður leikhús en að sitja í fimm hundruð manna sal .
" Krafinn um eigin hugsun Þegar hér var komið sögu var blaðamaður orðinn spenntastur yfir eigin kynnum af verkum Guðmundar , áðurnefndu lokaverkefni hans .
Þrátt fyrir allt tal um nýja möguleika í leikhúsi og opna huga verður að segjast að sýninging var ekki sú tilraunakenndaasta , í þeim skilningi sem Guðmundur lýsir .
Leikritið var skrifað eftir bókinni , ef svo má segja , " fjórði veggurinn " var aldrei rofinn og persónur lifðu og hrærðust í eigin heimi í sögu sem átti sér upphaf , miðju og endi .
" Í verkinu er barið að dyrum í sumarbústað aðalpersónanna , og þær deila um hvort viðkomandi sé innbrotsþjófur eða manneskja sem þarf hjálp .
Þannig endurspegla þær í raun tvær ólíkar raddir í þjóðfélaginu og við vitum ekkert hver hefur rétt fyrir sér í lok verksins , " segir Guðmundur og vísar til umræðu um flóttamenn , hælisleitendur og mosku í Reykjavík .
" Það er einmitt tilfellið í öllum þessum deilum .
Við erum ekki að fara að opna landið allt fyrir öllum sem vilja koma , en á sama tíma eigum við ekki að banna fólki að byggja sín guðshús .
Þetta eru tvennar öfgar , tvær hugmyndir sem stangast á , en áhorfandi fær aldrei neitt svar .
Hann er bara krafinn um sína eigin hugsun .
Mig langar með skrifum mínum að setja fram öfgakenndar hugmyndir svo að áhorfandinn geti reynt að staðsetja sig á rófinu þeirra á milli .
" Erfitt að taka enga afstöðu Spurningin vaknar við borðið hvort leikhúsið sé í eðli sínu gagnrýninn miðill sem hefur það hlutverk að krefja áhorfendur um hugsun .
" Ég held að þetta gerist ósjálfrátt .
Ef maður byrjar að skrifa , gerir það rétt , eða af einlægni , og vinnur vinnuna eins og á að vinna hana kemst maður ekki hjá því að vera pólitískur , " segir hann .
" Maður er alltaf að staðsetja persónurnar og verkið í samfélagi sem verður alltaf tengt við það sem er í gangi í kringum okkur í dag , og maður þarf að taka afstöðu .
Það fannst mér erfitt í lokaverkefni mínu hvernig við ættum að bera okkur í innflytjendamálum .
Hvað gerum við ef einhver bankar á dyrnar og vill hjálp , eins og er að gerast ? Það er rosalega erfitt sem leikskáld að skrifa verk sem tekur enga afstöðu .
" Svona lýsir Guðmundur afstöðu sinni til leikritunar fram til þessa en viðurkennir að nýir tímar gætu leitt til nýrra tíðinda .
" Ég er bara búinn að skrifa nokkur leikrit og við sjáum hvernig fer .
Kannski tekst mér að vera ópólitískur og afstöðulaus einhvern tíman .
" Átti alltaf erindi í leikhúsið Spurður af hverju hann hafi valið leikhúsið sem miðil , hvers vegna hann sé ekki að mála myndir eða spila á gítar , tínir Guðmundur nokkur atriði til .
Óneitanlega grunar mann að fótspor föðurins , Felix Bergssonar leikara , hafi þar haft einhver áhrif , sem Guðmundur staðfestir án semings .
" Ég hef alltaf tengt við leikhúsið af því að pabbi minn er leikari .
Ég man eftir því að horfa á hann sem barn og verða alveg heillaður .
Ég held líka að mörgum börnum detti einhvern tímann í hug að þau ætli að verða leikarar eða vinna með leikhús og ég fann að sú hugmynd fór bara aldrei frá mér .
Ég fann að ég átti erindi þangað .
Leikhúsmiðillinn er líka frábær því að hann er svo lifandi .
Ég held að ekkert annað listform hafi nákvæmlega það sem leikhúsið hefur .
Þetta samband áhorfandans og leikarans er svo einstakt , þar sem ef vel tekst til gengur áhorfandinn undir samning við leikarann um að hann ætli að trúa honum og treysta öllu sem hann segir .
Samt vita allir að hann er að leika en taka saman þátt í blekkingunni , og það er einhver galdur fólginn í því .
Ég fer í hláturskast eða tek andköf í leikhúsi vitandi að það eru allir að þykjast .
Þess vegna vil ég vinna í þessu formi og reyna á þolmörk þess .
Það brennur alltaf á manni að reyna eitthvað nýtt og snerta við áhorfendum með nýjum hætti .
" Annað Tjarnarbíó vantar Spurður frekar út í senuna á Íslandi í dag , gróskuna , grasrótina og nýjungar í leikhúsi , segir Guðmundur að meira gæti gerst en raun ber vitni , þótt viljinn sé vissulega fyrir hendi .
" Mig langar að segja að það sé alltaf rosalega mikið að gerast en að einhverju leyti væri það ekki alveg satt .
Ég held að það sé mikill vilji til að gera alltaf eitthvað nýtt , sprengja skalann og gera Reykjavík að leikhúshöfuðborg heimsins en það skortir alltaf aðstöðu og fjármagn .
Ég upplifi það núna sem nýútskrifaður listamaður að skilaboðin til mín séu þau að ég þurfi að vinna launalaust í nokkur ár til að vinna mér inn orðspor , svo ég geti farið að fá styrki .
Samt eru atvinnulistamenn í sjálfstæða geiranum þarna úti sem hafa aldrei fengið styrki .
Þetta er erfiður bransi , því að hann byggist bara á styrkjum og ef maður fær ekki styrki getur maður ekki gert neitt , en til að fá styrki þarf maður að hafa gert eitthvað áður .
Þetta er ákveðin þversögn .
Þeir sem byrja frá núlli eiga aldrei séns .
Það er svo mikil lokun á einhverja möguleika fyrir grasrót að verða til því að það eru ekki peningar í því , " segir Guðmundur en er ekki lengi að bæta því við að vissulega séu margir listamenn að gera góða hluti þrátt fyrir allt .
" Að því sögðu er fullt að gerast .
Það er fullt af listamönnum að eyða peningum sínum og frítíma í að reyna að búa eitthvað til .
Tjarnarbíó er til dæmis nýlega búið að taka upp þá stefnu að vera einhvers konar alhliða listahús þar sem öllum er velkomið að vera .
Það sýnir sig hvað það er mikil gróska í sjálfstæðu leikhúsi á Íslandi að Tjarnarbíó , sem er stærsta leikhúsið sem er sérstaklega fyrir sjálfstæðu leikhópana , er gjörsamlega pakkað næsta haust , " segir Guðmundur , sem er hann sjálfur meðal þeirra sem eiga í hlut .
" Ég til dæmis að taka þátt í verkefni sem verður sett upp í Tjarnarbíói í haust , sem heitir Sími látins manns .
Ég verð aðstoðarleikstjóri en Brynhildur Guðjónsdóttir leikstýrir .
Það fjallar um konu sem finnur síma látins manns og flækist inn í mikinn og flókinn vef lyga um líf hans .
" Guðmundur telur stofnun eins og Tjarnarbíó mikið þarfaþing .
" Það eru svo margir sem vilja gera eitthvað að það komast ekki allir að .
Þannig að mér fyndist jafnvel vanta annað Tjarnarbíó þar sem væri enn meiri grasrót , sem væri fyrir yngri listamenn og enn tilraunakenndara .
" Harkið , óvissan og ástríðan " Ég held að það sé alltaf erfitt að útskrifast úr háskóla , en að útskrifast úr listaháskóla held ég að sé sérstaklega erfitt .
Það sem bíður manns sem nýútskrifaður listamaður er eitt stórt spurningarmerki , algjör óvissa , " segir Guðmundur og prísar sig sælan að þegar bíði hans nóg af verkefnum í haust .
" Ég er gríðarlega spenntur fyrir því að vera orðinn alvöru listamanneskja .
Fyrir mitt leyti er ég ekki svartsýnn .
Þetta er ástríða þrátt fyrir harkið og ef maður fær ekki styrk gerir maður bara leikrit um hvað maður er brjálaður út í styrkjakerfið á Íslandi .
Maður gerir sér brauð úr því sem gefst .
Fáir sem útskrifast úr listnámi ná að vinna sem listamenn eftir það en ég held að það sé draumur allra .
Þetta er ástríða , áhugamál og lífsstíll .
Ef maður nær að láta enda ná saman er það hið fullkomna líf .
Haustið lítur vel út og framhaldið er óskrifað blað .
" 