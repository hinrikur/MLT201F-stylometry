Anh-Ðào Katrín Trâ ` n fæddist í Víetnam en hefur búið á Íslandi í meira en þrjátíu ár .
Í vikunni varði hún doktorsritgerð sína í menntavísindum við Háskóla Íslands , en viðfangsefnið er staða nemenda af víetnömskum uppruna í íslenska framhaldsskólakerfinu .
Niðurstaðan er sú að kennarar séu upp til hópa að gera sitt besta en brýnt sé að efla skilning og þekkingu á fjölmenningu innan skólakerfisins .
Orri Páll Ormarsson orri@mbl.is V ið Morgunblaðsmenn sækjum að Anh-Ðào Katrínu Trâ ` n að morgni fimmtudags , daginn eftir að hún varði doktorsritgerð sína í menntavísindum við Uppeldis- og menntunarfræðideild Menntavísindasviðs Háskóla Íslands .
" Fyrirgefið , hér er allt á öðrum endanum , " flýtir hún sér að segja en eina óreiðan sem við komum auga á er gjafir og blóm á borðstofuborðinu .
Hvernig ætli heimilið sé þegar allt er í röð og reglu ? Ég hengi doktorsnafnbótina fyrir framan nafn Anh-Ðào og hún skellir upp úr , augljóslega ekki búin að venjast titlinum ennþá .
" Ég er að ná áttum , það hefur verið í mörg horn að líta undanfarna mánuði .
Ég er afskaplega fegin og stolt að þetta er búið , " segir hún .
Ritgerð Anh-Ðào nefnist : Untapped Resources or Deficient " Foreigners " : Students of Vietnamese Background in Icelandic Upper Secondary Schools eða Óvirkjuð auðlind eða ófullkomnir " útlendingar " : Nemendur af víetnömskum uppruna í íslenskum framhaldsskólum .
Anh-Ðào segir að kveikjan að rannsókninni hafi verið tilraunaverkefnið " Framtíð í nýju landi " sem hún fór sjálf fyrir á sínum tíma .
" Við rannsóknina fór ég í samstarf við nokkra skóla á framhaldsstigi , en tilgangurinn var að leita skilnings á hugtakinu jafnrétti og athuga hversu vel íslenska skólakerfinu hefði tekist að tryggja jafnan rétt ungs fólks úr þjóðernisminnihlutahópum .
" Einblína á vankunnáttu Í rannsókninni færir Anh-Ðào í fyrsta lagi rök fyrir því að þótt lög , reglugerðir og námskrá , sem mynda grunn fyrir kennslu og aðlögun nemenda úr hópi innflytjenda , geri að nokkru leyti ráð fyrir að Ísland sé orðið fjölmenningarsamfélag einblíni þau í of ríkum mæli á vankunnáttu þeirra í íslensku máli og vanþekkingu á íslenskri menningu í staðinn fyrir að viðurkenna þeirra eigin þekkingu og menningu og hvernig þessir þættir geti eflt þá og orðið þeim til framdráttar við námið .
" Markmiðið hlýtur að vera að fá börn og ungmenni af erlendum uppruna til að aðlagast íslensku þjóðfélagi og mennta sig en því miður er niðurstaða mín sú að skólarnir hafi ekki nægilega mikla möguleika til að uppfylla það .
Annaðhvort passa krakkarnir inn í skólana eða ekki .
Og geri þeir það ekki flosna þeir upp úr námi .
Íslenska er mjög framandi tungumál og erfið að læra , sérstaklega fyrir þá sem kunna ekkert vestrænt tungumál .
Þetta gerir mörgum krökkum af asískum uppruna mjög erfitt fyrir og skólarnir þurfa fyrir vikið að koma til móts við þá .
Þessir krakkar trana sér ógjarnan fram sjálfir .
Þegar þeir koma inn í tíma þar sem kennt er á íslensku snýst málið um að synda eða sökkva .
" Að hennar mati er æskilegt að framhaldsskólarnir afli upplýsinga um hvern og einn nemanda .
" Nemendur eru auðlind og skólunum ber skylda til að búa þeim umhverfi þar sem þeir geta vaxið og dafnað .
Það er eitt að tala um jafnrétti og lýðræði en annað að framfylgja því .
Hafi nemendur til dæmis ekki efni á námsbókum leggst lítið fyrir jafnan rétt til náms .
" Hún vísar í þessu sambandi í reglugerð menntamálaráðuneytisins frá árinu 2009 um rétt nemenda í framhaldsskólum til kennslu í íslensku .
Þar er kveðið á um rétt nemenda í framhaldsskólum , sem hafa annað móðurmál en íslensku eða hafa dvalist langdvölum erlendis og hafa litla kunnáttu í íslensku , til kennslu í íslensku sem öðru tungumáli .
Markmið reglugerðarinnar er að nemendur verði færir um að skilja og nota íslenskt mál , stunda nám í framhaldsskóla og taka virkan þátt í íslensku samfélagi .
Anh-Ðào er líka hugsi yfir því að gildandi námskrá framhaldsskólanna sé frá árinu 2004 .
" Hún var endurskoðuð og betrumbætt árið 2011 en sú námskrá hefur af einhverjum ástæðum ekki enn tekið gildi .
Þess vegna fjalla ég um námskrána frá 2004 í rannsókn minni .
Með nýju námskránni er stigið skref í rétta átt en betur má ef duga skal .
" Í öðru lagi sýnir Anh-Ðào fram á í rannsókn sinni að þar sem auðlindir eru af skornum skammti og þekking á kennslufræðilegum æfingum mótuðum af heimspeki fjölmenningar-menntunarfræðinnar lítil hafi kennarar gert sitt besta með því að prófa sig áfram og læra af reynslunni .
" Ég skoðaði menntun kennara sérstaklega og því miður eru þeir ekki nægilega vel í stakk búnir til að mæta þörfum nemenda sem ekki hafa íslensku sem fyrsta tungumál .
Sama má segja um skólastjórnendur .
Auðvitað er þetta einstaklingsbundið ; sumir kennarar hafa meiri áhuga og gefa sér meiri tíma en aðrir til að sinna nemendum með annað móðurmál en íslensku .
Það þýðir að framgangur nemenda af erlendum uppruna innan skólakerfisins getur verið tilviljunum háður .
" Skortur á skilningi Í þriðja lagi er lýst í rannsókninni hvernig reynsla nemenda úr skólunum er mótuð með beinum hætti af þeirri stefnu og skólamálaumræðu sem ríkti á skólatíma þeirra ; þrátt fyrir að þeir beri hlýjar tilfinningar til kennara sinna fyrir að gera sitt besta finna nemendur fyrir veikleikum sínum vegna lítillar tungumálakunnáttu og félagslegrar einangrunar frá innfæddum samnemendum sínum .
" Þakklætið í garð þeirra kennara sem eru að reyna skín í gegn en dugar ekki til .
Eins og ég hef komið inn á skortir kennarana kunnáttuna til að gera enn betur .
Skólakerfið í heild hefur ekki nægilega mikinn skilning á fjölmenningu , og á grundvelli þeirrar vankunnáttu er nemendum mismunað .
Það þarf að skilja orðið og eðli þess áður en lengra er haldið .
Þetta er alls ekki flókið .
Íslenskt samfélag er fjölmenning .
Hver og einn einstaklingur er fjölmenning .
Þú og ég .
" Anh-Ðào kallar eftir samstilltu átaki innan skólakerfisins .
" Allt snýst þetta um hugarfar .
Án skilnings á því hvernig efla má auðinn sem nemendurnir koma með sér í skólana eiga þeir erfitt með að læra .
Við lærum öll á því að reyna en á meðan kerfið gefur sér tíma til að læra tapa nemendurnir .
Höfum við efni á því sem samfélag ? " Anh-Ðào fæddist árið 1959 .
Hún kom sem flóttamaður með fjölskyldu sinni til Bandaríkjanna árið 1975 en hefur átt lögheimili á Íslandi síðan 1984 .
Hún kenndi fyrst við Heyrnleysingjaskólann í Reykjavík en starfaði næstu ellefu árin við enskukennslu , aðallega við skóla í Borgarfirði .
Anh-Ðào lauk BA-prófi frá Dartmouth College og MA-prófi frá Teachers College við Columbia University sem heyrnleysingjakennari .
Anh-Ðào hefur verið þátttakandi í rannsóknarhópi Hönnu Ragnarsdóttur prófessors um " Námsumhverfi menntunar án aðgreiningar og félagslegs réttlætis : Sögur um velgengni nemenda af erlendum uppruna og skóla á Íslandi " frá 2012 .
Hún vinnur einnig að rannsókninni " Stefna í málefnum nemenda af erlendum uppruna og innleiðing hennar í fjórum sveitarfélögum á Íslandi " ásamt Hönnu Ragnarsdóttur .
Anh-Ðào hefur hlotið riddarakross hinnar íslensku fálkaorðu fyrir störf í þágu nýrra Íslendinga og íslensks samfélags og viðurkenningu Barnaheilla fyrir framlag í þágu barna og réttinda þeirra .
Hún er gift Jónasi Guðmundssyni hagfræðingi og dóttir þeirra er Heiðrún Giao-Thi .
Að langmestu leyti fínt Anh-Ðào brosir þegar spurt er hvernig sé að vera útlendingur á Íslandi .
" Að langmestu leyti er það mjög fínt .
Nærumhverfið slær skjaldborg um mann , það er að segja fjölskylda , vinir og vinnufélagar .
Innan um þetta fólk finnur maður ekki fyrir því að vera af erlendu bergi brotin .
Öðru máli gegnir þegar maður stígur út fyrir þægindarammann .
Þá getur verið von á ýmsu .
" Beðin að útskýra þetta nánar svarar Anh-Ðào : " Það eru fordómar á Íslandi , við skulum hafa það alveg á hreinu .
Ég er ekkert feimin við að tala um það .
Án umræðu getum við ekki gert okkur vonir um að uppræta fordómana .
Ég fæ gjarnan annað viðmót hjá fólki sem þekkir mig ekki .
" Hún tekur tvö dæmi .
Í annað skiptið var hún á leið á fund í einum framhaldsskólanna á höfuðborgarsvæðinu en gekk illa að finna hann .
Stöðvaði fyrir vikið ókunnuga konu á götu og spurði til vegar .
Undrunarsvipur kom á konuna , sem Anh-Ðào túlkaði þannig að henni þætti skrýtið að hún ætti erindi þangað .
" Þú ert að fara á sama stað og ég , " sagði hún hvumsa .
Anh-Ðào telur að sú staðreynd að hún var á leiðinni á fund hafi staðið í konunni .
" Hefði ég ekki tilgreint það sérstaklega hefði konunni líklega ekki brugðið eins mikið .
Þá hefði hún líklega bara gert ráð fyrir að ég væri að fara að hjálpa til í eldhúsinu eða skúra gólfin .
" Hún skellir upp úr .
Í hitt skiptið átti Anh-Ðào erindi á fjölmiðil í höfuðborginni .
Hafði verið boðuð í viðtal og spurði eftir manni sem við skulum kalla Jón .
" Hvaða Jón áttu við ? " spurði konan í móttökunni .
" Jón kokk ? " " Auðvitað hlaut ég að eiga erindi við hann , " segir hún sposk .
Anh-Ðào segir fólk af asískum uppruna gjarnan verða fyrir barðinu á fordómum af þessu tagi á Íslandi .
Fólk gefi sér að það hljóti frekar að fást við ræstingar en rannsóknir til doktorsprófs .
" Það er horft öðruvísi á fólk af asískum uppruna en evrópskum og staðalmyndirnar eru líklega sterkari .
En þetta snýst líka um tungumál .
Tali fólk af asískum uppruna góða eða lýtalausa íslensku – margir eru fæddir og uppaldir hér – þá breytist viðmótið gjarnan .
" Hún veltir fyrir sér hvað þurfi til svo að fólk sé álitið fullgildir Íslendingar .
" Hvað þarf ég til dæmis að búa hérna lengi til að vera álitin Íslendingur ? Ég hef búið hér í 31 ár , lengur en fjölmargir sem fæddust hér .
Er 25 ára manneskja fædd á Íslandi meiri Íslendingur en ég ? Enginn getur neitað mér um að vera Íslendingur .
" Erum öll manneskjur Anh-Ðào er með íslenskt og bandarískt ríkisfang , auk þess sem hún átti franskan afa .
" Ég er og verð alltaf Víetnami enda þótt ég hafi ekki víetnamskt ríkisfang og hafi aðeins komið tvisvar þangað á fjörutíu árum .
Ég er líka Íslendingur , hér bý ég og starfa .
Annars er þetta auðvitað allt afstætt .
Ætli ég kalli mig ekki bara heimsborgara .
" Hún hlær .
Að áliti Anh-Ðào er mikilvægt að taka vel á móti útlendingum sem hingað koma , hvort sem það er til lengri eða skemmri dvalar .
" Þegar allt kemur til alls erum við öll manneskjur og gleymum því ekki að við þurfum á þessu fólki að halda .
Það kemur hingað til að vinna , byggja þetta land og efla .
Alveg eins og ég og þú .
Íslendingar hafa alltaf borið virðingu fyrir vinnu enda upp til hópa mjög vinnusamir og hika ekki við að taka að sér aukavinnu til að hafa fyrir salti í grautinn .
" Þegar Anh-Ðào kom hingað fyrst 1984 segir hún stéttleysið hafa heillað sig .
Enginn maður virtist líta niður á annan vegna stéttar hans eða stöðu .
Þetta þykir henni smám saman vera að breytast .
" Fólk er farið að snobba meira fyrir frægum og ríkum og stéttarskiptingin fyrir vikið að aukast .
Hvers vegna ? Af hverju er merkilegra að eiga mikla peninga en litla ? Hvað væri fíni forstjórinn á fínu skrifstofunni án fólksins í móttökunni , fólksins sem eldar fyrir hann eða fólksins sem skúrar fyrir hann ? Allt hjálpar þetta fólk honum að vera sá sem hann er .
Fyrir það á hann að vera þakklátur .
Ég er mjög hugsi yfir þessu ; ætli doktorsritgerðin hafi ekki gert mig róttækari .
" 