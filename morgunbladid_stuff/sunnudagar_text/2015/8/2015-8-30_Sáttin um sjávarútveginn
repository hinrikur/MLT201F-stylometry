Helstu kröfur andstæðinga aflamarkskerfisins í sjávarútvegi eru annars vegar að " allur afli fari á markað " og hins vegar að " banna framsalið " .
Þetta eru ósamrýmanlegar kröfur .
Markaður snýst jú um að geta framselt hlutina .
Það er reyndar misskilningur að afli sé ekki nú þegar á markaði .
Hver sem er getur gert tilboð í fisk upp úr sjó enda er hann allur seldur eitthvert á endanum , en ekki fenginn ríkinu eða étinn af útgerðarmanninum .
Ekki nóg með það .
Sjálfar veiðiheimildirnar eru líka á markaði .
Þær má " framselja " , hvort sem er með leigu eða sölu .
Þeir sem vilja banna " framsalið " eru því að krefjast þess að kerfinu verði lokað og komið í veg fyrir nýliðun og hagkvæmni sem af henni hlýst .
Því má svo ekki gleyma að nánast allar veiðiheimildir á Íslandi hafa þegar skipt um hendur og þannig verið keyptar af núverandi handhöfum þeirra .
Hafi einhvern tímann verið um " gjafakvótakerfi " að ræða er það löngu liðin tíð .
Það er eitt að gagnrýna núverandi stjórn fiskveiða við Ísland og hamra sífellt á því að um hana sé ekki sátt .
Hitt er svo annað að finna kerfi sem meiri sátt væri um .
Mér sýnist nánast óteljandi hugmyndir á kreiki um hvað ætti að koma í staðinn fyrir núverandi fyrirkomulag .
Eru menn vissir um að meiri sátt væri um einhverja þeirra ? Þá kunna einhverjar að þykjast hafa svar við því með því að " vísa málinu til þjóðarinnar " með þjóðaratkvæðagreiðslu .
Þeir sem telja sjávarútvegsmál henta vel í einhvers konar þjóðaratkvæðagreiðslu verða þá einnig að svara því hve marga kosti og útfærslur ætti að tilgreina á atkvæðaseðlinum .
Þegar á allt er litið er íslenskur sjávarútvegur þó rekinn með hagnaði en ekki á ríkisstyrkjum eins og víða annars staðar .
Hann greiðir alla almenna skatta og einnig sérstaka með veiðigjaldi .
Fjöldi manna sem starfar við greinina , margir blessunarlega mjög tekjuháir , greiðir einnig skatta , því hærri sem tekjurnar eru meiri .
Ekki verður betur séð en að með aflamarkskerfinu hafi jafnframt tekist að koma í veg fyrir ofveiði og hrun fiskistofnanna við Ísland , ólíkt því sem gerist almennt í heiminum .
Verðmæti aflaheimilda er beintengt því að veiðum sé stillt í hóf .
Því betur sem útgerðarmenn ganga um auðlindina , þeim mun verðmætari verða aflaheimildir þeirra .
Sigríður Ásthildur Andersen sigga@sigridurandersen.is 