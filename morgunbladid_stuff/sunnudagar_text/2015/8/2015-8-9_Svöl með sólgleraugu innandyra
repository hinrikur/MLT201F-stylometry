Dóra Dúna Sighvatsdóttir starfar sem atburðastjóri ( e. event manager ) í Kaupmannahöfn .
Hún hefur búið þar í sjö ár en býr eins og er á Íslandi og starfar í fjölskyldufyrirtækinu og fatabúðinni Gottu á Laugavegi .
Dóra Dúna hefur rokkaðan stíl og er alltaf töff til fara .
Gunnþórunn Jónsdóttir gunnthorunn@mbl.is Hvernig myndir þú lýsa þínum fatastíl ? Fatastíllinn minn er einfaldur og laus við allt óþarfa glingur .
Ég er oft skömmuð fyrir að vera ekki nógu mikið í lit en það mun seint breytast .
Hvaða þekkta andlit finnst þér hafa flottan stíl ? Patti Smith er án efa mesti töffari sem ég veit um og ég ætla að verða alveg eins og hún ! Hvað hefur þú í huga þegar þú skoðar eða kaupir ný föt ? Ég spái rosalega mikið í notagildið og hversu þægileg fötin eru .
Það skiptir mig miklu máli að mér líði vel , ég á það t.d. til að fá mikla innilokunarkennd í fötum ef þau eru of þröng nálægt hálsi eða á stöðum þar sem maður þarf að hafa pláss .
Óþægilegur fatnaður getur komið mér í urrandi vont skap og eyðilagt heilan dag ! Hvert er uppáhaldstrendið þitt þessa dagana ? Að vera með sólgleraugu innandyra ! Áttu uppáhaldsflík ? Gullleðurjakkinn minn sem ég keypti í vintage-búð í New York fyrir mörgum árum , hann var notaður í mynd eftir Woody Allen .
Hann er svo fallegur að hann hangir alltaf á herðatré uppi á vegg hjá mér sem nokkurs konar listaverk .
Hvað stenstu ekki að kaupa þótt þú eigir nóg af því ? Yfirhafnir , maður á aldrei nóg af þeim á Íslandi .
Hefur stíllinn þinn breyst í gegnum árin ? Ég flutti frá Vestmannaeyjum til Reykjavíkur þegar ég var 14 ára og þá var ég bara alltaf í ljósbláa leðurjakkanum mínum með Nike-svitabandið um ennið en svo þegar ég byrjaði í Menntaskólann við Hamrahlíð fór ég að þróa eitthvert mjög skemmtilegt ömmulúkk , í síðum prjónapilsum og tátiljum .
En svo þegar ég flutti t.d. til Kaupmannahafnar frá Íslandi til þess að opna skemmtistaðinn Jolene var ég fyrstu árin hverja einustu helgi í vinunni í megaháum hælaskóm og með hárlengingar .
Ég er ekki alveg viss hvað gerðist en stíllinn minn hefur breyst mikið síðan .
Hverju myndir þú aldrei klæðast ? Kjól eða pilsi .
Hvað er á óskalistanum ? Ég er alltaf á leiðinni að fá mér nýjan hatt úr JÖR .
Áttu einhverja uppáhaldshönnuði eða – merki ? Danski fatahönnuðurinn Asker Juel Larsen hefur verið að trylla allt upp á síðkastið .
Hann er ögrandi , notar mikið leður og óvenjuleg munstur .
Svo erAlexander Wang snillingur í að hanna snið sem passa ótrúlega vel við mig .
Hvaða flík sérðu mest eftir að hafa keypt ? Hef aldrei séð eftir neinum kaupum ! Hver eru þín bestu kaup hingað til ? Mótorhjólaleðurstígvélin mín sem ég hef átt og notað síðustu 10 árin sem fást ennþá hjá sama gamla leðursmiðnum á Studiestræde í Kaupmannahöfn .
Það eru komin göt á þau og þau hafa oft sungið sitt síðasta en ég neita að hætta að nota þau og hef látið laga þau fyrir margfalt virði þeirra .
