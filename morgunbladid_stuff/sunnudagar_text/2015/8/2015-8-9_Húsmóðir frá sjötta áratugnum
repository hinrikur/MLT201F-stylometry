Hvernig tilfinning er að fá titilinn dragdrottning Íslands ? Það er ótrúlega spennandi .
Ég er svo sáttur og stoltur af sjálfum mér og ég hlakka til að gera eitthvað skemmtilegt með titilinn .
Hvað þarf til að verða dragdrottning ? Ég mundi segja að sjálfstraust sé númer eitt , tvö og þrjú .
Og glimmer .
Sjálfstraust , glimmer og eiginleikinn að skemmta fólki .
Það er það sem þetta snýst um fyrir mér .
Hvað gerir maður í þessari keppni ? Maður skemmtir fólki .
Maður er með þriggja til fjögurra mínútna atriði og það má í rauninni gera hvað sem er , til dæmis gera látbragðsleik við lag eða tala beint við áhorfendur .
Það er alltaf verið að horfa á hvernig framkoman er á sviði .
Ertu skemmtilegt atriði ? Ertu flott dragdrottning eða -kóngur ? Ertu allur pakkinn ? Hvernig var atriðið þitt ? Ég var húsmóðir frá sjötta áratugnum sem fékk nóg af eiginmanninum sínum , skaut hann í hausinn og braust út sem svona " burlesque cabaret " dansari .
Ég tók lagið " It ' s Oh So Quiet " með Björk .
Það var ótrúlega gaman og salurinn trylltist .
Hvað er drag ? Frá mínu hjarta mundi ég segja að drag sé leið til að tjá sig á annan hátt , til að skapa karakter og stemningu sem væri erfitt að gera öðruvísi .
Í grunninn er þetta spurning um að geta farið lengra en maður gæti annars og þegar öllu er á botninn hvolft snýst þetta um að skemmta fólki .
Hvað gerirðu þegar þú ert ekki að taka þátt í dragkeppnum ? Ég er í Margmiðlunarskólanum og stefni á að fara í tölvuleikjahönnun .
Ég vinn líka í Borgarleikhúsinu við að þjónusta gesti .
Ég er mikill áhugamaður um leikhúsið og mér finnst drag sameina allt það sem ég elska við leikhús ; persónusköpunina , búningahönnunina , gleðina og allt saman .
Hvar verður þú á Gay Pride ? Í gleðigöngunni verð ég með hinum dragdrottningunum og -kóngunum úr keppninni og við ætlum að ganga og dansa og hafa gaman .
Hveturðu fólk til að skella sér í drag á Gay Pride ? Ég mundi klárlega segja fólki að prufa það .
Ég mundi samt ekki neyða neinn til þess því að sumum finnst þetta óþægilegt .
En þetta getur verið svo gaman ef þú leyfir þér að sleppa þér aðeins .
Ég held ég hafi aldrei mætt neinu mótlæti .
Fólk dýrkar þetta .
Ég vara samt við klisjunni , þessari týpu sem er tík á djamminu og er ekki skemmtileg nema í tvær mínútur , og hvet fólk til að vera frumlegt og jákvætt .
