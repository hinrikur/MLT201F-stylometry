Ræst er af stað í 32. sinn í Reykjavíkurmaraþoni laugardaginn 22. ágúst .
Fyrsta Reykjavíkurmaraþonið var haldið árið 1984 .
Á áttunda og níunda áratugnum hafði orðið ákveðin vakning í almenningsíþróttum og fleiri voru farnir að þora að reima á sig hlaupaskó , þótt það þætti enn frekar skrýtið að sjást skokkandi á götum úti .
214 sálir höfðu nægt hugrekki til að skrá sig í hlaupið í fyrsta sinn sem það fór fram en strax árið eftir átti sá hópur eftir að ríflega tvöfaldast .
Í hlaupinu 1985 tóku 506 manns þátt .
Veldisaukningin hélt áfram og árið 1986 voru 1.034 hlauparar skráðir til leiks í Reykjavíkurmaraþon .
Frá árinu 1984 til ársins 1992 var stysta vegalengd sem hægt var að hlaupa 7 kílómetrar og flestir voru skráðir í þá vegalengd .
Árið 1993 var 10 kílómetra hlaup tekið upp en einnig boðið upp á 3 kílómetra til að fá fleiri með .
Tíunda árið sem hlaupið var haldið , árið 1993 , voru þátttakendurnir orðnir 3.590 , þar af voru 1.949 manns skráðir í 3 km hlaup .
Á árunum 1993 til ársins 2005 voru skráðir þátttakendur á bilinu 2.600 til 4.300 og rokkaði fjöldinn upp og niður milli ára .
Sprenging í þátttöku varð síðan árið 2006 en þá virðist sem sannkallað hlaupaæði hafi gripið um sig og yfir 10 þúsund manns voru skráðir í Reykjavíkurmaraþon .
Raunverulega skýringin er sú að það ár var Latabæjarhlaupi bætt við en í því hlupu 4.416 börn .
Fækkað í Latabæjarhlaupi Fjöldi þátttakenda hefur vaxið ár frá ári frá árinu 2006 en mest fjölgun hefur orðið í lengri vegalengdum , 10 km , hálfu og heilu maraþoni .
Latabæjarhlaupið hefur dalað en árið 2013 tóku 2.706 börn þátt sem er mun minna en þegar farið var af stað með hlaupið .
Heildarfjöldi þátttakenda í Reykjavíkurmaraþoni fór yfir 15 þúsund í fyrra og virðist verða svipaður í ár .
Þegar hlaupið byrjaði var orðið trimm gjarnan notað yfir þá athöfn að hlaupa á götum úti .
Og reyndar var orðið notað yfir margs konar hreyfingu almennings .
Trimmgallar komust í almenna eigu og nutu vinsælda .
Önnur og teygjanlegri efni hafa nú tekið yfir í hlaupaheiminum og ekki dugir lengur að afhenda hlaupurum í Reykjavíkurmaraþoni bómullarboli líkt og gert var til að byrja með .
Glansgallar , apaskinnsgallar , krumpugallar , bómullargallar og annar fyrirmyndar trimmfatnaður má sín auk þess lítils á móti nýrri tegundum sem " anda " og falla þétt að líkamanum .
Engum blöðum er þó um það að fletta að ákveðinn söknuður er að trimmgöllum níunda áratugarins .
eyrun@mbl.is .
