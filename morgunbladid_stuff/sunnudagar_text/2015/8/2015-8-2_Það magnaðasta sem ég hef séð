Húðvörur úr Bioeffect-vörulínu íslenska fyrirtækisins Sif Cosmetics , dótturfyrirtækis Orf líftækni , hafa vakið talsverða athygli síðan þær komu á markað fyrir fáeinum árum , ekki síst svokallaðir EGF-húðdropar , en vörurnar þykja einstakar á heimsvísu .
Liggur galdurinn m.a. í vinnslu EGF-frumuvakans ( e. epidermal growth factor ) , vaka sem er að finna í húðinni og örvar þar fjölgun , vöxt og sérhæfingu frumna en frumuvakinn sem notaður er í Bioeffect-vörurnar er framleiddur í fræi byggplöntu .
Fyrr í sumar kom hingað til lands þekktur bandarískur húðlæknir , dr. Ronald Moy , en hann hefur síðustu ár gert rannsóknir á virkni EGF-frumuvakans frá Orf líftækni .
Dr. Moy er fyrrverandi formaður samtaka bandaríska húðlækna .
Ekki sambærilegt við neitt annað " Ein af rannsóknum mínum á EGF-frumuvakanum hefur þegar verið birt en hinar tvær verða birtar fljótlega , " segir dr. Moy .
" Ein rannsóknin var um poka undir augum , önnur var um marbletti á eldra fólki ( e. senile purpura ) og sú þriðja um ör eftir bólur .
Öll þessi húðsvæði eiga það sameiginlegt að vera mjög þunn .
Til dæmis batnar útlit poka undir augum ef hægt er að þykkja húðina , því þá strekkist á henni .
Þetta gildir líka um hin þunnu húðsvæðin .
" Dr. Moy sýndi fram á það að átta vikna notkun EGF-frumuvaka á marbletti eldra fólks hafði þau áhrif að húðin á marða svæðinu þykknaði en húðþykktin var mæld með óm-mælingum .
" Alls staðar í heiminum – nema hér – er þessi frumuvaki framleiddur með líftæknilegum aðferðum úr E. coli bakteríum .
Vísindamennirnir hér hugsa allt öðruvísi og vinna frumuvakann úr byggi í stað baktería , sem gerir það að verkum að íslenski EGF-frumuvakinn er stöðugri og án endotoxína , sem geta leitt til óstöðugleika .
Ég hef komið víða við og starfað sem húðlæknir í þrjátíu ár en íslenski EGF-frumuvakinn og áhrif hans eru það magnaðasta sem ég hef séð hingað til .
Það er í raun ekki hægt að bera hann saman við neitt , þessar niðurstöður eru t.d. mun betri en það sem sést eftir meðferð með retinoic-sýru , " segir dr. Moy .
Lítil vísindi á bak við flestar húðvörur En nú þegar nýjar húðvörur koma á markað svo til daglega og lofa allar kraftaverki , er þá ekki eðlilegt að neytendur séu tortryggnir í garð húðvara á borð við EGF-vörurnar ? " Jú , það er það , " segir dr. Moy .
" En sannleikurinn er sá að 99% húðvara hafa engin vísindi eða rannsóknir á bak við sig – húðvörur með andoxunarefnum hafa til dæmis notið vinsælda , en þar á bak við eru enn engin raunveruleg , traust vísindi heldur mestmegnis kenningar .
Sumar húðvörur eru síðan eingöngu prófaðar á dýrum en ekki mönnum og það er einfaldlega ekki sambærilegt , " segir húðlæknirinn og bætir því við að fyrir utan EGF-frumuvakann sé retinoic-sýra það efni sem hvað mestar rannsóknir liggja á bak við .
" En þegar litið er nánar á þær rannsóknir , þá kemur í ljós að meirihluti fólks upplifir óþægindi í húð við notkun og eftir tólf vikna notkun er árangurinn oft lítill .
Þetta eru ekki alvöru niðurstöður , eins og það sem við sjáum með EGF-frumuvakanum .
Auðvitað er ódýrara og auðveldara fyrir snyrtivörufyrirtæki að nota efni í húðvörur sem hafa í raun litla virkni heldur gefa fyrst og fremst raka .
Frumuvakinn er dýr , en hann virkar .
Framtíð snyrtivara liggur í genakremum , að mínu mati , og EGF-frumuvakinn virkar einmitt á genin .
" Dr. Moy er bjartsýnn á framtíð íslenskra rannsókna á þessu sviði og býst við því að fleiri frumuvakar eða vaxtarþættir muni verða uppgötvaðir á næstunni .
Sólarvörn og viðgerðarensím Dr. Moy gefur lesendum tvö góð ráð til að bæta húðheilsu sína .
– Rannsóknir sýna að flestallir verða fyrir húðskemmdum vegna geisla sólar , jafnvel á kvöldin og nóttunni .
Skemmdirnar verða á erfðaefni húðfrumnanna en þær er hægt að fyrirbyggja eða minnka líkur á með því að nota sólarvörn daglega , líka á kvöldin og inni við .
– Húðvörur með DNA-viðgerðarensímum segir dr. Moy að geti lagað DNA-skemmdir í húðfrumum vegna sólargeisla og þannig komið í veg fyrir húðkrabbamein .
Kremin koma auk þess í veg fyrir þynningu húðarinnar .
Dr. Moy mælir með notkun slíkra krema að kvöldi til .
