Þýska flug- og geimrannsóknarmiðstöðin , DLR , hefur á ný hafið vinnu að geimflugvél sem gæti farið frá Evrópu til Ástralíu á 90 mínútum .
Áætlanir um slíkt hafa legið í skúffunni svo áratugum skiptir en nú er stefnt á tilraunaflug innan næstu tuttugu ára , samkvæmt því er fram kemur á tæknivefnum Ars Technica .
Miðað er að því að í flug- eða geimvélinni kæmust fyrir hundrað farþegar .
Vélin myndi komast á loft með aðstoð utanáliggjandi eldflaugar , rétt eins og gömlu geimför NASA , en utanáliggjandi eldflaugin yrði fjölnota , útbúin eigin vængjum og sótt af öðru loftfari eftir notkun .
Vélin sjálf myndi lenda á áfangastað eins og venjuleg flugvél , eftir að hafa svifið fyrir ofan miðhvolfið á 6,4 kílómetra hraða á sekúndu .
Fjöldi fólks sem myndi nýta sér slík flug er takmarkaður en Martin Sippel , sem stýrir vinnunni í kringum hönnun vélarinnar , telur það ekki koma að sök .
Markaðurinn sé vaxandi auk þess sem tilgangur vélarinnar yrði margþættur .
Má þar nefna að vélina mætti nota til að flytja gervitungl og ýmsan annan búnað út í geim .
Hann telur einn helsta hvatann bak við verkefnið vera framleiðslu fjölnota eldflauganna , sem gætu minnkað kostnað annarra geimferða umtalsvert .
