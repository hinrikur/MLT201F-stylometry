Ég verð að viðurkenna að ég á engar sérstakar " uppáhaldsbækur " en sumar bækur eru minnisstæðari en aðrar .
Death with Interruptions eftir portúgalska Nóbelshöfundinn José Saramago er ein af þeim .
Bókin gerist í óþekktu landi og í óþekktum tíma , þar sem fólk hættir einn daginn að deyja .
Það er mikil ánægja með þetta í fyrstu hjá fólkinu en síðan fara vandamálin að láta á sér kræla .
Það sem mér finnst skemmtilegt við Saramago er það hvernig hann fær " altæka " hugmynd og glímir svo við hana í textanum .
Þetta er ekki ósvipuð hugmynd og í annarri þekktri sögu eftir hann , Blindu , þar sem fólk fer skyndilega og af ókunnum ástæðum að missa sjónina , hvert á fætur öðru .
Önnur bók sem gleymist ekki svo auðveldlega er Undirstaðan eftir Ayn Rand .
Mig dauðlangar að lesa hana aftur , þó að ég hafi byrjað á henni í þrígang á sínum tíma .
Bókin er á annað þúsund blaðsíður og því hrýs mér hugur við því að byrja aftur , enn sem komið er .
Ljóðabókin Aðflutt landslag eftir Svein Ingva Egilsson fannst mér frábær þegar ég las hana á sínum tíma , eftir að hafa heyrt höfundinn lesa upp úr henni árið sem hún kom út , og bókum Einars Kárasonar um Sturlungu er ég mjög hrifinn af , þar sem þær opnuðu augu mín fyrir þessum tíma , Sturlungaöldinni , hvernig lífið var mögulega á þessum tíma og hvernig þessir atburðir atvikuðust .
Norwegian Wood eftir Haruki Murakami er eftirminnileg , hafandi búið í Japan , og einnig bókin What Everybody Is Saying , sem er skrifuð af sérfræðingi í að lesa í líkamstjáningu fólks .
Að lokum verð ég að minnast á rafrænu skissubókina mína í Samsung Note-símanum mínum , en hún er í talsverðu uppáhaldi , þó að efnið þar sé misgott eins og gerist og gengur .
