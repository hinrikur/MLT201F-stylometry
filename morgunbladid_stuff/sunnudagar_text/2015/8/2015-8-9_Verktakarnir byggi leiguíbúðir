Á dögunum auglýsti Mosfellsbær til úthlutunar fjölbýlishúsalóðir við Þverholt 21-23 og Þverholt 27-29 , sem eru staðsettar í hjarta bæjarins .
Þarna er gert ráð fyrir alls 40 íbúðum þar af 30 til útleigu .
Þar hangir á spýtunni að þeir verktakar sem munu byggja á lóðunum skuli starfa með fasteignafélögum sem annast myndu útleigu eignanna .
" Hér í Mosfellsbæ hefur að undanförnu verið talsverð eftirspurn eftir fjölbýlishúsalóðum .
Þær lóðir sem eru á nýbyggingarsvæði í Helgafellslandinu seldust upp fyrir ári .
Einnig er í Mosfellsbæ sem og annars staðar á höfuðborgarsvæðinu erfitt ástand á leigumarkaðnum , það er mun meiri eftirspurn en framboð .
Þannig að það má segja að verið sé að bregðast við hvoru tveggja með úthlutun þessara lóða , " segir Jóhanna Björg Hansen , bæjarverkfræðingur í Mosfellsbæ .
" Ungt fólk sem er að flytja úr foreldrahúsum en vill eða getur ekki fest sér eign þarf að hafa valkost .
Það vill gjarnan halda sig við sinn heimabæ og við viljum að hér sé fjölbreytni á húsnæðismarkaðnum , " segir Jóhanna .
Leiguíbúðirnar segir hún yfirleitt verða á bilinu 2-4 herbergja .
Það er þægileg stærð fyrir til dæmis þá sem eru að hefja búskap .
Verktakar hafa frest fram í september til að leggja inn tilboð með útlistunum á áformum sínum .
