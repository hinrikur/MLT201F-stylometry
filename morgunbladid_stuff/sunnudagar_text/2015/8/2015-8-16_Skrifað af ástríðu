Fyrir stuttu kom út á íslensku skáldsagan Framúrskarandi vinkona eftir ítalska rithöfundinn Elenu Ferrante í þýðingu Brynju Cortes Andrésdóttur .
Bókin sú er fyrsti hluti fjórleiks sem kenndur hefur verið við ítölsku borgina Napólí , enda gerast bækurnar þar meðal alþýðufólks og fátæklinga á sjötta áratug síðustu aldar , segja sögu af daglegu lífi og daglegri glímu við þau vandamál sem fylgja því að vera fátækur , valdalaus og , ekki síst , því að vera kona .
Bækurnar í fjórleiknum eru L ' amica geniale , sem kom út 2011 , Storia del nuovo cognome , sem kom út 2012 , Storia di chi fugge e di chi resta , sem kom út 2013 , og svo Storia della bambina perduta , sem kom út á síðasta ári , en í ítalskri útgáfu teljast þær fyrsta til fjórða bindi af L ' amica geniale .
Allar bækurnar hafa komið út á ensku , en Framúrskarandi vinkona er sú fyrsta í fjórleiknum sem gefin er út á íslensku og eins fyrsta bók Elenu Ferrante sem gefin er út hér á landi .
Bækur þarfnast ekki höfundar Fyrsta skáldsaga Elenu Ferrante kom út fyrir þrettán árum , og vakti enga teljandi athygli , en smám saman barst hróður hennar víðar og segja má að með Napolí-bókunum hafi hún orðið heimsþekkt því fátt hefur verið meira rætt víða en bækurnar fjórar á menningarsíðum dagblaða og tímarita .
Gekk svo langt að sumstaðar hefur Elena Ferrante verið kölluð besti núlifandi rithöfundur Ítalíu og í tímaritinu Economist var hún sögð besti samtímahöfundur sem lesendur blaðsins hefðu líka ekki heyrt getið .
Við það hefði Economist mátt bæta : ...
og sem enginn hefur séð , því það veit enginn , eða í það minnsta mjög fáir , hver Elena Ferrante er , hvernig hún lítur út , hvar hún á heima , eða yfirleitt nokkuð um hana .
Málið er nefnilega að hún skrifar undir dulnefni , engar myndir eru til af henni og hún veitir aldrei viðtal augliti til auglitis og reyndar ekki heldur í síma .
Að því sögðu eru menn almennt sammála um að hún sé vissulega ítölsk kona sem alist hafi upp eða búið um tíma í Napólí og þá líklega á þeim tíma sem hún rekur í bókunum – en annað gæti svo sem komið á daginn .
Leyndin yfir Elenu Ferrante er ekki ný af nálinni , í bréfi sem hún skrifaði útgefanda sínum 1991 , skömmu áður en fyrsta bók hennar var gefin út , segist hún ekki munu taka þátt í neinni kynningu á bókinni : " Ég hef þegar lagt nóg í þessa löngu sögu : Ég skrifaði hana .
Ef eitthvað er spunnið í bókina þá hlýtur það að vera nóg ...
ég held að þegar búið sé að skrifa bækur þarfnist þær ekki höfundar síns .
Ef þær hafa eitthvað að segja rata þær á endanum til lesenda ; ef ekki , þá ná þær ekki lengra .
" Ástríða að segja sögur Þó að Elena Ferrante veiti ekki eiginleg viðtöl , tók ég eftir því að hún svaraði skriflegum fyrirspurnum og lét slag standa ; sendi henni nokkrar spurningar og fékk svör eins og rakið er hér fyrir neðan .
– Hvað varð til þess að þú fórst að skrifa ; áttirðu þér tilteknar fyrirmyndir eða var það þörf fyrir tjáningu ? " Ég skrifa af þeirri ástríðu að segja sögur .
Sú ástríða nærist af ánægjunni af lestri og löngun til að finna leið til að vekja þá ánægju .
Ég lærði af að lesa bækur aftur og aftur – ég hef ekki tölu á hve oft ég las Vesalingana án þess að vita nokkuð um Victor Hugo .
" – Fyrsta bók þín , L ' amore molesto , kom út 1992 .
Sástu það fyrir þér að þú væri að hefja feril sem rithöfundur ? " Mér datt aldrei í hug að ég yrði rithöfundur og mér leið ekki eins og útgáfan væri upphaf einhvers .
Víst var ég að skrifa , en ég vann við annað .
Ég hélt reyndar áfram að skrifa en það liðu tíu ár þar til næsta bók kom út .
Þrátt fyrir það sem gefið hefur verið út af bókum mínum er ég aldrei viss um að ég sé með eitthvað í höndunum sem sé þess virði að það sé gefið út .
" Hin raunverulega mynd af höfundinum – Elena Ferrante er dulnefni og ekki er til ævisaga , myndir eða nokkuð það sem fært getur höfundinn nær lesandanum , nú eða blaðmanninum sem er að fjalla um bók eða höfund hennar .
Þetta ætti vitanlega ekki að vera aðalatriði varðandi bók og er reyndar ekki mikilvægt í sjálfu sér , en þegar fjallað er um bækur þínar verður fjarvera þín , ef svo má segja , snar þáttur í umræðunni og jafnvel miðpunktur hennar .
Í ljósi þess að þú hefur sagt að þú viljir að bækurnar tali fyrir sig sjálfar kviknar sú spurning hvort fólk sé að blína um of á nafnleysi höfundar .
" Það er ekki fjarvera mín sem vekur athygli á bókum mínum , athyglin sem bækurnar vekja verða til þess að fjölmiðlar beina sjónum að fjarverunni .
Í stuttu máli sagt þá óttast ég að val mitt sé fyrst og fremst vandamál blaðamanna frekar en lesenda .
Lesendur , ég þar meðtalin , hrífast af forvitnilegri bók og þeirri orku sem stafar af henni .
Er engin mynd af höfundi ? Allt í lagi .
Kemur höfundurinn ekki fram í sjónvarpi ? Allt í lagi .
Lesandinn dregur upp hina raunverulegu mynd af höfundinum .
Ef bókin gengur ekki upp hvers vegna ætti lesandinn þá að hafa hugann við höfund hennar ? Og ef hún gengur upp rís þá ekki höfundurinn upp af textanum eins og andinn í Aladdín stígur upp af lampanum ? Allt felst í bókinni og birtist ef við elskum raunverulega að lesa .
Burtséð frá bókunum mínum hvað er ég ? Kona ekki ósvipuð mörgum öðrum .
Látið höfundana liggja á milli hluta , en elskið það sem þeir skrifa – sé það þess virði .
Og þetta er inntakið í ákvörðun minni .
" – Þú lýstir því í viðtali fyrir stuttu að sú Napólí sem þú lýsir í bókum þínum sé ímynduð borg .
Áttu við að tíminn hafi breytt borg æskunnar og hún sé því ekki til lengur eða það að við séum sífellt að endurvinna minningar okkar ? " Napólí bókanna er hluti af mér sem ég þekki út og inn ; ég kann götuheitin , þekki liti húsanna , verslanirnar og mállýskuna .
Að því sögðu þá þarf hver þáttur raunveruleikans að glíma við sannleik skáldsögunnar , sannleik er sem frábrugðinn því sem finna má í kortaleit Google .
" – Mikið hefur verið rætt um stöðu kvenna í listum undanfarið , hvernig þær eru jaðarsettar og þurfa að hafa hærra en karlarnir til að eftir þeim sé tekið .
Þetta er sérstaklega áberandi í bókmenntaheiminum þar sem auðveldara er fyrir karla að fá bækur út gefnar og líklegra er að bækur eftir karla fái umfjöllun og séu verðlaunaðar en bækur kvenna .
Þrátt fyrir það benda kannanir til þess að konur séu hærra hlutfall lesenda .
Það eru líka viðtekin sannindi í útgáfuheiminum að karlar lesa bækur eftir karla en konur lesa bækur eftir alla og eins að karlar lesa síður bækur þar sem söguhetjan eða söguhetjur eru konur .
Í Napólíbókunum eru konur aftur á móti í aðalhlutverkum .
" Mig langaði til að segja frá vináttu tveggja kvenna og því hlutu tvær konur að verða þungamiðja sögunnar .
Hvað það varðar að konur séu meirihluti bóklesenda , þá er það vissulega satt en það hefur ekki bætt stöðu þeirra kvenna sem skrifa bækurnar .
Þó að til sé rík kvennabókmenntahefð þá eiga bækur eftir konur á brattann að sækja .
Eða , kannski er réttara að segja að þær séu metnar á sínum verðleikum en þá sem bækur kvenna fyrir konur , það er eins og ekki sé hægt að bera þær saman við aldagamla karllæga bókmenntahefð .
Það er ríkjandi viðhorf , líka viðhorf margra kvenna , að miklar bókmenntir séu ritaðar af körlum .
Það er vissulega rétt að alla jafna lesa karlar ekki bækur eftir konur , kannski vegna þess að þeir telja slíkan lestur draga úr karlmennsku sinni , en það á í raun við ótal önnur svið mannlífsins .
" Skrifa það sem ég vil þegar ég vil – Napólíbækurnar eru fjórar , var það eitthvað sem þú sást fyrir eða óx sagan í höndunum á þér ? " Ég hef alltaf haft að leiðarljósi að saga eigi að rúmast í einu bindi , en að því sögðu þá veit ég ekki hversu margar síður ég þarf til að segja hverja sögu þegar ég byrja að skrifa .
Sjálf vinnan þvælist ekki fyrir mér , ég er sátt við það að sagan flæði áfram á hverja síðuna af annarri , enda er það merki um það að hún birtist áreynslulítið og það er það sem skiptir máli .
Síðan fer ég yfir það sem ég hef skrifað og hendi ríflega helmingnum af því , sker niður með skurðhníf eða exi eftir því sem við á .
Það dugði þó lítið með Framúrskarandi vinkonu þó að ég hafi verið dugleg að skera burt allan óþarfa og allt sem gekk ekki upp .
Á endanum varð ég að sætta mig við að sagan rúmaðist ekki í einni bók og því spannar sagan , sem er knöpp í sjálfri sér , fjögur ábúðarmikil bindi .
" – Í umfjöllun um bækur þínar , sérstaklega söguna af Elenu og Lilu , hafa fallið stór orð og þú hefur meðal annars verið nefnd mikilvægasti rithöfundur þinnar kynslóðar .
" Alla jafna er því svo farið að lofsamlegri umfjöllun fylgir harkaleg og öfugt .
Eftir tuttugu ára skrif hef ég gefið alla þrá eftir velgengni upp á bátinn og hætt að amast við óláni .
Ég skrifa það sem ég vil þegar ég vil og gef aðeins út þegar mér sýnist að bókin geti ratað til lesenda ein síns liðs .
Annars læt ég hana liggja í skúffunni .
" 