Þú borðar hollan morgunmat og hádegismat , stenst freistinguna að fara í sjálfsalann í þrjúkaffinu og færð þér í staðgóðan kvöldmat .
Síðan ferðu út í kokkteila eða vínglas með kunningjum að kvöldinu til ...
og allt í einu verður óholli maturinn á barnum einstaklega freistandi og þú veist ekki af fyrr en nokkrum skömmtum af hinu og þessu snakkinu hefur verið sporðrennt .
Líklegt er að þessi atburðarás hljómi kunnuglega fyrir mörgum , vínandinn spyr ekki um viljastyrk og hefur meira að segja áhrif á það hversu mikil áhrif matarlykt hefur á mannsheilann .
Það er gaman að fá sér gott vínglas í góðum félagsskap en hvernig má komast hjá því að setja mataræðið á annan endann í leiðinni ? Í fyrsta lagi er það mikill misskilningur að halda í við sig í mataræði yfir daginn ef gert er ráð fyrir drykkju um kvöldið .
Ekki er nóg með að áfengi fari almennt verr í fólk á fastandi maga heldur eru einnig meiri líkur á því að freistingarnar heilli ef maður er svangur fyrir .
Það er líka augljóslega gott að stilla drykkjunni í hóf og sumum hentar vel að ákveða fyrir fram hversu marga drykki þeir hyggjast fá sér yfir kvöldið .
Milli drykkja er einnig gott að fá sér vatnsglas .
Það getur verið ágætt að borða eitthvað um leið og drukkið er – en þá verður að velja vel .
Þeir allra hörðustu geta jafnvel haft sitt eigið snakk meðferðis – poki af ósöltuðum hnetum kemur sér oft vel .
Að lokum má nefna það að freistingarnar bíða oft þegar heim er komið – þá er sniðugt að hafa þar tilbúið hollt snakk sem hægt er að grípa í .
