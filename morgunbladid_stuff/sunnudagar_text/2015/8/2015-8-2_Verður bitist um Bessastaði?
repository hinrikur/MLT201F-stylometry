Eitt ár er um helgina þangað til nýr forseti tekur við embætti á Íslandi .
Eða ekki .
Núverandi forseti hefur nefnilega ekki lýst því yfir enn hvort hann hyggist bjóða sig fram til að gegna embættinu áfram .
Stjórnmálafræðingur telur minni líkur á því að Ólafur Ragnar Grímsson bjóði sig fram nú en síðast en ekki megi útiloka það .
Dragi hann sig í hlé gætu margir stigið fram .
Fastlega má gera ráð fyrir því að Ólafur Ragnar Grímsson tilkynni í nýársávarpi sínu til þjóðarinnar hvort hann hyggst gefa kost á sér til áframhaldandi veru á Bessastöðum .
Á nýársdag 2012 túlkuðu flestir orð hans á þann veg að hann hygðist láta staðar numið en það reyndist misskilningur .
Ólafur Ragnar fór fram í fimmta sinn og vann öruggan sigur .
Ólafur Ragnar er þegar orðinn þaulsætnastur allra í embætti .
Fimmta kjörtímabili hans lýkur á næsta ári .
Ásgeir Ásgeirsson ( 1952 til 1968 ) og Vigdís Finnbogadóttir ( 1980 til 1996 ) sátu í fjögur kjörtímabil hvort , Kristján Eldjárn í þrjú ( 1968 til 1980 ) og Sveinn Björnsson lést áður en öðru kjörtímabili hans lauk ( 1944 til 1952 ) .
Síðustu forsetakosningar , árið 2012 , voru þær fyrstu þar sem sitjandi forseti fær alvöru mótframboð , en Þóra Arnórsdóttir , ritstjóri Kastljóssins í Ríkissjónvarpinu , bauð sig þá fram gegn Ólafi Ragnari .
Þóra fékk ríflega 33% greiddra atkvæða sem hlýtur að teljast ljómandi góð kosning .
Niðurstaðan var þó vonbrigði fyrir Þóru og stuðningsmenn hennar en hún hafði mælst með enn meira fylgi í skoðanakönnunum í aðdraganda kosninganna .
Það var mál manna að Þóra hefði farið halloka í sjónvarpskappræðum gegn Ólafi Ragnari og velta má fyrir sér hvort einhver " alvöru " frambjóðandi leggi í að skora hann á hólm á næsta ári gefi hann áfram kost á sér .
Auðveldara getur reynst að verja embættið en sækja .
Ólafur Ragnar hefur verið umdeildur forseti en eigi að síður hafa vinsældir hans verið nokkuð stöðugar gegnum árin , ef undan eru skilin eftirmál efnahagshrunsins .
Grétar Þór Eyþórsson , stjórnmálafræðingur og prófessor við Háskólann á Akureyri , segir erfitt að átta sig á því hvort Ólafur Ragnar komi til með að bjóða sig fram aftur .
" Það eina sem hægt er að reikna út með Ólaf Ragnar er það að hann er óútreiknanlegur , " segir Grétar í léttum tón .
Aldurinn vegur þyngra Ólafur Ragnar er orðinn 72 ára og Grétari þykir einsýnt að aldur hljóti að vega þyngra en áður þegar hann tekur ákvörðun sína að þessu sinni .
" Aldurinn talar ekki beinlínis með honum , Ólafur Ragnar yrði 77 ára við lok næsta kjörtímabils .
Á móti kemur að hann virkar heilsuhraustur .
Við skulum ekki gleyma því að mikil ferð hefur verið á Ólafi Ragnari í embætti , oft á tíðum vængjasláttur .
Hann er ekki maður sem vill sitja kyrr og gera ekki neitt .
Þess vegna þarf hann að vera sannfærður um að honum endist þrek í fjögur ár til viðbótar .
" Fyrir kosningarnar 2012 vísaði Ólafur Ragnar til óvissu varðandi stjórnskipun landsins þegar hann rökstuddi þá ákvörðun sína að bjóða sig fram aftur .
Grétar sér ekki að slík rök eigi við að þessu sinni , nema eitthvað óvænt komi upp á í vetur .
" Það er mjög ólíklegt að farið verði í mikla stefnubreytingu í stjórnarskrármálum á næstunni .
Alla vega ætti ekki að þurfa sérstaka vakt á Bessastöðum af þeim sökum .
" Að þessu sögðu telur Grétar minni líkur nú en síðast á því að Ólafur Ragnar bjóði sig fram .
Það sé þó alls ekki hægt að útiloka það .
En hverjir eru líklegir til að gefa kost á sér í forsetakjörinu næsta vor ? Nokkuð hefur verið rætt um konu en yngsta kynslóð Íslendinga man ekki annað en karl á forsetastóli .
Þóra Arnórsdóttir lýsti því yfir eftir ósigurinn síðast að hún hefði ekki hug á að bjóða sig fram aftur .
Annað hefur ekki komið fram .
Nafn Katrínar Jakobsdóttur , formanns Vinstrihreyfingarinnar – græns framboðs , hefur líka verið nefnt í þessu sambandi .
Hún hefur hvorki tekið afstöðu af né á , alltént ekki opinberlega .
Þá hefur nafn Rögnu Árnadóttur , fyrrverandi dómsmálaráðherra , borið á góma .
Af þessum þremur konum þykir Grétari Þóra líklegust til að velgja Ólafi Ragnari undir uggum .
Hún hafi fengið góða kosningu síðast og gæti mögulega lagt forsetann nú .
" Þóra fékk næstum því jafnmikið fylgi 2012 og Vigdís Finnbogadóttir 1980 .
Gleymum því ekki .
" Hann á vont með að sjá Katrínu bjóða sig fram gegn Ólafi Ragnari og Ragna sé orðin umdeildari en áður vegna starfa sinna hjá Landsvirkjun og aðkomu að flugvallarmálum .
" Ragna er ekki eins hlutlaus og hún var enda fer minna fyrir henni í umræðunni nú en áður , " segir Grétar .
Persóna en ekki kyn Spurður hvort eðlilegt sé að karl og kona skiptist á að gegna embætti forseta Íslands segir Grétar ekki heilladrjúgt að stýra málum þannig .
Framboð hljóti að snúast um persónur en ekki kyn .
Nafnið sem oftast hefur líklega verið nefnt í sambandi við forsetaframboð á næsta ári er Jón Gnarr , ritstjóri innlends efnis hjá 365 miðlum og fyrrverandi borgarstjóri .
Hann hefur á hinn bóginn lýst því yfir að hann hafi ekki áhuga á embættinu , í það minnsta ekki að sinni .
Fastlega má þó reikna með að stuðningsmenn Jóns láti á vilja hans reyna einhvern tíma á komandi vetri .
Ákveði Ólafur Ragnar að draga sig í hlé segir Grétar ljóst að mun fleiri komi til með að hugsa sér til hreyfings en ella og slagurinn um embættið gæti auðveldlega staðið milli fleiri en tveggja frambjóðenda .
" Við skulum hafa í huga að sterkir kandídatar hafa oft komið seint fram , gott dæmi um það er Ólafur Ragnar Grímsson árið 1996 .
Það getur því margt gerst á skömmum tíma .
" Á því leikur enginn vafi að Ólafur Ragnar hefur breytt forsetaembættinu í sinni tíð .
Hann hefur látið mun meira til sín taka en forverar hans , ekki síst á pólitíska sviðinu .
Nægir þar að nefna beitingu neitunarvaldsins samkvæmt sextándu grein stjórnarskrárinnar .
Gjörningur sem þótti óhugsandi áður .
Pólitískur undirtónn Grétari þykir ekki ólíklegt að stemning gæti orðið fyrir manni sem ekki er eins umdeildur og Ólafur Ragnar á næsta ári , svo sem úr menningar- eða fræðasamfélaginu .
" Á móti kemur að þjóðin vill greinilega hafa málskotsréttinn og gæti því viljað forseta sem hikar ekki við að beita honum .
Fyrir vikið er ekki útilokað að kosningabaráttan næsta vor verði með pólitískari undirtón en oftast áður .
Við fengum reyndar forsmekkinn af því 2012 .
" Grétari þykir líklegt að Ólafur Ragnar tilkynni ekki ákvörðun sína fyrr en í nýársávarpinu og eftir það komi til með að hitna hratt í kolunum .
Hvort sem hann verður með í slagnum eður ei .
" En auðvitað verður þetta annar slagur ef Ólafur Ragnar verður ekki með .
Og líklega meira spennandi .
" 