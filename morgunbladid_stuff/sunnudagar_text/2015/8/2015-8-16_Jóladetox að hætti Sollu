Solla Eiríks á Gló mælti með grænmetissúpu til að hlýja manni .
" Annað hvert ár annan í jólum buðum við alltaf stórfjölskyldunni og bræðrum pabba ásamt mökum , börnum og barnabörnum í mat .
Eitt árið ákvað ég að hafa þetta einfalt og vera með góða súpu og hafa fisk í stærstum hlutanum en taka frá í góðan pott fyrir grænmetisæturnar .
Ég var góðan tíma að undirbúa súpuna , enda súpur alltaf bestar að mínu mati þegar þær fá að malla og malla .
Aldrei þessu vant fannst mér ég hafa eldað eitthvað lítið og ákvað því að skera niður allt grænmetið sem ég átti í ísskápnum , baka það í ofninum og skella út í .
Ég held að ég hafi aldrei nostrað jafn mikið við neina súpu eins og þessa .
Ég bar súpuna fram , sló í glas , sló á létta strengi og sagði að þessi jólin hefði ég ákveðið að breyta út af venju .
Nú væri ég með léttan mat , nánar tiltekið fiskisúpu og líklega væru allir bara fegnir því að létta aðeins matinn svona á milli stórsteika og jólaboða .
Þetta jaðraði við að vera detox .
Það væri síðan fiskilaus súpa fyrir grænmetisfólkið líka .
Það fóru 2 stútfullir pottar á borðið , fólkið tók rösklega til matar síns og almenn sátt ríkti um súpuna góðu .
Allt í einu segir föðurbróðir minn : " Mikið er þetta fín súpa hjá þér , Solla mín , sérlega bragðgóð og nærandi .
En bara fyrir forvitnissakir , hvernig fisk ertu með í súpunni ? " Þá rann upp fyrir mér að ég hafði gleymt að setja fiskinn í súpuna ! Upp frá því er alltaf grænmetissúpa í jólaboðinu góða og frétti ég að fjölskylduna hlakkaði alltaf til að koma í " jóladetox " hjá Sollu grænmetisfrænku .
" Grænmetissúpan góða 2 msk .
kaldpressuð kókosolía 1 púrra , smátt skorin 2 hvítlauksrif 2 msk .
karrímauk ( curry paste ) 2 msk .
gott mangó chutney 1 msk .
tómatpúrra 5-700 g niðurskorið allskonar grænmeti ( 1 sæt kartafla + 1 gulrót + smá blómkál + smá sellerírót + nokkrar kartöflur ) 2 dósir kókosmjólk 600 ml vatn smá biti fersk engiferrót , afhýdd ( 2-3 cm ) smá biti ferskur sílepipar ( stærð fer eftir því hvað þú vilt hafa súpuna sterka / milda ) .
2 tsk .
grænmetiskraftur smá salt ½ búnt ferskur kóríander Setjið kókosolíu í pott og bætið púrru + hvítlauk + karrímaukinu út í og látið mýkjast í 2-3 mín .
Bætið tómatpúrru + mangó chutney út í .
Hellið kókosmjólk + vatni út í ásamt grænmetiskrafti + engifer + ferskum sílepipar út í .
Látið sjóða í 15-20 mín .
Á meðan súpan sýður er grænmetið bakað í 20 mín .
við 190°C í ofni .
Kryddið með 1 tsk .
karrí + 1 tsk .
paprikuduft + 1/2 tsk .
timian + 2 msk .
kókosolíu + 1 msk .
vatn .
Setjið grænmetið út í súpuna og leyfið að malla í 10 mín .
Smakkið til með salti og pipar og klippið ferskan kóríander yfir .
