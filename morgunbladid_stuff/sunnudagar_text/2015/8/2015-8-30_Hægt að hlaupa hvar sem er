Andrea situr ekki auðum höndum þessa dagana en hún var að byrja í Versló , er á leiðinni til Finnlands um næstu helgi að keppa á Norðurlandamóti U20 og er nýbúin að taka þátt í 10 kílómetra hlaupi í Reykjavíkurmaraþoni sem fór fram um síðustu helgi .
Þar kom hún í mark á undir fjörtíu mínútum og var fyrst íslenskra kvenna en á öðrum besta tímanum á eftir hinni bandarísku Söruh Lannom .
Munaði aðeins ellefu sekúndum á þeim stöllum .
Einnig var hún stigahæsta konan í Powerade-sumarhlaupunum og er alveg ljóst að hér er efnileg hlaupakona á ferð .
Dregur pabba með í hlaup þegar hún er erlendis Andrea segist alltaf hafa verið í íþróttum en heillaðist af hlaupum fyrir um tveimur árum þegar hún var 14 ára og byrjaði þá að æfa einu sinni í viku .
" Það er eiginlega tennisþjálfaranum mínum , henni Carolu , að þakka .
Hún vildi að allir tækju þátt í 5 km hlaupi og þá var ekki aftur snúið .
Ég fann að þetta var eitthvað sem að mig langaði að gera .
Carola þekkti þjálfara hjá ÍR og þannig byrjaði ég að æfa hlaup hjá Gunnari Páli , " segir Andrea .
Nefna má að Gunnar Páll Jóakimsson hefur þjálfað lang- og millivegalengdahlaupara hjá ÍR um árabil og er þjálfari Anítu Hinriksdóttur .
Andrea æfir nú hlaup fjórum sinnum í viku og tennis þrisvar í viku og segist hlaupa í kringum 30 km á viku .
Þegar hún fer til útlanda finnst henni skemmtilegt að hlaupa og skoða sig um í leiðinni .
" Það góða við hlaup er að það er hægt að hlaupa hvar sem er .
Þegar ég fer til útlanda finnst mér mjög gaman að skokka um á óþekktum slóðum og dreg þá pabba með svo að ég villist ekki , " segir hún .
Byrjaði á gönguskíðum tveggja ára Hún hefur áhuga á nánast öllum íþróttum en á sér einnig önnur áhugamál .
" Ég er farin að sakna þess að spila fótbolta en ég hætti í því fyrir ári þar sem æfingarnar voru allar á sama tíma .
Mér finnst líka mjög gaman að elda og elda stundum kvöldmat fyrir fjölskylduna .
Allt sem tengist fjöllum hljómar líka alltaf vel , hvort sem það er fjallganga , útilega , skíði , bretti eða gönguskíði .
Ég átti heima í Noregi í fimm ár og byrjaði þar á gönguskíðum í leikskólanum þegar ég var tveggja ára , " segir Andrea .
Sjúk í súrdeigsbrauð og hnetusmjör Andrea hugsar mikið um heilbrigt líferni .
" Já , ég hugsa mikið um það , bæði hvað varðar svefn og mataræði .
Ég reyni alltaf að sofa í níu tíma og svo er ég mikið í heilsufæðinu eins og chiafræum , kínóa , skyri og fleiru .
Annars borða ég bara fjölbreyttan og hollan mat , kjöt , fisk , ávexti , grænmeti og spara ekki holla fitu .
Nýjasta æðið hjá mér er ommeletta en ég elda mér slíka nánast á hverjum degi .
Svo er ég sjúk í súrdeigsbrauð og hnetusmjör .
Ég alltaf með hnetupoka á mér til öryggis ef ég verð svöng .
Ég vinn líka hjá Lifandi markaði og þar fæ ég rosa góðan og hollan mat .
Annars er mamma besti kokkurinn .
Og auðvitað leyfi ég mér pizzu og köku inn á milli og í afmælum , " segir hún .
Margt að hugsa á hlaupum Að hlaupa langar vegalengdir getur tekið á andlega og líkamlega og margt fer í gegnum hugann á meðan .
" Það fer eftir því hvaða vegalengd ég er að hlaupa hvað ég er að hugsa .
Í 100 metra spretthlaupi hugsar maður ekkert um annað en að hlaupa eins hratt og maður getur .
En í rólegu langhlaupi getur maður hugsað um allt milli himins og jarðar , allt frá því að hugsa um það hvað verður í prófinu á morgun út í það að sjá eftir því að hafa ekki keypt flottu skyrtuna fyrir ári , " segir hún .
Andrea segir besta ráðið fyrir þá sem eru að byrja að hlaupa sé að finna sér hlaupafélaga eða hlaupahóp .
" Það er svo miklu skemmtilegra að hlaupa með einhverjum heldur en einn .
Í öðru lagi að fá sér góða hlaupaskó en varðandi hlaupaprógramm mæli ég með að tala við reyndari hlaupara , því ég er bara 16 ára , " segir hún að lokum .
Blaðamaður spyr hvort hún eigi erfitt með að standast einhverjar freistingar .
Það stendur ekki á svarinu .
" Súkkulaði ! " 