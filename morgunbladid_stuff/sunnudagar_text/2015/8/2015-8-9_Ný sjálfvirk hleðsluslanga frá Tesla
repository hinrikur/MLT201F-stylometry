Þegar milljarðamæringurinn og stofnandi fyrirtækisins Tesla , Elon Musk , tilkynnti í desember síðastliðinn að nýja hleðslutæki fyrirtækisins myndi " koma sér sjálfkrafa af veggnum og tengja sig við bílinn manns eins og slanga úr málmi " klóruðu sér eflaust margir í höfðinu .
Ef til vill vissi enginn hvað maðurinn var að tala um .
Nýtt myndband sem kom út á fimmtudaginn skýrir hins vegar ágætlega hvernig tæknin virkar , en þar má sjá frumgerð fyrstu sjálfvirku hleðsluslöngunnar í notkun .
Um er að ræða málmhjúpaða rafmagnsleiðslu sem útbúin er skynjurum , svo að slangan stingur sér sjálfkrafa í samband .
Með þessu móti munu rafmagnsbílaeigendur ekki lengur þurfa að hafa fyrir því að setja bílinn í hleðslu .
Vænta má að tækninni verði komið í gagnið á hleðslustöðvum Tesla í Bandaríkjunum , en þær eru þegar 487 talsins , eins og fram kemur í grein á Washington Post .
Tesla hefur vaxið ásmegin undanfarin misseri og hyggst framleiða rúmlega 12.000 bíla á þessum ársfjórðungi , sem er 60 prósenta aukning frá því í fyrra .
