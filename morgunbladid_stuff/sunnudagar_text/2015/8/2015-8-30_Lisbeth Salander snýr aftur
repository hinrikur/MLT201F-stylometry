Í stuttri frétt hér í blaðinu af Loftkastalanum sem hrundi , síðustu bókinni sem Stieg Larsson lauk við um Lisbeth Salander og Mikael Blomkvist , er bókinni lýst sem stórfínu verki og það harmað að ekki verði fleiri bækur ritaðar um þau Lisbeth og Mikael .
Fréttin var birt í janúar fyrir fimm árum , en síðasta bókin kom einmitt út á íslensku fyrir jólin árið 2009 .
Síðasta bókin segi ég – málið er nefnilega það að á fimmtudaginn kom út fjórða bókin í Millennium-þríleiknum .
Sú útgáfa er umdeild , enda Stieg Larsson löngu látinn , en erfingjar hans réðu mann í það verk að skrifa framhald sem heitir Það sem ekki drepur mann í íslenskri þýðingu Höllu Kjartansdóttur , sem þýddi líka hinar bækurnar .
Millennium-bækurnar , sem draga heiti sitt af tímariti Mikaels Blomkvist , vöktu mikla athygli þegar þær komu út , sú fyrsta , Karlar sem hata konur , 2005 og síðan hver af annarri ; Stúlkan sem lék sér að eldinum kom út 2006 og Loftkastalinn sem hrundi 2007 .
Athyglin sem bækurnar vöktu byggðist eðlilega fyrst og fremst á því að þær þóttu , og þykja enn , framúrskarandi spennubækur , en sagan af tilurð þeirra þótti ekki síður forvitnileg , þar á meðal það að þegar fyrsta bókin kom út var höfundurinn látinn .
Í grein Freysteins Jóhannssonar í Morgunblaðinu í október 2008 kom meðal annars fram að Stieg Larsson skrifaði bækurnar sem eins konar lífeyrissjóð , þær áttu að tryggja honum og Evu Gabrielsson , sambýliskonu hans , áhyggjulítið ævikvöld , og það var ekki fyrr en hann var langt kominn með þriðju bókina sumarið 2003 að þau Eva ákváðu að leita til útgefenda með þá fyrstu .
Það gekk þó ekki þrautalaust að sannfæra útgefendur um að taka við henni , hjá fyrsta forlaginu nenntu menn ekki einu sinni að lesa handritið þótt eftir því væri gengið , en á endanum fannst útgefandi .
Eftirleikinn þekkja flestir , bækurnar náðu fljótlega metsölu í Svíþjóð og ekki bara þar heldur um heim allan , í mars síðastliðnum var það gefið upp að af bókunum þremur hefðu selst um 80 milljón eintök um heim allan .
Þó að velgengni bókanna sé vel þekkt og mikið hafi verið um hana fjallað hefur það líka orðið fréttaefni að sambýliskona Larssons , áðurnefnd Eva Gabrielsson , hefur ekki notið ávaxtanna nema að litlu leyti .
Þau Larsson kynntust þegar sá síðarnefndi var átján ára og voru óaðskiljanleg upp frá því þar til hann lést úr hjartáfalli nýorðinn fimmtugur .
Larsson var þekktur sem harðvítugur baráttumaður gegn öfgamönnum og kynþáttafordómum og gaf út tímarit sem beitti sér gegn öfgum og kúgun , en fyrir vikið ákváðu þau Eva að giftast ekki henni til verndar .
Fyrir vikið rann útgáfuréttur bóka hans til föður hans og bróður og þar við sat – þeir hafa makað krókinn á bóksölu og sölu á kvikmyndarétti og það voru þeir sem ákváðu að ráða mann í að skrifa framhald það sem nú er komið út .
Höfundur Það sem ekki drepur mann , heitir David Lagercrantz , blaðamaður og rithöfundur sem einhverjir kannast við sem höfund bókarinnar Ég er Zlatan Ibrahimovic sem kom út á íslensku fyrir þremur árum og rekur ævi íþróttamannsins kunna .
Lagercrantz hefur þó skrifað fleiri bækur , Ég er Zlatan Ibrahimovic var tíunda bók hans , og er vinsæll höfundur í heimalandi sínu .
Æstur og óttasleginn Í ljósi þess að Lagerkrantz glímir við bækur sem náð hafa öðrum eins vinsældum og að því viðbættu að hann tók að sér verkið í óþökk Evu Gabrielsson , sem vildi ekki að skrifað yrði framhald , kemur ekki á óvart að hann sé var um sig og veiti nánast engin viðtöl .
Þetta blasti til að mynda við á blaðamannafundi sem haldinn var vegna útgáfu bókarinnar á miðvikudag , en þá svaraði hann ekki nema tveimur spurningum blaðamanna og hvarf síðan á braut .
Útgefandi bókarinnar í Svíþjóð , Norstedt , sendi þó frá sér " viðtal " við hann þar sem hann er meðal annars spurður af hverju hann hafi tekið verkið að sér og svarar því til að þetta hafi einfaldlega verið tilboð sem ekki hafi verið hægt að hafna : " ...
þegar ég var búinn að jafna mig á áfallinu gat ég ekki beðið eftir því að byrja .
Ég man ekki eftir því að hafa áður verið eins æstur að skrifa , æstur og óttasleginn , " segir hann , en í öðru viðtali nefndi hann einmitt að hann hefði verið í nánast samfelldu æðiskasti á meðan hann skrifaði bókina .
Í Það sem ekki drepur mann koma fyrir sömu persónur og í upprunalega þríleiknum : Mikael Blomkvist og Lisbeth Salander eru á sínum stað og eins Erika Berger hjá sænsku lögreglunni .
Nýjar persónur birtast líka og loks birtist Camilla , tvíburasystir Lisbeth , sem getið er í bókum Larsson en hefur ekki sést .
Að öllu þessu sögðu er stóra spurningin náttúrlega : Hvernig er bókin ? Það er erfitt að segja þegar hún er svo nýkomin út , en má þó nefna að helsti bókmenntagagnrýnandi New York Times tók bókinni vel , sagði hana góða spennubók sem væri trú upprunanum , en hjá Washington Post voru menn ekki eins sáttir .
Hver verður því að dæma fyrir sig .
