Ferðamenn streyma til landsins en Ísland er komið á kortið hjá fólki víða um veröld .
Fegurð landsins og óspillt náttúra er það sem flestir sækja í og til að upplifa náttúru landsins fara þeir gangandi , hjólandi eða keyrandi um landið .
Blaðamaður hitti nokkra skemmtilega ferðalanga og forvitnaðist um Íslandsferðina þeirra .
Þeir voru frá ýmsum löndum en áttu það sameiginlegt að vera heillaðir af landi og þjóð .
Texti og myndir : Ásdís Ásgeirsdóttir asdis@mbl.is Ferðamenn streyma til landsins en Ísland er komið á kortið hjá fólki víða um veröld .
Fegurð landsins og óspillt náttúra er það sem flestir sækja í og til að upplifa náttúru landsins fara þeir gangandi , hjólandi eða keyrandi um landið .
Blaðamaður hitti nokkra skemmtilega ferðalanga og forvitnaðist um Íslandsferðina þeirra .
Þeir voru frá ýmsum löndum en áttu það sameiginlegt að vera heillaðir af landi og þjóð .
Texti og myndir : Ásdís Ásgeirsdóttir asdis@mbl.is Bjartar nætur í Flatey Í Flatey á Breiðafirði mátti sjá hóp erlendra áhugaljósmyndara .
Þeir voru hlaðnir myndavélum , stórum linsum og þrífótum og læddust um eyjuna jafnt á degi sem sumarbjartri nóttu að ná myndum af fuglum og fegurð eyjarinnar .
Blaðamaður náði tali af nokkrum þeirra .
Þeir voru frá Bandaríkjunum og Kanada og voru hér á vegum FocusOnNature , sem heldur hér ljósmyndanámskeið .
Tony Sweet frá Maryland í Bandaríkjunum var kennarinn og aðstoðarkona hans var Susan Milestone .
Þetta var fimmta árið sem Tony kennir hérlendis .
Þau höfðu ferðast víða um land en sögðust vera hrifnust af Flatey .
" Við myndum fugla og landslag og allt sem við sjáum , " segir Tony , og Derek Chambers , nemandi frá Kanada , bætir við : " Hesta , kindur , fossa , litrík hús , allt sem er myndrænt myndum við , " segir hann .
" Þetta hefur verið stórkostlegt .
Þetta er ótrúlega fallegt land og við erum bara búin að sjá smá hluta af því og mig langar að koma aftur að sjá meir , " segir hann .
Hann sagðist vilja mynda fleiri fossa .
" Við erum búin að mynda þessa stóru frægu fossa en mig langar að koma aftur og mynda þessa litlu .
" Larry Sitra , einnig frá Kanada og vinur Dereks , segir að þeir hafi fengið skyndihugmynd að skella sér saman á námskeiðið .
Hann var líka heillaður af Flatey .
" Það er svo friðsælt hér og fólkið svo vinalegt , " segir hann .
Misjöfn eru ævintýrin Á ferð sinni austur fyrir fjall rakst blaðamaður á tvo puttalinga sem hann tók upp í bíl sinn .
Þessar tvær ungu konur reyndust vilja fara að skoða Kerið og var auðsótt að skutla þeim þangað og spjalla í leiðinni .
Elena Vesterhoff er nemi frá Þýskalandi en hefur dvalið hér á landi í nokkra mánuði .
Hún vann á bóndabæ fyrir norðan í þrjá mánuði en er nú á ferðalagi um landið .
" Ég kom hingað því að ég hafði áhuga á íslenska hestinum , sem ég hafði kynnst í Þýskalandi , " segir hún .
Spurð hvað henni líkar best við Ísland svarar hún : " Það er mjög erfitt að svara ! En eftir að ég var á bóndabænum Klauf myndi ég svara fólkið .
Fjölskyldan á bóndabænum var svo indæl og þau voru svo gott fólk , " segir hún .
Á ferð sinni um landið kynntist hún ungri konu frá Prag í Tékklandi sem hafði verið viku á landinu og ákváðu þær að ferðast saman um Suðurland og fara jafnvel yfir Kjöl .
Radana , sem er með mjög flókið eftirnafn sem blaðamaður náði ekki , er jarðfræðingur .
Hún hafði ferðast gangandi frá Þórsmörk til Skóga og gekk þar yfir snjó á leiðinni .
" Ég gekk í sjö tíma í gegnum snjó , og vindurinn var meiri en ég hef nokkru sinni upplifað , ég datt margsinnis og ég fékk oft ís og snjó framan í mig .
Það var mjög gaman , " segir hún og blaðamaður undrar sig á því .
" Þetta var stórkostlegt ! Algert ævintýri , " segir hún og skellihlær .
Stefna á hálendið Martin og Sara frá Þýskalandi voru nýlent á Íslandi og voru að skoða sig um á Laugaveginum .
Þau hyggjast dvelja hér á landi í tvær vikur og ætla aðallega að fara í fjallgöngur .
Þau ætla að ganga í Skaftafelli og á Fimmvörðuháls og skoða sig um í höfuðborginni .
Þau sögðust nýkomin úr hádegismat niðri við höfnina þar sem þau höfðu fengið dýrindis fiskisúpu og voru spennt fyrir komandi dögum .
Týndust á Snæfellsnesi Claudia og Giuseppe frá Suður-Ítalíu eru búin að ferðast hringinn í kringum landið og eru að enda ferðina sína í höfuðborginni .
Þau segjast hafa upplifað ýmislegt á leiðinni , meðal annars týndust þau á Snæfellsnesi .
" Við urðum viðskila við hópinn þegar við vorum að skoða Snæfellsjökul , " segja þau hlæjandi en segjast ekki hafa þurft að kalla út hjálparsveit .
Þau fóru einnig í hvalaskoðun en sáu því miður enga hvali .
Þau voru mjög hrifin af Flatey á Breiðafirði og Snæfellsnesi og vilja endilega koma aftur og fara þá á Vestfirði , sem þau náðu ekki að skoða í þessari ferð .
Stútfull ævintýradagskrá David og Melissa Muenzer frá Washington D.C .
komu hingað fyrir nokkrum dögum ásamt börnum sínum tveimur .
Fjölskyldufaðirinn kom hingað í viðskiptaferð fyrir níu árum og var alltaf ákveðinn í að koma aftur þegar börnin yrðu eldri .
Þau hyggjast dvelja hér í tvær vikur og ætla að keyra hringinn .
Þau hafa farið niður í Þríhnjúkagíg og sögðu það mjög mikla upplifun .
Margt er á dagskrá , eins og hestaferðir , bátsferðir , hellaskoðun , hjólaferðir , gönguferðir , snjósleðaferðir og að snorkla .
" Við erum með stútfulla dagskrá af ævintýraferðum .
Við vorum búin að skipuleggja þetta mjög vel á netinu , " segir Melissa .
Ljósmyndasafarí Steve og René Scurich frá Kaliforníu í Bandaríkjunum eru hér í ljósmyndasafarí og ætla að ferðast um í hálfan mánuð .
Ferðin var plönuð með árs fyrirvara .
Þau ætla að ferðast með hópnum um allt Ísland með rútu , en Steve er ljósmyndari og René áhugaljósmyndari .
Steve segir að fyrir tíu árum hafi hann séð heimildarmynd um Ísland og síðan þá hafi draumurinn verið að koma hingað .
" Ég vildi ég hefði komið fyrr , áður en svo margir ferðamenn uppgötvuðu landið , " segir hann .
Á ljósmyndanámskeiðinu er lögð áhersla á landslagsljósmyndun og hlakka þau mikið til ferðarinnar , en að henni lokinni ætla þau að eyða nokkrum rómantískum dögum í París tvö ein .
Hjóluðu Gullna hringinn Yegen og Anja frá Kíev í Úkraínu eru hér í hjólaferð .
Þau hjóluðu Gullna hringinn og fóru einnig í Landmannalaugar , þar sem þau fóru í göngu og í heitu laugina .
" Þetta hefur verið dásamlegt .
Við höfum séð svo margt .
Alls kyns fossa og fjöll og við fórum líka til Víkur og sáum svörtu ströndina .
Ég er mjög hrifinn af mosabreiðunum , " segir hann og hún bætir við að fiðrildi hafi svifið yfir mosanum .
" Mér leið eins og ég væri í einhvers konar töfraveröld , " segir Anja .
Hjólaferðin gekk vel þó að veðrið hafi verið " ótútreiknanlegt " en þau segjast oftast hafa fengið fínasta veður , sól og blíðu .
Ganga Laugaveginn með tjald á bakinu Sabina og Frank frá Þýskalandi eru nýlent og ætla að ferðast um landið í hálfan mánuð .
Þau eru vel dúðuð þrátt fyrir 14 gráður og íslenska sumarblíðu .
" Við erum að koma úr 35 ° C hita í Berlín , þetta er eins og haust fyrir okkur .
Þess vegna ákváðum við að koma , að flýja hitann , en nú er okkur hálf kalt .
Það er svo mikill vindur , " segja þau hlæjandi .
Þau ætla að ganga Laugaveginn með lítið tjald á bakinu .
Þau segjast hafa verið svo sein að panta að fullt hafi verið í alla skála á leiðinni .
Blaðamaður fræddi þau um snjóinn á hálendinu en þau sögðust vera vön snjó því að Sabina býr núna í Sviss .
Eftir gönguna ætla þau að keyra hringinn , þannig að næstu dagar verða viðburðaríkir hjá parinu .
Ferðast um á vespum Jake og Ethel Ishshah eru búin að vera á Íslandi í viku og hafa gist í tjaldi í Laugardalnum .
Þau hafa farið í styttri dagsferðir á vespum sem þau leigðu .
" Þær fara mjög hægt , " segir Jake , sem dreymir um að koma aftur og keyra um landið á alvöru mótorhjóli .
Þau segjast ekkert hafa skoðað næturlífið því að þau hafi ekki efni á því en hafa notað tímann vel í að skoða sig um í sveitunum .
" Landslagið hér er það sem stendur upp úr , Þingvellir voru dásamlegir , " segja þau .
Sjö daga ganga Roger , Marta , Celia og Alexia eru hingað komin frá Barcelona .
Þau höfðu verið í einn dag á landinu þegar blaðamaður rakst á þau á Skólavörðustíg en voru að leggja af stað í sjö daga göngu einhvers staðar á Suðurlandi og ætluðu svo til Grænlands í viku .
Marta spyr blaðamann hvort Íslendingar trúi í alvöru á álfa og huldufólk og honum vefst tunga um tönn .
Hún segir að henni finnist það falleg trú .
" Ég held að fólk beri meiri virðingu fyrir náttúrunni að trúa á svona , " segir hún .
Þau ætluðu að nota daginn til að skreppa í Bláa lónið og safna kröftum fyrir komandi göngudaga .
