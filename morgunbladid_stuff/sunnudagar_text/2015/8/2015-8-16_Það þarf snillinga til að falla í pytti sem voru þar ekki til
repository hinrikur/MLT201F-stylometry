Seinasta bréf fjallaði um efnahagslegar refsiaðgerðir og viðskiptaþvinganir bæði almennt og svo um síðbúna þátttöku Íslands í slíkum aðgerðum gegn Rússum og loks framlengingu þeirra í pukri .
Skynjuðu ekki alvöruna ? Þarna er um alvarlega aðgerð í eðli sínu að ræða og í tilviki Íslendinga var skyndilega ákveðið að beita mikilvægt viðskiptaland til áratuga refsiaðgerðum .
Í Reykjavíkurbréfinu var , sjálfsagt í barnaskap , gert ráð fyrir því , að íslensk yfirvöld og utanríkisráðuneytið sérstaklega , hefðu unnið sína heimavinnu með fullnægjandi hætti .
Þess vegna lauk Reykjavíkurbréfinu með þessum orðum : " Ekki hefur verið upplýst hvort fyrir liggi í utanríkisráðuneytinu skýrsla um það , hvaða efnahagslega áhætta fylgdi því að bjóða Ísland fram sem sjálfboðaliða í refsiaðgerðum .
Slík skýrsla hlýtur þó að liggja fyrir og hafa verið kynnt í ríkisstjórn landsins áður en tillögur ráðherrans um refsiaðgerðir voru samþykktar .
Skýrslan hefur vafalítið verið rædd í utanríkismálanefnd , hugsanlega í trúnaði .
Það er engin ástæða til að halda þeim trúnaði lengur .
Hafi utanríkismálanefnd samþykkt þátttöku Íslands fyrir sitt leyti , eftir að hafa farið rækilega yfir áhættumat vegna þeirrar aðgerðar , er skiljanlegra að nefndin árétti nú í kór fyrra álit sitt án nokkurrar raunverulegrar skoðunar .
En sjálfsagt er og nauðsynlegt að yfirvöld birti almenningi nú þegar áhættumatsskýrsluna svo bera megi þær spár , sem þar koma fram , við þann veruleika sem nú blasir við .
" Eftir að hafa stappað svaðið og gefið ljónunum af tröppum Stjórnarráðsins á fjórtánda ár og svo í rúmt ár þar á eftir rjátlað um á ráðherraskrifstofu utanríkisráðuneytisins taldi bréfritari sig vita ekki verr en aðrir , hvaða kröfur væru gerðar til mikilvægra ákvarðana , sem legðu ríkar skuldbindingar á Ísland og í þessu tilviki mjög íþyngjandi skuldbindingar .
Það sem virtist óhugsandi Það virðist ekki einu sinni hafa verið muldrað upphátt um svo mikilvæg efnisatriði , sem áhættu fyrir íslenska þjóðarbúið , svo færa mætti til bókar í ríkisstjórn eða í utanríkismálanefnd Alþingis .
Á síðasta kjörtímabili tíðkuðust vissulega slík vinnubrögð .
Þáverandi forsætisráðherra las ekki samninga um Icesave áður en ríkisstjórnin sem ráðherrann var í forsæti fyrir samþykkti þá .
Í framhaldinu gerði ráðherrann svo kröfur til stjórnarþingmanna um að þeir gerðu ólesnir það sama .
Hótaði ráðherrann afsögn að öðrum kosti .
Stjórnin sú rauk í að breyta stjórnarskrá landsins án þess að nokkur nauð stæði til þess og án þess að gerð hefði verið vönduð áætlun fyrir þær breytingar .
Var stjórnarskrárferlið uppfært í sirkusbúning og má því nærri geta hverjir settu gleðiríkastan svip á sýninguna .
Sótt var um aðild að Evrópusambandinu fyrir Íslands hönd án atbeina þjóðarinnar og án þess að rætt hefði verið , innan stjórnarliðs eða í þinginu , hver hlytu að verða ófrávíkjanleg markmið Íslands með slíku .
Síðar kom á daginn að Evrópusambandið er löngu hætt að fara í samningaviðræður við umsóknarríki .
Sambandið gengur lengra .
Það beinlínis bannar slíkar viðræður og setur fram tilmæli til forsvarsmanna umsóknarríkja að þeir láti vera að ljúga því að löndum sínum að samningaviðræður eigi sér stað ! Enginn hefur enn sagt Árna Páli Árnasyni samfylkingarformanni frá þessu og hann hefur ekki leitað neinna upplýsinga og heldur því enn að Ísland hafi farið í aðildarferli undir verkferlum sem tíðkuðust fyrir langa löngu og hafa ekki einungis verið lagðir af heldur beinlínis bannaðir .
Þessi dapurlegu dæmi frá síðasta kjörtímabili og annar slíkur vandræðagangur og óbrúklegt verklag áttu að heyra sögunni til við langþráð stjórnarskipti .
En stundum virtist að utanríkisráðuneyti Íslands ( og raunar fleiri ráðuneyti ) hefði ákveðið að taka ekki þátt í stjórnarskiptunum og bíða ríkisstjórn Sigmundar Davíðs af sér .
Nýja ríkisstjórnin sýndi að hún vildi ekki gera veður út af þessum sérkennilegheitum og gerði " aðalsamningamann " samningaviðræðna , sem fóru ekki fram , að ráðuneytisstjóra í utanríkisráðuneytinu .
Reynslan af því liggur fyrir .
Fagráðherrann tekur hins vegar heiti ráðuneytisins alvarlega og heldur sig helst utan ríkis og lætur " sína menn " ( eins og Össur kallaði þá og gerir víst enn ) um alla stefnumótun , sem er létt verk , enda stefnan í stórum dráttum óbreytt .
Reynslan af því er líka kunn .
En þar sem heimavinna og lágmarksáhættumat vegna aðildar Íslands að refsiaðgerðum gegn Rússum var ekki gert er komið í mikil óefni .
Reyndist enn ömurlegra En að auki var ekki heldur athugað og kynnt viðeigandi aðilum hvert eðli viðskiptabanns á Rússa er .
Í ljós hefur komið að ekki er um eiginlegar viðskiptalegar þvinganir að ræða heldur diplómatískan bútasaum .
Þetta kom vel fram hjá framkvæmdastjóra Samtaka fyrirtækja í sjávarútvegi í samtali hans við Bylgjuna sl. fimmtudag : " Það er engin þjóð í Evrópu , nú hvað þá Bandaríkin eða Kanada , sem hefur viðlíka hagsmuni af viðskiptum við Rússland hvað varðar matvæli , og það eru jú bara matvæli sem eru undir .
Það eina sem er lokað á er innflutningur á þeim .
Það þarf að hafa í huga að það eru enn þá full viðskipti í gangi á milli þessara landa allra saman .
Það eru fluttir inn bílar frá Þýskalandi og tískufatnaður frá Ítalíu , og á móti kemur olía og gas til Þýskalands og Evrópu allrar , en það eru matvæli eingöngu sem þarna lenda undir og það er nú bara svo að Ísland er næststærsti innflytjandi á fiskafurðum til Rússlands af öllum löndum í heiminum og fyrir litla þjóð eins og okkar eru þetta náttúrlega gríðarlega stórir hagsmunir .
" Þessar upplýsingar eru svo sem nógu alvarlegar .
En aðrar og mun alvarlegri eru þessar : Þá væri einnig mikilvægt að átta sig á að ekki væri um almennt viðskiptabann að ræða , heldur væri bannið sniðið að þremur þáttum , hergögnum , viðskiptum við tiltekna banka og flutningi og frystingu eigna tiltekinna einstaklinga .
Viðskiptabannið er sem sagt lagað að hagsmunum þeirra sem ákvarðanir tóku um hvernig það skyldi útfært .
Óskoðað mál Sagði enginn í utanríkisráðuneytinu ráðherranum frá því , þegar hann leit við heima , um hvers konar viðskiptabann væri að ræða ? Og ef þeir gerðu það , kom hann þá þeim upplýsingum á framfæri við ríkisstjórnina ? Var ESB og Bandaríkjunum virkilega mikið í mun að fá loforð frá íslenskum yfirvöldum um að selja Rússum ekki hergögn ? Eða að þeir hættu viðskiptum við tiltekna rússneska banka ? Og að þeir frystu eignir Rússa á Íslandi ? Á einhver Rússi eignir á Íslandi ? Hélt utanríkisráðuneytið að þetta gæti verið mikilvægur þáttur þar sem svo mörg frystihús væru til staðar hér á landi ? Var enginn sem treysti sér til að upplýsa ESB og Bandaríkin um það , að sá her , sem íslenska ríkisstjórnin óttast mest , er svokallaður bloggher hinna virku á netinu .
Þeim her tókst að koma í veg fyrir að Landhelgisgæslan mætti taka á móti fáeinum afskrifuðum vélbyssum Norðmanna , sem fást áttu gefins , áður en rokan hófst , en voru svo metnar fyrir siða sakir á upphæð sem bílasala auglýsti að fengist fyrir tveggja ára gamlan Range Rover .
Hafi bandamenn okkar talið að stórhætta væri á að íslensk yfirvöld kynnu að selja Rússum þessar byssur og þar með breytt valdajafnvæginu í heiminum , þá er sú hætta liðin hjá .
Blogghernum og pírötum , sem sögðust kannast við þessi vopn úr tölvuleikjum sínum , má þakka það .
Benda hefði mátt bandamönnum á að teygjubyssur væru ekki lengur framleiddar á Íslandi .
Íslensku varðskipin hefðu lengst af notast við danskar fallbyssur sem ekki hefði verið pláss fyrir á danska Þjóðminjasafninu og börn á leikskólaaldri notuðu þær vatnsbyssur sem til eru í landinu .
Og hitt væri alkunna að síðasti boginn sem eitthvað mátti sín fór strenglaus með Gunnari í hauginn og Rimmugýgur Skarphéðins væri týnd og lyti þjóðminjalögum ef öxin fyndist .
Ekkert fyrir Rússana að hafa þar .
Getur það virkilega verið að íslensk yfirvöld hafi talið nauðsynlegt að létta áhyggjum af vestrænum herveldum svo þau teldu ekki hættu á að Ísland kynni eitt og sér að efla herstyrk annars helsta kjarnorkuveldis heimsins ? Í fullri alvöru Eða án alls gamans , datt engum einasta manni í hug að refsiaðgerðum gegn Rússum , sem sniðnar voru með framangreindum hætti , gætu Íslendingar ekki tekið þátt í .
Vafalaust er að hefðbundnir bandamenn okkar hefðu skilið þá afstöðu á auga bragði , hefði einhver haft manndóm til að skýra málið .
Allir vitibornir menn hefðu séð að Íslendingar væru ekki að skerast úr leik .
Þeir hefðu ekkert fram að færa til refsiaðgerða sem þannig voru saumaðar með kúnstsaum .
Hefðbundnir bandamenn okkar myndu aldrei hafa gert kröfu til þess , að Íslendingar yrðu sú þjóð sem mesta áhættu allra tæki vegna þátttöku í þessu veiklulega viðskiptabanni ESB og Bandaríkjanna .
Það vita allir að þetta viðskiptabann skiptir engu .
Það er olíuverðslækkunin sem gerir Rússum erfitt fyrir .
Refsiaðgerðirnar eru hrein sýndarákvörðun .
Hvernig gat það gerst að íslensk yfirvöld ákváðu að stefna álitlegum hluta íslensks útflutnings í stórhættu , af þeirri ástæðu einni að fréttir hefðu borist af því , að þriðji sendiráðsritari einhvers staðar hefði náð sambandi við eina aðstoðarskrifstofustjórann í íslenska utanríkisráðuneytinu , sem var í húsinu þegar hinn hringdi vegna málsins .
Hefur utanríkismálanefnd , sem samþykkti allt einum rómi í tvígang , án þess að skoða nokkurt gagn , fengið upplýsingar um það , við hvern íslenski utanríkisráðherrann ræddi áður en hann ákvað að óhjákvæmilegt væri að setja íslenskan útflutning í uppnám vegna refsiaðgerða , sem við gætum ekki lagt neitt til , þótt við fegnir vildum ? Var það einvörðungu þriðji sendiráðsritarinn fyrrnefndi sem kom að málinu eða var það aðstoðarmaður hans sem náði í dyravörðinn í íslenska utanríkisráðuneytinu ? Er ekki þetta ball búið ? Hver sér ekki nú að það þarf að binda enda á þennan skaðlega flumbrugang án tafar ? Yfirvöld geta borið sig að með hverjum þeim hætti sem þeim þykir viðeigandi .
En þó er sú undantekning gerð frá þeirri reglu , að fyrsta skrefið í þá átt má alls ekki vera það , að starfsmenn utanríkisráðuneytisins semji bréf til ESB sem ráðherrann skrifi síðan blindandi undir .
Ef það telst vera eina færa leiðin þá er eins gott að henda þessum 35 milljörðum króna í hafið án frekari viðhafnar .
Og svo er auðvitað rétt að trufla ekki utanríkismálanefnd frekar .
Sú nefnd hefur í ESB-málinu og nú í þessu rækilega sannað gagnsemi sína .
Best er að fá engar fréttir af henni , nema þá helst þegar hún afgreiðir mál einum rómi .
Þá er rétt að kynna sér alls ekki niðurstöðuna .
