Knapinn Kristín Lárusdóttir , hesta- og sauðfjárbóndi á Syðri-Fljótum í Meðallandi , kom sá og sigraði á heimsleikum íslenska hestsins í Danmörku á dögunum .
Sneri heim með gull í tölti .
Hún segir mótið hafa verið einstaka lífsreynslu og líður eiginlega eins og hún sé stödd í miðju Öskubuskuævintýri .
Það eina sem skyggði á gleðina var að Kristín þurfti að kveðja gæðinginn sinn , Þokka , og viðurkennir að hafa hágrátið á því augnabliki .
Og fjölskyldan öll .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Það er fögur fjallasýn frá bænum Syðri-Fljótum .
Ekki svo að skilja að við njótum hennar á þessum degi enda fyrsta haustlægðin skriðin á land og búin að draga tjald fyrir fjöllin .
Ábúendur , hjónin Kristín Lárusdóttir og Guðbrandur Magnússon , láta sér það svo sem í léttu rúmi liggja enda vætunni fegin eftir langvarandi þurrkatíð .
Þau eru enn ekki farin að heyja og ljóst að aðeins verður slegið einu sinni á Syðri-Fljótum á þessu sumri en frá því Kristín og Guðbrandur hófu þar búskap fyrir sautján árum hefur það iðulega verið gert tvisvar .
Fyrir utan þurrkinn voraði seint fyrir austan – eins og víðar á landinu bláa .
Það var bjartara yfir bænum daginn áður þegar Kristín og Guðbrandur sneru heim ásamt börnum sínum , Svanhildi og Lárusi , eftir frækilega ferð á Heimsleika íslenska hestsins í Herning í Danmörku , þar sem Kristín gerði sér lítið fyrir og vann gull á honum Þokka sínum í tölti – fyrst íslenskra kvenna .
Fjölskyldan var ekki fyrr komin í hlaðið en ættingjar , vinir og félagar í hestamannafélaginu Kópi spruttu fram úr fylgsni sínu og héldu nýbökuðum heimsmeistara óvænt sigurhóf , fyrst heima á Syðri-Fljótum og síðan í félagsheimili sveitarinnar .
Okkar kona vissi ekki hvaðan á sig stóð veðrið .
Erfiðara en að keppa " Ég botnaði ekkert í því hvað Brandi lá mikið á að komast heim .
Mig langaði að koma við hjá pabba á hjúkrunarheimilinu á Klaustri en Brandur mátti ekkert vera að því .
Það væri svo mikið að gera heima .
Ég lét það gott heita og krossbrá þegar ég sá móttökunefndina .
Þetta var miklu erfiðara en að ríða inn á völlinn í Herning .
Hjartslátturinn var miklu hraðari , " segir Kristín hlæjandi , þegar sendinefnd Sunnudagsblaðs Morgunblaðsins hefur komið sér fyrir í eldhúsinu .
Enn má sjá ummerki eftir veisluna , blómvendir eru upp um alla veggi og Kristín ber fram restarnar af rjómatertunum .
Því miður er aðaltertan búin en á henni var mynd af heimsmeistaranum í miðri keppni .
Þokki ber nafn með rentu .
Þetta voru fyrstu heimsleikar Kristínar og segir hún upplifunina hafa verið einstaka .
Umgjörðin hafi verið glæsileg og stemningin mikil .
" Ég hef þrisvar tekið þátt í Íslandsmóti og það var þannig lagað ekkert öðruvísi að ríða inn á völlinn í Herning .
Áhorfendur eru á hinn bóginn mun fleiri , á bilinu átta til tíu þúsund , og mikið klappað og öskrað .
Maður getur valið fyrirfram að biðja fólk um að klappa ekki og ég gerði það , Þokka vegna .
Hann er svolítið viðkvæmur og ég hafði áhyggjur af því að hann gæti stífnað upp .
Sem betur fer gerðist það ekki , hann hafði bara gaman af þessu og stóð sig frábærlega , " segir Kristín .
Fyrirfram höfðu einhverjir áhyggjur af því að Þokki væri ekki nógu hraður á töltinu en það reyndist ástæðulaust .
" Ég hef ekki viljað sprengja hann upp og eftir á að hyggja var það greinilega rétt ákvörðun .
Þokki var ekki alltaf auðveldur en alltaf hágengur og sprakk út á réttum tíma .
Við þekkjum hvort annað út og inn sem skiptir alltaf miklu máli , " segir hún .
Þakklát fyrir stuðninginn Kristín vill nota tækifærið og þakka öllum sem hjálpuðu henni við þjálfun Þokka gegnum árin .
Enginn nái svona árangri einn og óstuddur .
Þá vill hún koma á framfæri þakklæti til allra sem styrktu hana fjárhagslega til fararinnar .
" Ég er þannig gerð að ég á ofboðslega erfitt með að safna styrkjum en varð að gera það að þessu sinni .
Annars hefði þetta ekki verið hægt .
Fólk tók mér alveg ótrúlega vel , " segir hún .
Kristín kom inn í landsliðið á síðustu stundu þegar Sigurður Sigurðarson gaf sæti sitt eftir og rúmri viku eftir að hún hafði þegið sætið var Þokki á leið utan .
Spurð hvort hún hafi þurft að hugsa sig um tvisvar hestsins vegna hristir hún höfuðið .
" Úr því þetta bauðst kom aldrei annað til greina en að þiggja sætið .
Við Þokki höfum stefnt að þessu lengi .
Þetta var geggjað tækifæri fyrir hest og knapa til að sýna hvað í okkur býr á svona stóru móti .
" Að sögn Kristínar er iðulega mikil pressa á íslensku knöpunum á heimsleikunum enda er ætlast til þess að þeir skili gulli .
Þetta eru nú einu sinni okkar hestar .
Sjálf kveðst hún þó hafa mætt afslöppuð til leiks , þar sem hún kom inn í landsliðið á elleftu stundu .
" Íslenskir knapar fara alla jafna ekki út bara til að vera með en ég fann ekki fyrir neinni pressu .
Í aðdraganda mótsins var mitt nafn ekki nefnt í sömu andrá og gullverðlaun , " segir hún og bætir við að þeim mun skemmtilegra sé að hafa unnið .
Grætti áhorfendur Kristín lagði enga nýgræðinga að velli á leið sinni að gullinu en Jóhann Skúlason , margfaldur heimsmeistari í tölti , varð fjórði og hinn þrautreyndi Sigurbjörn Bárðarson fimmti .
" Það hefði verið gaman að hafa þá með mér á palli en þeir gjörþekkja þetta svo sem allt saman sjálfir , " segir Kristín .
Hún á ekki orð til að lýsa stuðningi áhorfenda .
" Þeir öskruðu , Kristín , Kristín , Kristín , af lífs og sálar kröftum .
Ég fékk mikinn meðbyr og fann að áhorfendur vildu að mér gengi vel .
Kannski var það vegna þess að ég er ekki frægur knapi , heldur bara kerling úr sveitinni .
" Hún skellir upp úr .
Dæmi eru um að áhorfendur hafi komið til Kristínar eftir að hún vann gullið og tjáð henni að hún hafi grætt þá með framgöngu sinni .
Spurð hvort henni líði ef til vill eins og hún sé stödd í miðju Öskubuskuævintýri kinkar Kristín kolli .
" Það má alveg segja það .
Fyrst ég gat þetta , geta örugglega ýmsir fleiri það líka .
" Sama máli gegnir um andstæðinga Kristínar og aðra sem komu að mótinu .
Innlendir og erlendir knapar voru boðnir og búnir að aðstoða nýliðann í hvívetna .
" Andinn var mjög góður á mótinu og enginn rígur á milli knapa .
" Sumum þykir hlutur kvenna heldur rýr í landsliðinu en Kristín vill ekki fara út í þá sálma .
Árangur hennar hljóti þó að vera öðrum kvenknöpum hvatning .
" Þetta er dálítið merkilegt í ljósi þess að víða annars staðar er hestamennska kvennasport og strákar forðast það jafnvel af ótta við að fá á sig leiðinlegan stimpil , " bendir hún á .
Venjulegur sveitahestur Þokki er tólf vetra gæðingur , frá Efstu-Grund , taminn og þjálfaður af Kristínu og Guðbrandi .
Fyrst var hann í eigu annarra en þau eignuðust hestinn sex vetra gamlan .
" Þokki er bara venjulegur sveitahestur , hvorki alinn upp við nudd né hnykkingar .
Hann hefur aldrei farið í sund og aldrei á hlaupabretti .
Við höfum heldur aldrei sett " búst " upp í hann fyrir keppni og ég gerði það heldur ekki í Herning , þótt þjálfararnir mæltu með því .
Ég hallast að því að dýralæknirinn sem ég ráðfærði mig við hafi lög að mæla þegar hann sagði að " bústið " væri aðallega fyrir hausinn á knöpunum .
" Hún brosir .
Svo sem lög gera ráð fyrir varð Þokki eftir ytra og Kristín leynir því ekki að kveðjustundin hafi verið tilfinningaþrungin .
" Við fjölskyldan fórum öll að hágráta þegar við skildum við hestinn , " segir hún .
Þokki hefur nú verið seldur til Þýskalands , til hjónanna Uli og Irene Reber , sem eru íslenskum hestamönnum að góðu kunn .
" Ég þekki Reber-hjónin ekki persónulega en veit að ég get treyst þeim fyrir Þokka .
Annars hefði ég ekki selt þeim hann .
Hann er í góðum höndum .
" Spurð hvort hún hafi áform um að heimsækja Þokka á sitt nýja heimili er Kristín fljót til svars .
" Já , við fyrsta tækifæri .
" Í hestum frá fyrstu tíð Kristín er fædd árið 1971 .
Hún ólst upp ásamt tveimur systrum á bóndabænum Klaustri og lífið hefur frá fyrstu tíð snúist um hestamennsku .
" Pabbi var mikið í hestum og ég hef alla tíð fengið góðan stuðning frá foreldrum mínum .
Það var alltaf járnað fyrir mann og maður mátti ríða öllum hrossunum á bænum , ekki bara bikkjunum , " segir hún hlæjandi .
Á veturna var rollunum gefið uppi í heiði og sex ára byrjaði Kristín að fara ríðandi með föður sínum til að gefa .
Upp og niður snarbrattar brekkur .
Kristín minnist þess enn hvað hún varð vonsvikin þegar Fanney systir hennar , sem er árinu eldri byrjaði í skóla en hún mátti ekki byrja líka .
Var nefnilega alltaf að keppa við Fanneyju .
Í staðin fór Kristín ríðandi með pabba sínum á hverjum degi upp í heiði og það var auðvitað miklu skemmtilegra .
Hún byrjaði að temja hross í grunnskóla og hefur ekki litið um öxl síðan enda þótt aðferðirnar hafi breyst .
Kristín er stúdent frá Menntaskólanum á Laugavatni en þaðan lá leiðin til Hóla í Hjaltadal , þar sem hún lauk fyrst prófi í búfræði 1993 og 1998 náði hún sér í þjálfara og reiðkennararéttindi frá Hólum .
Kristín segir tímann á Hólum hafa verið dásamlegan , námið hafi verið gott og hún kynnst frábæru fólki .
Á meðan Kristín var í námi á Hólum festu þau Guðbrandur kaup á Syðri-Fljótum .
Guðbrandur , sem er Borgfirðingur , er húsasmiður að mennt en líka með traustan bakgrunn í hestamennsku .
Tamningar aðalstarfið Syðri-Fljótar er í senn sauðfjár- og hestaræktarbú .
Um 450 fjár er á bænum og á bilinu tíu til fimmtán hestar .
Þar er líka tamningastöð , þar sem hjónin temja fyrir sjálf sig en þó aðallega aðra .
Þau byggðu nýtt hesthús 2003 og árið 2007 var byggð 700 fermetra reiðhöll við hesthúsið .
Þar eru þau bæði í fullri vinnu ( og rúmlega það ) við tamningar .
Frá 1995 til 2006 var Kristín í hálfu starfi sem læknaritari á Kirkjubæjarklaustri en síðan hefur hún helgað býlinu alla sína krafta .
Spurð hvort hrunið hafi komið illa við þau segir Kristín þau hafa verið með erlent lán á reiðhöllinni og það hafi til að byrja með rokið upp úr öllu valdi .
Þau náðu þó að standa í skilum og á endanum var lánið leiðrétt .
" Þetta blessaðist allt og aðstaðan í reiðhöllinni skiptir auðvitað sköpum fyrir tamningastarfið , " segir Kristín en meðan á sauðburðinum stendur er hluta af reiðhöllinni breytt í fæðingardeild .
Þau eru að jafnaði með um þrjátíu hross í tamningu í einu .
Það er svo merkilegt að Kristín og Guðbrandur hafa aldrei auglýst tamningaþjónustu sína .
Þess hefur ekki þurft , eftirspurnin er svo mikil .
" Við fjölguðum rollunum 2008 vegna þess að við bjuggumst við bakslagi í tamningunum en það hefur ekki orðið .
Þvert á móti hefur verkefnum fjölgað .
" Blakið hættulegra Kristín segir það taka að minnsta kosti tvo mánuði að temja hest og margir þurfa lengri tíma .
" Í flestum tilvikum geta vanir hestamenn tekið við eftir tvo mánuði en það eru alls ekki allir vanir af þeim sem leita til okkar .
Mín vinnuregla er að fara ekki út á hrossinu fyrr en ég treysti því , " segir Kristín .
Tamningar eru ekki hættulaus iðja en Kristín segir meiðsli þó sárasjaldgæf .
" Ég hef verið ótrúlega heppin .
Sjö , níu , þrettán ! Þetta er atvinna mín og fyrir vikið má ég ekki við því að taka áhættu .
Ef þú treystir trippinu , þá treystir trippið þér ! " Hún rifbeinsbrotnaði að vísu í fyrrahaust en jafnaði sig fljótt .
" Síðan missteig ég mig illa í vor – en það var í blaki .
Þetta var þremur dögum fyrir Þá allra sterkustu [ sem er árleg ístöltskeppni til styrktar íslenska landsliðinu í hestaíþróttum , innsk .
blm .
] Ég gat varla gengið en ekki að ræða það að ég tæki ekki þátt .
" Hún hlær .
Búskapur er eðli málsins samkvæmt mjög bindandi og Kristín upplýsir að fjölskyldan hafi aldrei farið eins lengi frá og núna vegna heimsleikanna , tvær vikur .
" Fyrir tveimur árum fórum við í frí í viku til Kanarí og ætli það sé ekki það lengsta sem ég hef verið án hesta á ævinni , " segir hún hlæjandi en frí fjölskyldunnar fer iðulega í að keppa á eða fylgjast með hestamótum .
Allur í Messi Kristín byrjaði ung að keppa á mótum og vann A-flokkinn fyrst fimmtán ára gömul .
Fjölmargir bikarar hafa komið í kjölfarið eins og sjá má heima á Syðri-Fljótum , skápar og borð bókstaflega svigna undan öllum gripunum .
Svanhildur , dóttir Kristínar og Guðbrands , er komin á kaf í hestamennsku .
Meira að segja byrjuð að temja .
Hún ætlar á hestabraut í Fjölbrautaskóla Suðurlands á næsta ári og setur svo stefnuna á Hóla , eins og móðir hennar .
Sonurinn , Lárus , er lítið í hestunum , alltént enn sem komið er , en hefur þeim mun meiri áhuga á knattspyrnu .
Hann æfir með Ungmennafélaginu Ármanni á Kirkjubæjarklaustri og lætur sig dreyma um að leika með Barcelona í framtíðinni .
Eignaðist meira að segja búning Evrópumeistaranna meðan hann dvaldist í Herning .
Spurður um uppáhaldsleikmennina er Lárus fljótur að nefna Messi og Neymar og móðir hans bætir " bitvargnum " við .
" Suárez , " flýtir ungi maðurinn sér að segja til áréttingar .
Lárus sýnir stoltur herbergið sitt en þar getur að líta myndir af öllum þessum hetjum og svo auðvitað íslenska landsliðið í fullum herklæðum .
Komið með annan fótinn á EM í Frakklandi ! Spurð hvort þau Guðbrandur fylgist líka með knattspyrnu hristir Kristín höfuðið .
" Ekki fyrr en Lárus fékk þennan mikla áhuga .
Það er lítið pláss fyrir annað en hesta í okkar lífi .
" Fólksfækkun áhyggjuefni Sitthverju þarf þó að sinna og Kristín kveðst hafa verið " neydd " í sóknarnefnd .
Það kemur ekki til af góðu , íbúum fækkar stöðugt í Meðallandi .
Nú síðast var næsti nágranni þeirra , Vilhjálmur Eyjólfsson á Hnausum , að flytja á hjúkrunarheimili .
" Fólksfækkunin hér er áhyggjuefni , þegar eldri bændur bregða búi er enginn til að taka við og jafnvel dæmi um að jarðir séu ekki einu sinni auglýstar .
Við erum utan alfaraleiðar og finnum fyrir því .
" Spurð hvort þau hjónin hugsi sér jafnvel til hreyfings svarar Kristín glottandi : " Tja , Brandur væri löngu farinn ef hann réði .
" Hún viðurkennir að staðsetningin hái sér í hestamennskunni , hún myndi án efa keppa meira ef hún byggi nær mótunum .
" En á móti kemur að aðstaðan hér er rosalega góð – og svo er þetta auðvitað mín sveit .
" Eitt af því sem Kristín saknar er að fara á fjall á haustin .
Það hefur hún ekki gert vegna anna frá því Svanhildur fæddist .
" Mig dreymir um að fara aftur á fjall og gleðst alltaf þegar það er rigning .
Þá er ég ekki að missa af eins miklu .
" Hún brosir .
Auglýsir eftir hesti Með sigrinum í Herning vann Kristín sér rétt til þátttöku á næstu heimsleikum sem fram fara í Hollandi eftir tvö ár .
Eina vandamálið er að nú er hún hestlaus .
" Enginn af okkar hestum verður tilbúinn á svona stórt mót eftir tvö ár , þannig að ég auglýsi hér með eftir hesti sem fólk vill fara með á HM ! Það yrði ótrúlega gaman að fara aftur , ég lærði margt að þessu sinni .
" Viðbrögð þurfa að vera skjót enda má Kristín engan tíma missa .
Æfingar fyrir næsta HM verða að byrja strax .
" Ekki fer ég að fara út með einhverja bikkju .
" Hún hlær .
