Þegar ég hugleiði hvaða bækur ég held mest uppá , eru nokkrar sem koma fyrst uppí hugann .
Kannski eiga þær það sameiginlegt að í þeim er einhver óræður tónn sem maður skynjar frekar en skilur .
Þegar Þorgeir Þorgeirson las þýðingu sína á Turninum á heimsenda sem miðdegissögu í Ríkisútvarpið árið 1989 heillaðist ég af hinum ljúfsára , sanna en um leið súrrealíska tóni .
Þessi tónn hreif mig og veitti mér innblástur í minni vinnu .
Minningarbrot Amaldusar gamla um bernsku sína og æsku fjalla um hversdagsleikann og draumana .
Sagan er einskonar táknmynd fyrir allan heiminn , og segir af öllu og engu .
" Langt útí þögninni heyrist í stjörnudropum þegar þeir detta úr himninum .
Það bergmálar um allan geiminn .
Það er ekkert nema þetta hljóð á himni og jörð .
Þetta er hljóð úr krana sem illa er skrúfað fyrir .
" Ég var komin á fertugsaldur þegar ég fyrst las Útlendinginn eftir Camus .
Það voru tímamót í mínu lestrarlífi .
Látleysið í frásögninni en um leið margræðnin er slík að það er einsog hátíðnitónn haldist út alla bókina .
Í bók Jaroslavs Hašek , Góði dátinn Svejk er þetta fína jafnvægi alvöru og háðs sem fær mann til að gráta og hlæja í senn .
Ég á hana sem hljóðbók og hlusta oft á brot af stórkostlegum lestri Gísla Halldórssonar .
Lýsingarnar á hroka og heimsku eiga jafn vel við í dag og á tímum fyrri heimsstyrjaldarinnar .
Nýlega las ég aftur bók Jakobínu Sigurðardóttur Í barndómi þar sem hún teiknar upp myndir af horfnum tíma af látleysi og snilld .
Maður skynjar heilan heim á bak við orðin þótt hún gefi ekki mikið upp .
Þá langar mig að nefna smásögur Geirs Kristjánssonar sem gjörsamlega heilluðu mig þegar ég las þær fyrst , svo hreinar og tærar með afar sérstökum tóni .
Og nú þegar ég er byrjuð að grufla í hugarfylgsninu hrannast bækurnar upp .
Njála er auðvitað mikilvæg bók að lesa fyrir listamenn því þar er þetta sérkennilega sambland mínimalisma og barokks .
Þar finnst mér ég iðulega finna óbeina samsömun við myndlistina .
Ég nefni aðeins nokkrar hér , en þær eru svo miklu fleiri bækurnar sem ég hef fundið samhljóm með og hafa opnað mér nýja sýn .
