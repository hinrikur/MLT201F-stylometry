Markaðir austan hafs og vestan hafa verið í frjálsu falli í liðinni viku .
Þetta hljómar óhugnanlega en ýmsir gætu bent á að hin litríka lýsing hljómaði einnig kunnuglega .
Hún hefur oft áður verið brúkuð af dramadrottningum markaðanna .
Hvað er nýtt núna ? Sjálfsagt er að gá að sér í hvert sinn sem efnahagslegir skjálftar af stærri gerðinni mælast .
Það fer eldfjallaþjóð nærri um .
En þó eru engin efni til að hrökkva af hjörum í hvert sinn .
Iðulega valda gerviástæður slíkum kippum .
Tölvur annast nú orðið drjúgan hluta af daglegum alþjóðlegum viðskiptum á mörkuðum .
Og þótt þær séu stórar og öflugar og hlaðnar vísdómi eftir margra ára mötun og svo " greindar " að þær vinna Garry Kasparov í skák , segir það ekki alla söguna .
Skák er reikningsdæmi sem á betur við tölvutilveru en um margt annað .
Gervigreind tölvanna á erfiðara þegar hún þarf að eiga við atriði sem ekki lúta fyrirsjáanlegum og rökréttum vilja .
Tölvuviðskiptin geta svo magnað frávikin og ýtt undir taugaveiklun jafnt í tölvuheimum sem í mannabyggðum .
Tölvurnar eru þó með sama hætti fljótar að rétta vitlausan kúrs af .
Góðkynja skjálftar líða því fljótt frá .
En það er ekki alveg auðvelt að sjá í hendi sér hvort skjálftinn sé góðkynja eða ekki .
Mestu skiptir í því sambandi hvort kaldur raunveruleikinn sé að berja dyra , eða hvort gamalkunnur gegnumtrekkur valdi óþægilegum hvellum .
Sé það raunveruleikinn sem er að rumska og ræskja sig er vissara að taka það alvarlega .
Sé það á hinn bóginn aðeins gegnumtrekkur sem gerir vart við sig er rétt að hafa sig hægan .
Loka þeim glufum sem trekknum valda og halda að öðru leyti ró sinni .
Gefa því smá gaum Stundum eru aðvörunarmerkin hvorki skjálfti né skellir heldur háttvísari og hlédrægari fréttir eða fyrirboðar .
En það geta verið jafnalvarleg afglöp að átta sig ekki á þeim í tæka tíð .
Þegar góðskáldið hélt helst að kallað hefði verið til þess og hlustaði um stund , bætti við birtuna og kallaði loks fram , þá var það kvöldgolan sem veitti því svarið , eins og menn muna .
Og það voru engin smá tíðindi á ferð .
Lífið sjálft hafði þar kvatt dyra og nú var það farið .
Skáldið hafði brugðist eðlilega við þessu kurteislega kalli .
Það hafði hugleitt hver það væri sem knúði svo varfærnislega dyra .
Skáldið bætti skilyrðin til að skyggnast um gáttir og kallaði loks fram .
Og þótt þetta væri allt saman eðlilegt og rétt , varð það samt sem áður rangt , af því of seint var sinnt kalli .
Svo var það fyrir átta árum Áður en heimurinn varð fyrir sínum efnahagsáföllum síðast bárust margvísleg merki .
Heilbrigð skynsemi var ónáðuð hvað eftir annað með athugasemdum og klípum .
Það vita menn núna .
En hún var ekki á vaktinni .
Og þegar hún loksins mætti og hafði orð á því sem hún hafði heyrt , þá vildi enginn hlusta á hana .
Heilbrigð skynsemi varð fyrsti gleðispillirinn sem útkastararnir vísuðu á dyr .
Ísland hefur sennilega farið betur út úr sínum og alheimsins ógöngum en margur annar .
Rétt var brugðist við á þeim örfáu dögum þegar það skipti mestu máli .
Það hjálpaði hins vegar heiminum sem heild í þessum áföllum , að hann var ekki allur undir .
Þannig fóru þessi áföll öll að mestu framhjá Kína .
Svo heppilega vildi til , að þetta annað mesta efnahagsveldi veraldar og það fjölmennasta var á öðrum snúningi á þessum tíma en þróaði heimurinn var .
Kína var á umbreytingarskeiði og hinn mikli markaður þar var að opnast að hluta til að fjöldinn mikli tók því fagnandi og af bjartsýni .
Hann mætti til leiks á hárréttu augnabliki fyrir hinn haltrandi hluta heimsins .
Hagvöxtur í Kína var með miklum ólíkindum ár eftir ár .
Það á við þótt viðurkennt sé að önnur lögmál gilda um stíganda hagvaxtar á efnahagssvæðum sem skammt eru á veg komin en á hinum .
Óttalegt eða óttalegt fjas ? Þegar markaðir fara í " frjálst fall , " eins og í nýliðinni viku , er horft til þess , hvað kunni að valda því .
Næst er spurt hvort að um langvarandi hættu sé að ræða eða hvort þetta sé ein af þessum leiðréttingarvikum efnahagslífsins , sem eru svo nauðsynlegar .
Svarið um síðustu viku liggur enn ekki fyrir .
En óneitanlega færast margar sverar tölur í áhættudálkinn .
Og þar er Kína fyrirferðarmikið .
Opinberir aðilar þar segja að enn sé myndarlegur hagvöxtur í landinu og engin breyting fyrirsjáanleg á því .
En nú bregður svo við að heimurinn , sem er jafnan opnari fyrir góðum efnahagsfréttum en slæmum , trúir þeim yfirlýsingum illa .
Þekktir greinendur telja að líklega sé hagvöxtur á bilinu 2-4 prósent en ekki 7-8 prósent , eins og yfirvöld fullyrða og verði við eða undir þeim mörkum næstu árin .
Í vanþróuðu efnahagskerfi sýna slíkar tölur fremur kreppu en vöxt , segja þeir .
Óumdeilt er að hlutabréfamarkaðurinn í Kína er að nokkru leyti hruninn .
Við það bætist að víða í hinu mikla ríki hafa stórkarlalegar ákvarðanir verið teknar í bjartsýniskasti síðustu ára af hinu miðstýrða valdi og ekki með takmarkaðri hliðsjón af markaðslögmálunum .
Ýmsir kunnir og snjallir greinendur hafa á móti bent á að önnur sjónarmið gildi um afturkipp í Kína en aðra efnahagslega afturkippi .
Kína búi þannig yfir svimandi háum gjaldeyrisvarasjóði .
Skuldastaða þjóðarbúsins í erlendri mynt talin sé aðeins þriðjungur af forðanum .
Svo sterk staða sé algerlega einstæð .
Við hana bætist að bankar landsins séu í ríkiseign .
Og þótt þess háttar eignarhald sé örugglega mjög skaðlegt þegar til lengri tíma sé horft , felist mikið öryggi í ríkisvæddu bankakerfi ef efnahagslegur brotsjór ríður yfir .
En það vantar eitt upp á En þótt allt sé það rétt og satt sem sagt er um fjallháan gjaldeyrisforða Kína segir hann ekki alla söguna .
Kreppa í Kína mundi skapa mikinn óróleika í viðkvæmu pólitísku andrúmslofti , þar sem milljónir manna , ekki mælt í tugum heldur hundruðum , hafa fengið smjörþefinn af kapítalískri tilveru .
Þeir munu ekki taka afturkippum án andófs .
Og óhugsandi sé annað en að efnahagslegu áhrifin á umheiminn , þegar kaupgetan skreppur saman í Kína , verði einnig mikil .
Og við þetta allt bætist svo stærsti bletturinn á glansmyndinni .
Í kreppunni 2007-2008 var Kína í örum vexti og því eins og bjarghringur fyrir þá sem þurftu að halda sér á floti í óvæntum hremmingum .
En fari Kína illa nú sé ekki neinum slíkum hringjum til að dreifa .
Það þarf ekki annað en líta í kringum sig til að sannfærast um það .
Fljótlegt er að nefna Afríku og Suður-Ameríku þar sem mikil vandræði eru á hverju strái .
Eftir vorhreingerningarnar frægu eru botnlausar ógöngur fyrir botni Miðjarðarhafsins , Írak er í upplausn , Pakistan er eins og púðurtunna og Afganistan á leið inn í talíbanskan trylling , nema að óhugnaður hins svokallaða Ríkis íslams verði ofan á í baráttu þessara viðbjóðslegu fylkinga um völd .
En það sem mestu skiptir er að evrusvæðið er alls ekki að ná sér á strik , þrátt fyrir að Grikkjum hafi verið sparkað eins og beyglaðri bjórdós fram eftir götunni til glötunar .
En Bandaríkin ? Er ekki atvinnuleysið á niðurleið þar , verðbólga lítil og marktækur hagvöxtur ? Því miður er ekki allt sem sýnist .
Vandamálið er að atvinnustigið er ekki að batna þrátt fyrir þægilega ásýnd hins mælda atvinnuleysis .
Þar er um að ræða hlutastörf í stórum stíl .
Mælt með hefðbundnum hætti væri atvinnuleysið að nálgast 11 prósent en ekki 5-6% .
Kaupmáttur launa hefur staðið í stað árum saman og meira en þriðjungur heimila fær matarmiða frá félagsmálastofnunum til að komast af .
Og að einhverju leyti hefur hagvöxturinn verið sóttur í prentvélar seðlabankans .
Og þá er komið að miklu umhugsunarefni .
Engin varadekk , keðjur eða kaðlar Vandann , sem þarna er lýst , verður að skoða í ljósi þeirra úrræða sem tiltæk eru , ef slær í bakseglin .
Seðlabankar Evrópulanda og Bandaríkjanna hafa misserum saman prentað fjármuni í stórum stíl og öllum er ljóst að slíkum efnahagslegum galdrabrögðum eru sett mörk og er fyrir löngu komið að þeim .
Stýrivextir seðlabankanna hafa verið lengur við markalínuna 0 eða undir henni en dæmi eru um í nútíma sögu .
Þannig að þessi tvö helstu vopn seðlabankanna eru ekki lengur til staðar eða vita bitlaus , ef ný og alvarleg kreppa skellur á .
Flýtur á meðan ekki sekkur Á Íslandi segja menn að það geri ekkert til að henda 35 milljörðum í hafið til að standa við digrar yfirlýsingar um að Ísland muni ekki flytja vopn úr verksmiðjum sínum til Rússlands , þrátt fyrir að aðrir séu að selja þeim kafbáta .
Ferðamannastraumurinn sé okkar nýja gullnáma .
Það er allt gott og blessað .
Það er raunar stutt síðan sú gullnáma opnaðist og margt er óhönduglega gert í nýtingu hennar .
Óróleiki í heiminum í bland við offramleiðslu í Kína hefur sett álverð í heiminum í uppnám .
Íslendingar munu finna fyrir því .
Ef að kreppa eða hálfkreppa skellur á sparar heimurinn fyrst við sig það sem auðveldast er .
Það er ekki maturinn , því maginn vill sitt .
Ferðalög eru framar í röðinni .
Þannig að þótt vel hafi tekist til um margt hjá okkur þá höfum við ekki efni á oflæti enn þá .
Ekkert bendir til annars en að álmarkaðir verði mjög erfiðir næstu árin .
Ef við bætist að markaðir okkar fyrir matvörur þrengjast , hvort sem er út af heimatilbúnum bjálfahætti eða öðrum ástæðum , og samdráttur verður í ferðamannaþjónustu heimsins , horfir ekki of vel .
Samdráttur ferðamanna bitnar fyrst á þeim löndum þar sem raunkaupmáttur almennings hækkar hraðar og meir en annars staðar .
Það hefur gerst að undanförnu hér á landi .
ESB , Kína og Japan hafa með beinu og óbeinu handafli lækkað verð sinna gjaldmiðla .
Þess háttar gjaldmiðlastríð er eitur í beinum þeirra sem vildu gjarnan ferðast .
Af öllum þessum ástæðum er aðgátar þörf .
Þótt andblær um aftanstund væri aleinn um að hvísla að okkur aðvörunarorðum um þessar mundir , gæti verið rétt að leggja við hlustir .
Og það þótt að alls ekki sé útilokað að þetta fari allt saman vel .
