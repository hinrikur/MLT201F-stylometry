Ódauðlegt verk um ást og ástleysi er lokaverkið í kvintológíu , þ.e. fimm verka röð , sem við byrjuðum að vinna að fyrir tíu árum .
Með þessu verki fögnum við þannig tíu ára afmæli leikhússins , " segir Steinunn Knútsdóttir , höfundur og leikstjóri verkanna fimm sem leikhópurinn Áhugaleikhús atvinnumanna sýnir á sviðslistahátíðinni Lókal dagana 26.-30 ágúst .
Þrjú verkanna verða sýnd á Litla sviði Borgarleikhússins , eitt í Listasafni Reykjavíkur – Hafnarhúsinu og eitt í Tunglinu , húsnæði Listaháskóla Íslands við Austurstræti 22 .
" Áhugaleikhús atvinnumanna byrjaði sem fullkomlega peningalaust leikhús .
Markmið okkar var að gera sýningar af hugsjón og áhuga , en samt með atvinnumennskuna að leiðarljósi .
Við vildum prófa að gera leikhús þar sem við værum algjörlega óháð miðasölu og styrktaraðilum .
Þannig eru verkin okkar algjörlega óháð öllum markaðslögmálum , enda er ókeypis inn á allar sýningar okkar , " segir Steinunn .
Verkin fimm í Ódauðlegu seríunni eru : I. Ódauðlegt verk um stjórn og stjórnleysi sem var frumsýnt í Klink og Bank vorið 2005 ; II. Ódauðlegt verk um samhengi hlutanna sem var frumsýnt í Nýlistasafninu í ársbyrjun 2009 ; III. Ódauðlegt verk um stríð og frið sem var forsýnt á Lókal í Smiðjunni haustið 2009 og frumsýnt í Hafnarfjarðarleikhúsinu vorið 2010 ; IV .
Ódauðlegt verk um draum og verkuleika sem var frumsýnt í Útgerðinni í Hugmyndahúsi háskólanna 2010 og V. Ódauðlegt verk um ást og ástleysi .
Spurningar um mannlegt eðli " Markmið verkanna var að velta fyrir sér ólíkum viðfangsefnum , sem öll snúa þó að djúpstæðum spurningum um mannlega tilvist og eðli mannsins .
Þau eru öll frekar stutt , þ.e. 40-60 mínútur að lengd , " segir Steinunn og tekur fram að leikhópurinn líti ekki á sýningar sínar sem vöru heldur samtal .
" Áhorfendur fá þannig að fylgjast með hugleiðingu um stef í mannlegri tilvist og síðan er þeim boðið að sitja eftir og ræða meira um stefið og leikhúsið sem við erum að búa til .
" Spurð nánar um nýjasta verkið segir Steinunn ætlunina að fjalla um ástina og hvernig manneskjan tekst á við þær margræðu tilfinningar sem búa í ástinni .
" Efniviður verksins er fenginn frá ókunnugu fólki um allt land , en við brugðum á það ráð að óska eftir ástarbréfum til þess að nota í sýningunni .
Fjöldamargir svöruðu ákallinu og sendu okkur afrit af ástarbréfunum sínum , " segir Steinunn og tekur fram að bréfin séu mörg hver mjög mögnuð .
" Þessi bréf eru hjartað í sýningunni .
Við erum ekkert að skálda í þessari sýningu .
" Að sögn Steinunnar kallar hvert viðfangsefni á mismunandi efnistök og þá um leið mismunandi form .
" Í þessu síðasta verki seríunnar stígum við að nokkru út úr sköpuninni og förum í raunverulegt samtal við áhorfendur með þátttökuleikhúsi .
Sýningin verður ekki eins og hefðbundin leiksýning heldur bjóðum við áhorfandanum að deila með okkur samverustund .
Sýningin verður því einhvers konar íhugun um ástina og hvað hún þýðir fyrir hvern og einn , á forsendum hvers og eins .
" Vinna hugsjónastarf Aðstandendur sýninganna fimm eru auk Steinunnar þau Aðalbjörg Árnadóttir , Arndís Hrönn Egilsdóttir , Árni Pétur Guðjónsson , Gígja Hólmgeirsdóttir , Hannes Óli Ágústsson , Ingibjörg Ýr Skarphéðinsdóttir , Jórunn Sigurðardóttir , Kristjana Skúladóttir , Magnús Guðmundsson , Orri Huginn Ágústsson , Ólöf Ingólfsdóttir , Ólafur Steinn Ingunnarson og Sveinn Ólafur Gunnarsson .
" Flestir leikaranna leika í þremur sýningum hver , en sumir eru í öllum , " segir Steinunn og tekur fram að allir í hópnum vinni hugsjónastarf .
" Við erum að reyna að sniðganga markaðinn og peninga , " segir Steinunn og tekur fram að hópurinn hafi þó þegið listamannalaun árið 2010 til að vinna seríuna Örverk um áráttur , kenndir og kenjar sem sýnd voru í beinni vefútsendingu , auk þess sem unnin var bók um verkin .
Hópurinn er einnig allur á listamannalaunum sem stendur og með styrk frá leiklistarráði til að setja upp Ódauðlegu verkin .
Að sögn Steinunnar lýkur Ódauðlegu seríunni í ár með frumsýningu Ódauðlegt verk um ást og ástleysi á Lókal .
" Í haust fer ég í rannsóknarleyfi fram að áramótum og hyggst nota tímann til að skrifa bók um Ódauðlegu verkin , " segir Steinunn , sem hefur gegnt starfi deildarforseta Sviðslistadeildar LHÍ frá 2011 .
Sem fyrr segir verða Ódauðlegu verkin sýnd á þremur stöðum á Lókal .
" Þrjú verkanna þurfa svart leikrými og tvö þeirra hvít rými , " segir Steinunn og tekur fram að " svörtu " verkin þrjú verði sýnd í Borgarleikhúsinu , en þau eru Ódauðlegt verk um ást og ástleysi , Ódauðlegt verk um stríð og frið og Ódauðlegt verk um stjórn og stjórnleysi .
Ódauðlegt verk um samhengi hlutanna verður sýnt í Listasafni Reykjavíkur og Ódauðlegt verk um draum og veruleika í Tunglinu .
Steinunn reiknar fastlega með því að Ódauðlegu verkin verði ekki sýnd oftar , enda kominn tími til að setja ákveðinn punkt .
En hugsanlega verður þó nýjasta verkið sýnt eitthvað áfram eftir að Lókal lýkur .
" Það hefur verið stórkostlegt að fá tækifæri til að vinna að sama viðfangsefninu í heil tíu ár en nú er komið að ákveðnum lokapunkti .
Það er gaman að geta haldið upp á afmælið með því að sýna öll verkin saman , " segir Steinunn og tekur fram að hún sé opin fyrir nýjum áskorunum .
Ódauðlegt verk um ást og ástleysi verður frumsýnt á Litla sviði Borgarleikhússins miðvikudaginn 26. ágúst kl. 19 .
Allar nánari upplýsingar um sýningartíma verkanna má finna á vefnum lokal.is .
