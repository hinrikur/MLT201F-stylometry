Einu sinni heyrði ég af ungri leiðsögukonu sem fór með hóp ítalskra ferðamanna um Ísland .
Verkefnið var ekki auðvelt .
Allan þann tíma sem hópurinn dvaldist hér á landi var úrkoma svo mikil að ekki sást lengra en fáeina metra frá rútunni sem flutti ferðalangana til að njóta þess sem landið hefur upp á að bjóða .
Og eins og við vitum þá þarf Ísland gott skyggni .
Ef vel á að vera þarf vissulega meira til ; að aðkomumenn fái fræðslu um landið , hvernig það varð til , hvernig það byggðist og um mannlífið fyrr og nú , fái með öðrum orðum að kynnast víddum sem gera land og þjóð áhugaverð .
En þetta ferst okkur gestgjöfunum misjafnlega vel úr hendi .
Það sannaðist í fyrrnefndri heimsókn Ítalanna .
Það fór nefnilega svo – eða þannig heyrði ég söguna – , að svo kynngimögnuð hafi frásögn leiðsögukonunnar verið , að ferðalangarnir urðu hreinlega uppnumdir og kváðust aldrei hafa komið til eins heillandi og spennandi lands og Íslands .
Höfðu þeir þó ekkert séð ! En þeir höfðu hins vegar leiftrandi frásögn að styðjast við , áhugann og ímyndunaraflið .
Það fylgdi sögunni að minningin lifi enn í huga hinna ítölsku ferðalanga .
Aðra litla sögu kann ég um mikilvægi leiðsögumannsins .
Hún er frá í sumar .
Við erum stödd í Víkingasafninu í Reykjanesbæ .
Þar er að finna skipið sem hagleikssmiðurinn Gunnar Marel smíðaði og sigldi , ásamt áhöfn sinni , þöndum seglum alla leið til Vesturheims , Vínlands og Nýju Jórvíkur á árinu 2000 .
Leiðsögumaður kemur í safnið með hóp bandarískra ferðamanna .
Þar eru á ferð verkfræðimenntaðir eftirlaunamenn .
Leiðsögumaðurinn segir frá fyrri tímum og þeim munum sem eru til sýnis .
Að lokum snýr hann að skipinu góða : " Í því eru fimm þúsund handsmíðaðir naglar , sjáiði þennan ! " Og svo tók við leiftrandi frásögn um lögun skipsins og smíðis- og verksvit forfeðra okkar .
" Og þetta tókst þeim fyrir meira en þúsund árum , og hafði þó enginn farið í háskóla ! " Nú var hlegið .
Eftir stendur þetta : Á ferðamannalandinu Íslandi er orðið til nýtt lykilstarf ; hefur reyndar verið þýðingarmikið lengi , en nú þegar ferðamennskan er orðin ein helsta atvinnugrein okkar skiptir ekki litlu máli hverjir taka á móti Ítölunum og Ameríkönunum og öllum hinum .
Það skiptir máli að hágæðafólk taki á móti gestum lands og þjóðar fyrir okkar hönd ; fólk sem talar af þekkingu og viti og býr yfir þeim eiginleikum að geta gert lítinn nagla að ævintýri og rigningarsortann svo spennandi að allt það sem handan hans er , hljóti að vera ómótstæðilegt .
Í formála Saxo að sögu Dana , frá því um 1200 , segir að hún hefði aldrei verið skrifuð án aðstoðar frá Íslandi því það sem þar skorti á í lífsgæðum hafi menn bætt upp með viti .
Ætli það eigi ekki við enn í dag að vitið skipti máli þegar land og þjóð koma fyrir gestsauga .
Ögmundur Jónasson ogmundur@althingi.is 