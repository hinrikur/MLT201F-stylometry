Ef það er köllun að verða læknir þá hrópaði leiklistargyðjan enn hærra á Jens Kristján Guðmundsson .
Hann er menntaður háls- , nef- og eyrnalæknir en sagði skilið við gamla líf sitt fyrir tveimur vikum og er kominn til Los Angeles , þar sem hann hefur nám á mánudaginn við virtan leiklistarskóla kenndan við Stellu Adler .
Þar hafa lært m.a. Marlon Brando , Salma Hayek , Cybill Shepherd , Michael Richards , Benicio del Toro og Mark Ruffalo .
Orð eins og sjálfskönnun og ferðalag eiga vel við sögu Jens , sem tók mörg smá skref á leið sinni úr lækninum í leiklistina .
Sagan er dramatísk , góður efniviður í Hollywood-kvikmynd , sögusviðið er Ísland , Svíþjóð , New York og Los Angeles með viðkomu á Kosta Ríka .
Maður sem vaknaði um miðja nótt í húsinu sínu og hugsaði : " Ég hata líf mitt ! " Þetta hugsa áreiðanlega margir á einhverjum tímapunkti , eru ósáttir í vinnu eða einkalífi en gera ekkert í því .
Jens er hins vegar búinn að umbylta lífi sínu .
Jens átti ánægjulegan uppvöxt í Svíþjóð , en hann fluttist þangað þegar hann var þriggja ára og bjó aðallega í Linköping og Lundi .
Hann er sonur hjónanna Guðmundar Björnssonar svæfingalæknis og Guðrúnar Jensdóttur lögfræðings .
Hann var alltaf " syngjandi og í einhverjum gervum " .
" Ég endaði oftast í aðalhlutverki í leiksýningum og elskaði að vera á sviði og leika , " segir hann .
Lenti fyrir utan hópinn Þegar hann var átta ára fluttist fjölskyldan aftur til Íslands , en pabbi hans fékk stöðu á Akranesi .
Hann segist ekki hafa verið einn af " svölu krökkunum " þar .
Það hafi verið erfitt að koma inn í nýjan skóla .
" Ég talaði svolítið vitlausa íslensku og lenti fyrir utan aðalhópinn , " segir Jens , sem einbeitti sér að því að vera duglegur í skólanum , gekk vel og var þá kallaður " proffi " og " englabarn " .
" Ég tók þetta allt inn á mig , " segir hann .
" Ég var á fullu í sundi og mikið í golfi .
Ég var í sundliði Akraness þar til ég varð 13 ára .
Mér gekk nokkuð vel og vann til verðlauna en fékk nóg af látlausum æfingum og byrjaði í golfi .
Ég stóð oft tímunum saman og sló bolta úti á golfvellinum á Skaganum .
Ég var á tímabili nokkuð efnilegur kylfingur og fékk að vera með á nokkrum landsliðsæfingum þegar ég var táningur .
" Hann átti fáa en góða vini á Akranesi og sömuleiðis á Seltjarnarnesi þegar hann fluttist fyrir tíunda bekk þangað .
" Ég var óöruggur og fannst erfitt að passa inn .
Var mikið einn þar til ég byrjaði í Menntaskólanum í Reykjavík og eignaðist vini þar .
Fór á eðlisfræðibraut I af því að það var erfiðast .
Ekki af því að mig langaði eitthvað að verða eðlisfræðingur eða verkfræðingur .
Ég var bara alveg stefnulaus , " segir hann .
" Maður fetar ómeðvitað í fótspor foreldra sinna ef maður veit ekki alveg hvað maður vill sjálfur , " segir hann .
" Ég var alltaf að reyna að vera fyndinn í tímum , alltaf að skjóta einhverju inn , " segir Jens , en þetta var ef til vill ákveðin útrás fyrir leikarann í honum .
Valdi skynsamlega kostinn Eftir útskrift fór hann í læknisfræði .
" Ég vissi eiginlega ekkert hvað mig langaði að gera þegar ég var búinn með MR svo ég fór bara í læknisfræði eins og pabbi .
Það virtist spennandi og " skynsamlegt " val , " segir hann , en þetta var árið 1999 .
Numerus clausus var í gildi og komust 40 manns inn af þeim tæplega 300 sem þreyttu prófið .
" Ég var mjög hamingjusamur með að komast inn , " segir hann .
Orðið skynsamlegt situr í blaðamanni .
" Það er svo auðvelt að falla í þá gildru að reyna að uppfylla það sem maður heldur að aðrir búist við af manni .
Af ótta við að vera dæmdur skrýtinn velur maður þetta skynsamlega og örugga í stað þess að hlusta á það sem hjartað segir .
" Honum gekk vel í læknadeildinni en segir lesefnið hafa verið þungt og seturnar yfir bókunum langar .
" Þetta virtist stundum aldrei ætla að taka enda .
" Dagdraumar um kvikmyndaleik Í deildinni steig hann óvæntan dans við leiklistargyðjuna .
" Það var mikil reikistefna á þriðja ári í læknadeildinni um hvert skemmtiatriðið ætti að vera fyrir árshátíðina og ég veit ekki af hverju en ég rétti upp hönd og sagði að ég myndi bara taka það alfarið að mér .
Ég setti þá saman uppistandsrútínu úr eigin efni og svo úr nokkrum af fyrirmyndum mínum á þeim tíma og íslenskaði og staðfærði .
Ég man bara að ég gat varla borðað fyrir stressi , " segir Jens en vel tókst til og fékk hann hrós fyrir .
" Þá vaknaði aftur þessi draumur um að vera á sviði og leika .
Ég endurtók svo smá uppistand á sjötta ári .
Ég var með dagdrauma um að verða grínisti eða leika í bíómyndum en það virtist allt svo fjarlægt og erfitt að ég hélt áfram á þeirri braut sem ég var .
Mér lá alltaf svo mikið á að komast á næsta þrep í lífinu að ég staldraði ekki við og spurði sjálfan mig hvort ég vildi virkilega gera þetta .
Ég fór aftur á skynsamlegu brautina .
Það er eins og maður hafi verið að lifa eftir einhverjum tékklista , klára læknadeildina og næst á dagskrá var að fara í sérnám .
" Hann flutti til Svíþjóðar árið 2007 .
" Af því að ég var alltaf að flýta mér að komast á næsta þrep var ég fyrstur úr mínum árgangi að fara í sérnám , þremur mánuðum eftir að ég kláraði kandídatsárið .
" Fór næstum yfir um af stressi Jens segir að ekki hafi verið mikill tími í náminu fyrir innri skoðun og engin áhersla á að hlusta á eigin líkama .
" Maður keyrði sig áfram þangað til maður fékk hálfgert taugaáfall .
Þetta var mikil pressa .
" Hann flutti til Karlskrona og fór í almennar skurðlækningar .
Þar tók hann vaktir á bráðamóttöku og sá illa farið fólk eftir slys , " ungt fólk með heilablæðingar og fæturna hangandi á bláþræði eftir bílslys .
Þetta átti ekki alveg við mig .
Ég var með mígreni næstum upp á annan hvern dag .
Ég fór næstum yfir um af stressi vegna langra vakta og álags .
Ég hafði þá ekki lært að takast á við stress eins og ég geri í dag .
Hætti og valdi háls- , nef- og eyrnalækningar ( HNE ) .
Mér hafði alltaf þótt það skemmtilegt í náminu og flutti þá til Eskilstuna , sem er bær um klukkutíma í vestur frá Stokkhólmi .
" Eftir nokkra mánuði þar keypti hann sér hús og fór að reyna að lifa sem læknir .
Utan frá leit út fyrir að lífið léki við hann en líðanin var ekki í takt við það .
" Í byrjun var mjög gaman að læra nýjar aðgerðir og allt sem tengdist HNE .
En það varð fljótlega að rútínu .
Ég var alltaf að hugsa um að mig langaði að gera eitthvað annað .
Að vera á læknastofu eða inni á sjúkrahúsi alla mína starfsævi virtust hörmuleg örlög .
En ég hélt áfram , " segir Jens , sem flutti árið 2010 til Uppsala vegna HNE-námsins .
" Þar vann ég meðal annars sex mánuði á lýtadeild og fannst það heillandi .
Ég fékk að axla töluvert mikla ábyrgð og vann eins og skepna .
Því miður áttu langir dagar inni á spítala illa við mig .
Mér leið eins og fugli í búri .
" Árið 2011 gekk hann í hjónaband með konu sem hann var búinn að vera með í þrjú ár .
Þau skildu ellefu mánuðum síðar .
" Framtíðarplönin voru mikil en á þessum tíma var ég bara ekki til staðar , ekki tilbúinn í þetta .
" Hann hugsaði með sér að hann hataði líf sitt , hataði vinnuna og þyrfti að gera eitthvað í þessu .
" Þá fór ég að leita að svörum , ekki að utan heldur að innan .
" Jens leitaði sér hjálpar hjá manni að nafni Tripp Lanier sem er þekktur fyrir útvarpsþátt á hlaðvarpi sem heitir " The New Man " .
" Tripp er frábær maður , traustur .
Hlutverk hans var að spyrja spurninga og hjálpa mér að finna út hvar ástríða mín lægi , hvað ég vildi gera og hvernig ég vildi lifa .
Ég var kominn alveg á botninn .
Langaði ekkert til að vinna sem læknir , vildi ekki búa í Svíþjóð , var giftur og það gekk ekki upp .
Allar ákvarðanir sem ég tók virtust leiða af sér meira stress og minni lífsgleði .
Ég treysti ekki eigin dómgreind .
" Kom þetta flatt upp á þína nánustu ? " Þau voru ansi hrædd um mig , að ég væri bara búinn að missa það , " segir hann , en hann átti náinn vin á Íslandi sem var í sambærilegum sporum og gat treyst fyrir þessum hugsunum .
Þunglyndislyf ekki lausnin Hann prófaði þunglyndislyf en þau voru ekki lausnin .
" Ég var kominn með kvíðahnút daglega og varð að gera eitthvað í þessu .
Ég losnaði við kvíðahnútinn en það var líka búið að minnka allar aðrar tilfinningar .
Það sem lyfin gerðu var í rauninni að lækka í viðvörunarbjöllunum og minnka þann sársauka sem ég þurfti að fara í gegnum til að snúa við blaðinu .
" Læknirinn hætti á lyfjunum og segir fráhvarfseinkennin ekki hafa verið góð .
" Smám saman fór ég að hlusta á mína innri visku í stað þess að leita út á við eftir leiðarljósi .
Byrjaði að skoða hugleiðslu og lesa um allt sem ég gat komist í sem tengdist persónulegum þroska , " segir hann , en þar hjálpuðu þættir Tripp Lanier hvað mest .
" Það rann upp fyrir mér að ég gat ekki setið heima og fundið út hvað gerði mig hamingjusaman .
Ég varð að gerast vísindamaður og tilraunadýr í mínu eigin lífi og taka eitt skref í einu .
Og velja að gera meira af því sem fyllti mig orku og gleði og minna af því sem drægi mig niður .
" Tripp hafði gert myndband um karlmenn sem voru búnir að skrá sig út , þar sem enginn var við stjórnvölinn , menn sem treystu á að aðrir hjálpuðu þeim að ákveða hvað þeir vildu .
" Það hljómaði eins og ég , búinn að skrá mig út , kominn á lyf og treysti ekki eigin dómgreind .
Við komumst að þeirri niðurstöðu að ég yrði að komast í frí .
Það var orðið ótrúlega erfitt að taka minnstu ákvörðun og því var ómetanlegt að hafa einhvern utanaðkomandi til að hjálpa mér að þjálfa þann vöðva .
" Hann segir að allt hafi virkað eins og það hefði svo mikið vægi og næsta skref yrði að vera hið rétta .
Hann fór einn í frí til Kosta Ríka til að hugsa málið .
" Stundum þarf maður bara að komast út úr hringiðunni og fá sýn að utan .
" Hann fór á námskeið í Stokkhólmi sem heitir Dynamiskt Framträdande og gat þá loks sagt upphátt hvað hann langaði til að gera .
Hann langaði að verða leikari .
" Það hefur ótrúlega mikinn kraft að orða hugsanirnar .
" Eftir þetta ákvað hann að prófa spunatíma í Stokkhólmi .
" Ég var spenntur að prófa .
Ég vissi að margir af uppáhaldsleikurum mínum eins og Will Ferrell , Kristen Wiig og Tina Fey byrjuðu í spuna , svo það vakti forvitni mína .
Mér leið svo vel eftir fyrsta tímann , " segir Jens , sem varð heillaður frá fyrstu stundu .
Leiklistartímar í New York Næsta skref var að fara í leiklistartíma í New York um áramótin 2013 hjá Anthony Meindl .
" Þar fann ég strax að ég passaði inn .
Það var alveg æðislegt .
Ég gat varla andað , ég var svo spenntur að fara í fyrsta leiklistartímann minn í New York , " segir Jens , sem hlær að því að hann hafi ekki beint ráðist á garðinn þar sem hann var lægstur .
Hann segist hafa verið heppinn með samnemendur sína og hafa fengið einstakan kennara .
" Þetta átti mjög vel við mig .
Mér var tekið svo opnum örmum þarna , ég fann bara að mig langaði að vera í kringum fólk sem væri skapandi og í leiklist .
" Emily Fletcher , kennari hans þar , hafði líka mikil áhrif á hann , en hún er einnig þekkt fyrir að kenna hugleiðslu .
Var fólk hissa á bakgrunni þínum ? " Fólk var mjög hissa á því að ég skyldi vera læknir og þar að auki kominn alla leið frá Íslandi í gegnum Svíþjóð til að prófa leiklist þarna .
" Þegar heim var komið fór hann í leiklistartíma hjá Studio Meisner í Stokkhólmi .
Hann fór síðan til Los Angeles í þrjá mánuði haustið 2013 og hélt áfram námi sínu hjá Anthony Meindl .
Síðasta árið hefur hann verið í leikhópi og tímum í International Theater Stockholm , en þar er unnið með spuna .
" Það myndaðist mikið traust og djúp vinátta í hópnum og það var erfitt að kveðja þau .
Það er mjög mikið Josh Lenn að þakka að ég dreif mig út í leiklistarnám .
Hann er einn af þeim kennurum sem ég get ekki þakkað nógu mikið .
Þvílík trú á nemendunum og eldmóður að koma okkur á svið .
Alveg einstakur maður .
" Vann samhliða leiklistinni á sjúkrahúsinu Samhliða leiklistarnáminu vann hann á HNE og var þetta því annasamur tími .
Hann fékk mikinn stuðning frá yfirmönnum sínum og samstarfsfólki á sjúkrahúsinu .
" Þeim fannst bara frábært að ég væri að gera þetta .
Leiðbeinandinn minn og yfirlæknirinn voru mjög sveigjanlegir og ég er þeim mjög þakklátur fyrir að hafa ekki afskrifað mig sem klikkaðan , " segir hann og hlær .
Jens var leystur út með gjöfum og saknaðarkveðjum þegar hann hætti , en hann kláraði sérnámið þó að það hafi dregist um tvö ár vegna anna við leiklistina .
Leiklistarnámið hafði líka jákvæð áhrif á vinnuna hans á sjúkrahúsinu .
" Eftir því sem ég lærði meira í leiklistinni og fann leiðir til að gera sjálfan mig hamingjusaman fór ég að njóta þess að vera í vinnunni líka og nota það sem ég lærði í leiklistinni , að hlusta á fólk og vera opinn .
Ef ég þurfti að segja einhverjum slæmar fréttir var ég fullkomlega til staðar .
Fólk var mjög þakklátt fyrir það að vera ekki skilið eftir eitt með slæmar fréttir .
" Mætti þessi mannlegi þáttur og tjáning koma sterkar inn í námið í læknisfræðinni ? " Ég held að það mætti koma meira inn í skóla almennt að fara á svið og tjá sig .
Þetta þarf ekki að vera flókið .
Við erum öll skapandi verur innst inni og þessi þáttur þarf líka að blómstra .
" Hann minnist á að hann hafi lært allt um líkamann í læknisfræðinni en samt ekki lært að hlusta á eigin líkama .
Hann segir að í starfi sínu sem læknir , m.a. þegar hann hafi leyst af á heilsugæslu , hafi hann bent fólki á að huga að andlegu hliðinni þegar það hafi átt við .
" Ég fylgi auðvitað læknisfræðilegum prinsippum en hef aðeins beint fólki inn á andlega braut .
Einföld hugleiðslutækni eins og að fylgjast með önduninni breytir ótrúlega miklu .
Ef líkaminn er kyrr fylgir hugurinn á eftir .
" Sjálfur fór hann sumarið 2013 á tíu daga hugleiðslunámskeið þar sem kennd var vipassana-hugleiðslutækni .
" Það var ekkert talað á fyrstu níu dögum námskeiðsins nema við kennarann og einn umsjónarmann .
Þetta var hugleiðsla í tíu tíma í dag , " segir Jens og bætir við að þetta hafi verið " svakaleg lífsreynsla " .
" Ég sat áfram , eins lengi og ég gat , lengur og lengur hvern dag þar til ég fann kyrrð og fókus .
Það var engin þörf að verða eitthvað annað en ég var og óskin um að vaxa og þroskast var hluti af mér .
Það var eiginlega þá fyrst sem ég fann fullkomna ró innra með mér .
Ég finn að innst inni er ég rólegur þrátt fyrir að mikið gangi á í einkalífi eða í starfi .
" Hann segir þakklæti líka mikilvæga tilfinningu .
" Þakklæti fyrir það sem gengur okkur í hag er líka lykilatriði .
Það er fátt jafn kraftmikið og aðlaðandi og það hugarástand sem þakklæti gefur okkur .
Þess vegna hvet ég alla , þar með talið skjólstæðinga mína sem ganga gegnum erfiða tíma , til að finna nokkra hluti daglega sem þeir geta verið þakklátir fyrir .
" Persónulegur þroski í leiklistinni Hugmyndina að því að fara í Stellu Adler-skólann í Los Angeles fékk hann frá Helenu Einarsdóttur , framleiðanda hjá Elf Films , sem gerði heimildarmyndina Höggið .
Hún lét vel af skólanum og hvatti hann til að sækja um .
Í leiklistarkennslunni er samhliða lögð áhersla á persónulegan þroska .
" Það að vinna með sjálfan sig fer algjörlega saman við það að vera góður leikari .
Það er þroskandi að fara inn í karakter og skilja hvernig honum líður .
Ég ætti að hafa nóg efni til að byggja karaktera á eftir að hafa unnið sem læknir .
Ég hef séð svo mikið af skemmtilegu fólki og ólíkum karakterum .
" Skólinn byrjar á mánudaginn og þá fer allt á fullt .
" Ég fann mig um leið og ég gekk þar inn , " segir Jens , sem er fullur eftirvæntingar fyrir framhaldinu .
Inntökuferlið tók tíma og fylla þurfti út ýmsa pappíra .
" Það erfiðasta var innri mótstaða mín við að fara út í þetta og mín eigin hræðsla .
" Námið tekur tvö ár og eftir útskrift getur hann unnið í landinu í hálft ár .
" Ég er hamingjusamastur þegar ég er sáttur þar sem ég er en ég verð að hafa einhver hærri markmið líka , " segir Jens og bætir við að það sé ákveðin andstæða í því þegar hann er spurður hvert hann stefni .
" Ef maður er opinn er ótrúlegt hvað getur gerst .
" Hefur forskot í læknaþættina En nú verður blaðamaður að spyrja hinnar óumflýjanlegu spurningar : Stefnir Jens á að leika í læknaþætti ? " Ég er opinn fyrir því og vona að það gerist .
" Hugtökin þvælast að minnsta kosti ekki fyrir honum og menntunin ætti að gefa honum forskot í þessu sambandi .
Það er í það minnsta óvenjulegt að læknir gerist leikari .
Leikararnir sem leika lækna eru umtalsvert fleiri , en læknaþættir hafa lengi notið mikilla vinsælda .
Hann ætlar sér að nýta staðsetninguna og fara í áheyrnarpróf í Hollywood .
" Þessi borg er full af tækifærum , maður lætur ekkert stoppa sig .
" Ertu í góðu sambandi við foreldra þína ? " Já , við erum í mjög góðu sambandi núna .
Við fjarlægðumst svolítið á meðan ég var í þessum umskiptum fyrir um tveimur , þremur árum .
Það var erfitt fyrir þau að sjá að ég væri ekki hamingjusamur og að ég væri svona leitandi .
" Jens á líka systur sem er fimm árum yngri en hann .
Hún heitir Birna og er að læra augnlækningar í Örebro í Svíþjóð ásamt tveimur börnum og manni sínum sem einnig er í sérnámi þar .
" Hún sagði við mig um daginn að henni hefði fundist þetta skrýtið fyrst en nú væri hún viss um að ég væri að gera rétt .
" Þau fylgjast spennt með honum á þessari nýju leið , en Jens er núna búsettur í íbúð nálægt skólanum , rétt við Hollywood Boulevard , í hringiðu Hollywood .
Þetta er vissulega borg tækifæranna en Jens segir að það sé líka nauðsynlegt að vera á varðbergi fyrir gylliboðum .
" Maður þarf að vera opinn fyrir tækifærum en líka vinna heimavinnuna sína og sjá hvort þessi manneskja sé ekki örugglega sú sem hún segist vera .
Ég er búinn að læra mína lexíu á því að fylgja fólki í blindni .
" Beðinn um að útskýra nánar segir hann : " Margir eru góðir í að tala hérna , maður trúir því sem þeir segja en svo reynist ekki vera neitt á bak við það , " segir hann .
Hann hlakkar til að upplifa sólskinsvetur í kvikmyndaborginni og sér ekki eftir köldum og slabbkenndum sænskum og íslenskum vetrum .
" Ég treysti því að ég eigi eftir að kynnast góðu fólki í skólanum .
Þar eru litlir bekkir og fært fólk á heimsmælikvarða sem sér um kennsluna .
Ég hlakka til að sjá hvert það leiðir .
" Hvar sérðu þig eftir fimm ár ? Tíu ár ? " Eftir þrjú ár langar mig að vera kominn í einhverja seríu , kannski læknaseríu , byrja á því og eftir fimm ár eða hugsanlega tíu ár í kvikmyndir .
Maður má samt ekki örvænta þó að þetta standist ekki alveg tímamörkin .
Þetta getur komið fyrr eða seinna , " segir hann , en það er nauðsynlegt að koma með metnaðinn í farteskinu til Hollywood .
Ekki hræðast mistök " Sumir segja að það sé best að brenna allar brýr að baki .
Brenna skipin þegar maður er kominn á strönd óvinarins , þannig að maður komist ekki til baka , en ég vona að ég sé ekki búinn að gera það .
Mér finnst líka gaman að vinna sem læknir og hef oft fengið mikið hrós fyrir störf mín en það er ekki það sem mér finnst liggja fyrir mér að gera .
Það sem maður hefur ástríðu fyrir þarf ekki endilega að vera það sem maður fær peninga fyrir , en á meðan gefur leiklistin mér orku og rosalega mikla lífsfyllingu .
" Saga Jens gefur áreiðanlega mörgum með óuppfyllta drauma innblástur .
" Maður á bara að taka skrefið , fyrsta skrefið og svo næsta þangað til það sem virtist vera rosalega stórt stökk er það ekki lengur .
Allt í einu er það orðið næsta skref að fara til Los Angeles í leiklistarskóla .
Fyrst leit það út fyrir að vera álíka mögulegt og að stökkva yfir Grand Canyon .
Það er mikilvægt að hlusta á hið innra og leita að því sem gefur manni lífskraft og hamingju og halda áfram á þeirri braut .
Og þegar það hættir að vera gefandi er kannski kominn tími til að prófa eitthvað annað .
Maður á alltaf að vera við stjórnvölinn í sínu eigin lífi , " segir hann .
Hann segir fólk oft hræðast mistök .
En hvað ef þetta heppnast ? " Líf mitt er fullt af " mistökum " .
Næstum allt sem mér fannst á sínum tíma vera mistök var einfaldlega eitthvað sem gerðist og ég túlkaði það neikvætt .
Í hverjum mistökum er falið fræ farsældar .
Maður er ekki síður hræddur við að takast það sem mann langar að gera .
Þetta er búið að vera alveg frábært ferðalag .
Það er skondið að líta um öxl og sjá hvernig allt virðist falla á sinn stað í baksýnisspeglinum .
" 