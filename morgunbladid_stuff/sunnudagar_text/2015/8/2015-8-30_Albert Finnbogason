Ég er ekki duglegur að lesa skáldsögur þessa dagana .
Var það þó á menntaskólaárunum og sótti þá helst í stóru nöfnin – Camus , Kafka , Kerouac , Salinger .
Það virðist þó í seinni tíð að bókval mitt sé orðið heldur einstrengingslegt og afmarkað .
Vonandi er það bara tímabundið .
Þessa dagana verða fyrir valinu einna helst sögur tónlistarfólks , samferðafólks tónlistarmanna , fræðirit og aðrar vangaveltur um tónlistina .
Þrátt fyrir að náttborðið bogni undan stærðarinnar stafla jólabóka síðustu ára virðast bara tveir rithöfundar skáldsagna fylgja með tónlistartrumsinu , Kurt Vonnegut og Paul Auster .
Get ég ekki beðið eftir að ég nái að klára katalóga þeirra sem fyrst svo að vonandi opnist fyrir umferð annarra .
Því er ekki að undra að þær bækur sem ég í augnablikinu álít vera mínar uppáhalds séu bækur eftir þessa tvo hvítu karlmenn .
Fyrst langar mig að nefna bók Paul Auster , The Book of Illusion .
Bókin fjallar um einhverja útgáfu af Auster sjálfum sem misst hefur fjölskyldu sína í flugslysi .
Eftir dágóðan tíma í eymd og áfengi finnur söguhetjan votta fyrir einhvers konar gleðileik í formi stuttra " slapstick " -kvikmynda eftir löngu gleymdan leikstjóra frá upphafsárum listarinnar .
Söguhetjan fer á stúfana , eitt leiðir af öðru og á endanum stendur hann andspænis stærstu efasemdum þess sem skapar til að þrífast .
Eftir Vonnegut vil ég nefna Jailbird , sem hefur setið í mér sem lengst .
Jailbird er saga mestu mannleysu mannkynssögunnar , sem varð fyrir lífshlaupi miklu stærra en hann átti skilið .
Fyrrverandi verkalýðsforingi sem einhverra hluta vegna endaði í innsta hring Nixon sem ráðgjafi í málaflokki honum algjörlega ótengdum og kom sér loks í fangelsi fyrir óaðvitandi aðild að Watergate-málinu .
Fjallræðan er rauði þráðurinn í þessari bráðfyndnu bók og tilvistarkreppa þess boðskapar í efnahagsuppgangi Ameríku áttunda áratugarins .
Út af því að ég minntist á tónlistarbækurnar hér í byrjun langar mig að lokum að nefna bókina Perfecting Sound Forever eftir Greg Milner , en þar rekur hann sögu upptekinnar tónlistar .
Einstaklega fróðleg lesning , sérstaklega á þessum tímamótum sem tónlistarafurðin er á um þessar mundir .
Sívalningur Edison laut í lægra haldi fyrir hljómplötu Berliner , segulbandið flakkar á milli hýsinga , þykkta og áferða bróðurpart 20. aldarinnar til þess eins að víkja fyrir geisladisknum .
Því er áhugavert að fylgjast með framgangi sölu , streymis og stuldar .
