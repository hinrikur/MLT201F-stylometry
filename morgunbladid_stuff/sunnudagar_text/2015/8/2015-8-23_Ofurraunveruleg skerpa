Sjónvarpsunnendur , það er sá hluti þeirra sem hefur áhuga á tækjum , en ekki bara á útsendingum , mega hafa sig alla við að læra nýjar og nýjar skammstafanir og skilgreiningar eftir því sem framleiðendur tækjanna finna upp á nýjum viðbótum og útfærslum og smíða í leiðinni ný markaðsorð til að selja þau .
Dæmi um það er 4K , sem kom í kjölfar þess að allir voru komnir með HD-tæki ( 4K , sem líka er kallað Ultra HD , er semsagt fjórum sinni meiri upplausn en HD , en það er svo umdeilt hvort menn sjái muninn , sumir segja já , aðrir nei – ekki nema maður sé með nefið við skjáinn ) .
Nú safna áhugasamir sem mest þeir mega til að kaupa sér 4K tæki , en vandast málið þegar framleiðendur fara að kynna tæki sem þeir kalla SUHD eins og Samsung gerir á nýrri sjónvarpslínu fyrirtækisins .
Ég vitna fúslega um það hér að myndin í SUHD-tækjunum er með því besta sem gerist , til að mynda í 65 " tækinu , UE65JS9505 , sem er með upplausnina 3.840 x 2.160 og kostar líka skildinginn , 1.190.000 kr. í Samsung-setrinu .
Það er líka til ódýrari týpa og minni , 55 " tæki , sem státar af sömu upplausn , en kostar eðlilega minna , 649.900 kr. Að þessu sögðu þá er SUHD ekki sérstök tækni , heldur bara markaðsmál notað til að greina Samsung-tækni frá græjum annarra framleiðenda sem eru að nýta sömu eða sambærilega tækni – þetta eru LCD-tæki með LED baklýsingu og 4K upplausn .
Það sem Samsung gerir öðruvísi , og rökstyður SUHD-merkimiðann , er að kristallarnir í skjánum ( LED-tæki eru vökvakristalsskjáir ) eru minni en gengur og gerist – Samsung segist nota nanókristalla og fyrir vikið sé litabilið víðara og náttúrlegra sem skýrir að hluta af hverju skjárinn er betri en fyrri gerðir .
Annað sem skiptir máli er að tækið notar HDR-tækni , sem margir kannast eflaust við úr stafrænum myndavélum , en í Samsung-tækjunum er hún notuð til að auka birtu á skjánum og þá skerpu um leið , en tækið notar líka tækni sem fest í breytilegri skerpu til að skapa dýpt í myndinni .
Hvort tveggja , nanókristallar og HDR-stuðningur , á eftir að skipta æ meira máli eftir því sem myndefni er framleitt , sem kallar á tæknina og nýtir hana .
Þetta sést til að mynda mjög vel þegar kvikmynd er spiluð af Blu-ray-spilara , en enn frekar þegar maður kemst yfir 4K Blu-ray-diska ( og spilara ) .
Í sem skemmstu máli þá setur Samsung ný viðmið í myndgæðum með SUHD-tækjum , litasviðið er gríðarmikið og upplausnin ævintýraleg .
Mér finnst líklegt að sú tækni sem sýnd er í tækinu verði ráðandi á markaði , því vitanlega eru aðrir framleiðendur með sambærilega hluti í smíðum ( en svo koma OLED-tækin og bylta öllu ) .
Það kemur ekki á óvart að 65 tommu tækið hafi fengið ESA-verðlaunin sem sjónvarp ársins .
Kasnnski má helst lýsa því svo að skerpan sé ofurraunveruleg – maður trúir varla sínum eigin augum .
Það tæki sem ég skoðaði er kúpt , með sveigðan 55 " skjá , sem sjá má á meðfylgjandi mynd , og 1248,5 x 790,5 x 322,3 millimetrar að stærð með standi og 24,3 kg að þyngd .
Takið eftir því að tæki með sveigðum skjá eru hugsanlega ankannanleg á vegg í verslun , en annað kemur á daginn þegar þau eru komin í stofuna .
Ég var efins til að byrja með en nú sannfærður um að sveigðir sjónvarpsskjáir verði ráðandi áður en langt um líður .
Hljómur í því er mjög góður .
Það er snjallsjónvarp , nema hvað , og keyrir Tizen-stýrikerfið , sem byggist á Linux-kjarna ( og er til orðið meira og minna til að koma í veg fyrir að Android-verði allsráðandi í sjónvarpstækjum líkt og er með farsíma ) .
Það virkar bráðvel , ekkert út á það að setja , en ekki komin nóg reynsla á það hversu duglegir menn verða að hanna fyrir það smáforrit og viðbætur , þó það sé opinn hugbúnaður .
Að því sögðu þá er sitthvað aðgengilegt nú þegar , en Tizen-stýringin á tækinu gerir meðal annars kleift að stjórna því með handahreyfingum þegar maður nennir ekki einu sinni að teygja sig í fjarstýringuna .
Á tækinu eru ýmsir tengimöguleikar , fjögur HDMI-tengi , þrjú USB-tengi ( eitt USB 3.0 , tvö USB 2.0 ) , Component og Composite-tengi , tengi fyrir netsnúru ( Ethernet ) , en það styður líka þráðlaust net .
Öll þessi tengi eru í sérstöku boxi sem fylgir og frá því aðeins eins snúra í tækið sjálft sem er náttúrlega snilld .
Árni Matthíasson 