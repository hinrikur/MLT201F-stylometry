Gunnar Örn Gunnarsson starfar í dag sem verkfræðingur á þróunarsviði hjá breska bílaframleiðandanum Aston Martin .
Gunnari gekk aldrei neitt sérlega vel í skóla en það var ekki fyrr en hann tók samræmdu prófin að hann er greindur með lesblindu .
Eftir grunnskóla vann Gunnar ýmis störf í byggingariðnaði , og á bifvélaverkstæðum með stuttum útúrdúrum í rafverknám í Iðnskólanum .
Bílapaddan beit hann snemma en það var ekki fyrr en Gunnar var orðinn 22 ára að hann ákvað að bregðast við bitinu .
Eftir það varð ekki aftur snúið og þrátt fyrir að vera með lesblindu kláraði Gunnar Borgarholtsskóla með próf í hvort tveggja bifvélavirkjun og vélasmíði .
Þaðan hélt hann til Oxford Brookes háskóla í verkfræðinám og tryggði sér stöðu hjá Aston Martin sama ár og hann útskrifast , þar sem hann hefur starfað síðastliðin tvö ár .
Hvernig er best að titla þig ? " Ætli ég myndi ekki kallast kappakstursverkfræðingur ( e. motor sport engineer ) .
Ég tók grunninn í því en svo vildi ég ekki afmarka mig við akstursíþróttir svo ég tók meistarapróf í farartækjaverkfræði ( e. automotive engineering ) .
" Af hverju ákvaðstu að fara í Oxford Brookes háskóla ? " Þeir höfðu sterk formúlu-stúdent-lið .
Formúla stúdent er keppni milli háskóla þar sem nemendur smíða kappakstursbíl .
Svo eru þeir dæmdir eftir hugmyndum , frumkvöðlastarfi og árangri bílsins í keppni , hversu góður hann er í þyngd , í hröðun og þess háttar .
Svo er skólinn líka í góðum tengslum við formúlu 1 .
Ég fór tvisvar út og skoðaði tvo mismunandi skóla .
Ég ákvað að taka Oxford Brookes fram yfir einn sem ég skoðaði í Wales .
Staðlarnir voru hærri í Brookes og betri aðbúnaður .
Kennarar í Brookes voru líka mjög opnir og öll tæki og tól stóðu nemendum til boða .
Maður gat gengið í þau , en undir eftirliti , sem er mjög óvanalegt .
En meginatriðin sem réðu valinu voru aðbúnaðurinn , gott aðgengi að formúlu 1-liði og öðrum bílaframleiðendum .
" Bílar alltaf heillað Var ekkert erfitt að komst inn í skólann ? " Það er náttúrlega , og hefur alltaf verið , gríðarlega mikið af fólki sem sækir um .
Ég held það séu 120 manns sem komast í kappakstursverkfræðina á hverju ári .
Í mínu tilfelli held ég hins vegar að aldur og fyrri störf hafi hjálpað .
Ég var 28 ára þegar ég fór út en ætli ég hafi ekki verið um tvítugt þegar ég var að leika mér í bílum hjá föður mínum á vatnskassaverkstæðinu hans .
" Gunnar hugsar sig lítillega um og bætir við : " Bílar hafa alltaf verið mitt áhugamál en ég reyndi alltaf að halda áhugamáli og vinnu aðskildu .
Ég ætlaði mér alltaf að gera eitthvað annað .
Mig langaði að verða rafeindaverkfræðingur , eða rafeindavirki .
Rafmagn hafði alltaf heillað mig .
En svo þegar ég varð eldri þá lét ég undan ástríðunni .
Ég byrjaði að vísu aðeins fyrr að vinna hjá bróður mínum , sem er líka með vatnskassaverkstæði , en ég hafði alltaf verið í kringum bíla hjá föður mínum .
" Gunnar verður fjarlægur augnablik og djúpt hugsi á svipinn .
" Það var jafnvel fyrr , " segir hann svo .
" Kannski var ég sextán ára þegar ég fer að vera kringum bílana .
Faðir minn var með annað verkstæði í Kópavogi , sem hét Bílkó .
Þar var maður innan um alla þessa karla sem voru að gera upp bíla .
Ætli það sé ekki uppruninn , þegar ég hugsa út í það .
Þá var maður bara patti , 10-14 ára gamall .
Þá bítur mig olíupaddan .
Ég vann víða á þessum árum í alla vega verkavinnu , við húsbyggingar og annað .
En ég var alltaf að vasast í kringum bíla svona fram að 22 ára aldri , þegar ég ákvað að fara í bílaréttingar og bílasmíði í Borgarholtsskóla .
" Gunnar segir námið hafa hentað sér því smíði hafði alltaf heillað hann .
" Það er fátt skemmtilegra en að vinna með málma , að mínu mati .
Stál , suða og þannig æfingar .
Þarna small þetta allt saman .
Þetta er 2002 , þegar ég er 22 ára .
" Hvernig var að vera lesblindur í þessu námi ? " Í fyrsta lagi voru frábærir kennarar í skólanum , t.d. Þórarinn Björn Gunnarsson , sem sá um bílasmíðina .
Það kynti verulega undir áhuganum hjá mér að læra hjá honum .
Svo voru menn eins og Egill Magnússon sem ýttu líka undir hjá manni og hvöttu áfram .
Allt í sambandi við verknámið gekk vel en bókleg fög voru í þyngri kantinum .
Vegna lesblindunnar og sér í lagi af því lesblindan hjá mér var t.d. bara greind mánuði fyrir samræmdu prófin .
Fólk hélt bara að ég væri óþekktarormur .
" Hvað gerðirðu til að takast á við bóklega námið ? " Maður fékk aldrei neina aukahjálp innan skólans , þannig að það var bara harkan sex .
Ef mig langaði til að klára eitt þurfti ég að klára hitt líka .
Ég gleymi því t.d. aldrei að ég hélt það væri prentvilla á prófskírteininu þegar ég náði dönsku , " segir Gunnar og hlær .
Gunnar segir að hann hefði hiklaust nýtt sér stuðning við námið hefði hann verið í boði í skólanum .
" Ég prófaði margt til að reyna að hjálpa mér við bóklegu þættina , að lesa gegnum litaðar glærur og annað .
En það er með lesblindu eins og margt að við erum öll misjöfn og þörfnumst misjafnra úrræða .
Þegar það kom að því að lesa var hins vegar hjálplegt að komast á blindrabókasafnið .
Bækurnar sem ég þurfti að lesa fyrir íslensku voru í flestum tilfellum til þar .
Annað las ég bara oftar yfir .
Ég var líka duglegur að spyrja kennarana .
Um leið og kennslan var búin var ég snöggur að stökkva og spyrja einnar , tveggja spurninga til að halda mér gangandi .
Það fyrsta sem ég gerði í Oxford var að athuga þessi mál , hverjir möguleikar mínir væru þar , aðstæður og annað .
Þegar mér var hleypt inn í skólann stóð mér til boða að fara í stöðupróf .
Hér úti eru þeir nefnilega tiltölulega umburðarlyndari gagnvart lesblindu heldur en heima .
Á vinnustöðum er t.d. öll hjálp til staðar ef þú skyldir þurfa á henni að halda .
Þurfi maður t.d. á einhverju sérstöku tölvuforriti að halda , eða því um líkt , þá er yfirleitt hægt að nálgast það .
" Stóra planið Varstu kominn með stóra planið þegar þú varst í Borgarholtsskóla ? " Stóra planið kom ekki fyrr en ég áttaði mig á því að það bíður manns heill heimur aðeins flugferð í burtu .
Þegar ég var í Borgarholtsskóla fengu þrír hæstu nemendurnir að fara til Austurríkis að vinna , og ég var á meðal þeirra .
Ég endaði hjá fyrirtæki sem heitir Wolford og framleiðir nærföt fyrir kvenfólk .
Þetta kemur bílum náttúrlega ekkert við en tengist vélasmíðinni sem ég tók meðfram bílaréttingunum .
Þegar ég var í réttingunum var ég tiltölulega snöggur með verkefnin og þá hvöttu kennararnir mig til að auka við mig , t.d. gera teikningar í tölvu eða betrumbæta verkefni sem ég hafði þegar leyst .
Þá ákváðum við að bæta við vélsmíðaáfanga .
Ég klára því Borgarholtsskóla með brottfararpróf í vélsmíði líka , en er ekki búinn að taka samninginn minn í vélsmíði .
Í Wolford fékk ég að vinna með reyndum mönnum í viðhaldi , rennismíði og fræsivélum .
Ég fann það svo um leið og ég sneri heim að ég vildi fara aftur út .
Þegar kom að því að finna sér meistara var enginn hér heima svo ég leitaði aftur út .
Ég fann fyrirtæki sem heitir Dlouhy , sem framleiðir sjúkrabíla , sjónvarpsbíla og lögreglubíla .
Þeir sjá um alla vega sérsmíði .
Ég passaði vel inn þarna , því ég hafði vinnureynsluna , kunni á allar suðugræjur , plötusmíði og annað .
Starfið var mjög krefjandi en lærdómsríkt .
Ég held þar fyrir utan að kústurinn hefði verið mitt aðalverkfæri ef ég hefði tekið samninginn heima , miðað við mörg verkstæði .
Það er þarna sem fer að kvikna á þeirri hugmynd að heimurinn sé stór og mögulega hægt að finna sér eitthvað að gera .
" Hvað tekur við eftir nærfataframleiðandann ? " Ég fæ sveinsprófið árið 2006 og kemst að því að Helgi Harðarson , sem ég hafði heyrt gott af , var fluttur í bæinn frá Hvolsvelli .
Hann smíðaði mikið af sérútbúnum bílum og mig langaði að vinna fyrir hann .
Ég sló á þráðinn til hans og kynnti mig .
Helgi setti mig strax í prufu og það endaði þannig að ég vann hjá honum í tvö ár .
Okkur Helga er vel til vina .
Þar lærði ég heilmargt og líkaði vel .
Helgi er í raun lærifaðir minn og án efa einn besti verklagsmaður sem ég hef kynnst .
Hann studdi líka við bakið á mér þegar ég vildi fara ti Englands .
" Varstu búinn að ákveða hvað þú vildir læra þegar þú leist til Englands ? " Ég ætlaði mér alltaf að læra eitthvað sem tengdist bílum .
Hvort sem það var mótorsportið eða annað .
Kappakstursbílarnir eru alltaf heillandi en bílar yfirhöfuð , sem farartæki , voru alltaf grunnurinn í ástríðu minni , enda fór ég meira út í þá sálma í meistaranáminu .
Það munaði svo um það að taka svona sérhæft nám , sem er ekki í boði heima á Íslandi , til þess að reka mann áfram þegar lesblindan var til trafala .
Þá var bílatengingin í náminu svo mikil gulrót að maður var reiðubúinn að leggja ýmislegt á sig sem maður hefði kannski ekki annars gert .
" Fyrsta stopp Oxford , svo Aston Martin Hver var reynsla þín af náminu í Oxford Brookes háskóla ? " Maður fékk að taka á hlutunum í skólanum .
Ég var til dæmis ráðinn af honum til þess að smíða frumgerð að fjallahjóli úr bambus sem stóðst allar öryggiskröfur hjóla , en í heildina var mest spennandi að komast í allar þessar vélar , tæki og tól , sumt sem maður hafði jafnvel aldrei séð áður .
Það voru t.d. fjórir kappakstursbílar í skólanum sem við rifum sundur og pældum í .
Einn þeirra var Honda F1-bíll sem Jenson Button hafði ekið .
Skólinn er mjög virtur innan akstursíþróttageirans og með góð sambönd við lið eins og Lotus , Williams og McLaren .
Það er mikil áhersla á kappakstursverkfræðina og það eru margar gamlar kempur úr akstursíþróttunum að kenna við skólann .
Það er gaman að þegar maður horfir á formúluna í dag skiptir engu hver vinnur því það er a.m.k. einn gamall skólafélagi minn í hverju liði .
" Vildir þú ekki enda í pyttinum á formúlu 1 eins og félagar þínir ? " Formúlan missti svolítið ljómann þegar ég kynntist henni betur .
Maður var ekki í nógu mikilli nálægð við það sem maður var að vinna í .
Í dag keyri ég t.d. bílana sem ég tek þátt í að hanna og smíða .
Ég þurfti að vísu að taka sérstakt bílpróf til að keyra þá en í formúlunni hefði ég bara fengið að fylgjast með í sjónvarpinu .
Það er miklu skemmtilegra að geta tekið sjálfur á hlutunum , ég er bara svoleiðis .
Það var hugsanlega það sem kom mér inn hjá Aston Martin , eins og með skólann .
" Hvernig vildi til að þú fórst að vinna hjá Aston Martin ? " Ég ætlaði að sækja um í útskriftarprógramm hjá þeim , sem er svona tveggja ára starfsþjálfun innan fyrirtækisins , þegar ég var búinn með meistaranámið .
Ég fékk hins vegar ekki inni því ég var of seinn að sækja um , var of upptekinn við að smíða formúlu-stúdent bílinn fyrir árið 2013 .
Ég lét hins vegar ekki segjast og sótti um sumarstarf í staðinn .
Þeir settu mig í verkefni sem snerist um að hraða þurrktíma á lími og minnka þannig framleiðslukostnað hjá þeim .
Eftir sumarið skilaði ég af mér nokkuð greinargóðri skýrslu og það má segja að það hafi komið mér inn hjá þeim .
Þeir eru þegar farnir að vinna eftir tillögunum sem ég setti fram .
Í kjölfarið af þessu verkefni fékk ég þá stöðu sem ég sinni innan fyrirtækisins í dag .
Það var sem sagt lán í óláni að ég missti af umsóknarfrestinum .
Í stað þess að vera að klára starfsnám núna í september , eins og ég hefði verið að gera , er ég verkfræðingur með tveggja ára reynslu .
" Hvernig var breytingin frá því að vera nemi í að vera starfsmaður hjá einhverjum fremsta bílaframleiðanda heims ? " Það var skrítin tilfinning að vera skyndilega kominn á bás , með eigin tölvu , skrifborð og skúffur .
Þetta var svolítið súrrealísk en þó góð tilfinning .
Mér fannst ég hafa náð markinu .
Það var ekki síður undarlegt að vera farinn úr olíugallanum og þurfa að vera snyrtilega klæddur allt í einu .
Ég verð þó að viðurkenna að ég sakna stundum smurgallans .
Ég segi til dæmis aldrei nei þegar maður er beðinn um að koma niður á gólf og taka á hlutunum .
" Í hverju felst starf þitt hjá Aston Martin ? " Starfið felur í sér alla vega þróunarstarfsemi og prufanir á álags- og slitþoli .
Það er mikið gert úr því hvers lags upplifun það er að aka Aston Martin .
Hvaða tilfinningu maður fær af bílnum .
Þetta kallast hulin gæði og þau hafa gríðarlega mikið að segja við hönnun bílanna .
Maður finnur það t.d. þegar sest er inn í bíl og dyrunum lokað hvort bíllinn er tveggja eða tuttugu milljóna virði .
Allt þetta snertir þróunarstarfið sem ég vinn .
Ég vinn í grunninn í átta manna hóp sem sér um alla þætti bíla Aston Martin nema rafmagn , vélina og dekkin en get verið að vinna með allt að sjö mismunandi fjögurra manna hópum innan fyrirtækisins í einu .
Mitt starf felst í vinnu við grindina , afturendann og svo sé ég um alla trefjahluti bílsins .
Ég hef mikið unnið við grindina síðan ég byrjaði og hef tekið þátt í öllu sem kemur nálægt henni , smíði , samsetningu , límingum og smíði á frumgerðum .
Í upphafi var ég skipaður ráðgjafi á frumgerðum og var að hlaupa á milli deilda fyrstu fjórar vikurnar .
Það hefur svo undið upp á sig .
Þetta eru hvort tveggja hönnun og útreikningar .
Ég vann til dæmis að endurbótum á grindunum á Vantage- og Vanquish-týpunum okkar og þeir eru búnir að vera á götunni í nokkurn tíma .
Sá fyrri fer á 20 milljónir , hinn á eitthvað um 50 milljónir .
" Geturðu sagt okkur frá því sem þú ert að vinna í núna ? " Ég má ekkert tala um það sem við erum að vinna í .
En það eru þegar frumgerðir á götunni og það eru einhverjar njósnamyndir í umferð .
Einhver ljósmyndari með langdræga linsu hefur verið að mynda einhverja tilraunabrautina okkar í heiminum .
En þetta er allt hernaðarleyndarmál .
Það eru strangar reglur í kringum allt þetta .
" Hvernig er að vinna í þessu umhverfi , verandi lesblindur ? " Þetta er ekkert mál af því að þetta fer allt í gegnum tölvur .
Það koma innsláttarvillur fyrir hjá mér þegar ég skrifa en það held ég að geti gerst hjá öllum .
Það hentar mér hins vegar vel að vera í svona þróunarvinnu , því ég er handlaginn , auk þess er ég sterkur í þrívíddarsjón og -hugsun , sem fylgir oft fólki með lesblindu .
Maður sér því oft lausn á hlutum sem krefjast dýptarhugsunar á augabragði .
Mekaník og þvílíkt bara virkar , " meikar sens " fyrir mig eins og maður segir á vondri íslensku .
" Nú ertu kominn þangað sem þú ætlaðir þér , en ert ennþá ungur maður .
Hvað tekur við hjá þér ? " Ég hef lært það að plön geta staðist ef maður bara vinnur í þeim .
En á móti fjölgar markmiðum .
Um leið og maður nær einum áfanga bætist næsti við .
Ég er hvergi nærri hættur .
Ég er með persónulegt fimm ára plan .
Í lok þess vil ég vera kominn á þann stað að ég hafi meiri áhrif í hönnum bílanna hér hjá Aston Martin .
Ég er í raun að lifa drauminn .
Ég segði hins vegar ekki nei við sólríkara veðri .
Svo veit maður ekki nema föðutúnin kalli í framtíðinni .
