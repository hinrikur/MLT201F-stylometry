Sennilega kannast allir lesendur við sögur af fólki sem fékk ekki nægilega góða þjónustu hjá lækninum sínum .
Við heyrum þessar sögur frá vinum , ættingjum og vinnufélögum og þær eru af ýmsum toga : Sumir læknar virðast illfáanlegir til að senda sjúklingana sína í prófanir , speglanir og myndatökur .
Aðrir skrifa upp á lyf sem svo kemur í ljós að voru ekki endilega þau hentugustu .
Enn aðrir virðast sækja í einföldustu lausnirnar : skrifa upp á pillur og fleiri pillur , frekar en að hafa fyrir því að finna rót vandans .
Svo gerist það vitaskuld endrum og sinnum að læknarnir gera einfaldlega mistök : sjúkdómsgreina rangt eða misstíga sig á einhvern annan hátt .
Það er merkilegt að þegar kemur að heilbrigðisþjónustu virðist ákveðinn hluti landsmanna ekki vita hvernig á að standa á sínu og krefjast þeirrar læknismeðferðar sem þeir telja sig þurfa .
Fólk , sem myndi aldrei sætta sig við neitt minna en fölskvalausa afgreiðslu á bifvélaverkstæði , veitingahúsi eða verslun lætur sér ekki koma til hugar að karpa við lækninn þó þeim þyki eitthvað í ólagi .
Þetta er reyndar ekki séríslenskt fyribæri .
Árið 2009 voru birtar niðurstöður rannsóknar sem sýndi að hin fræga breska kurteisi var að stefna lífi breskra sjúklinga í hættu .
Bresku krabbameinssamtökin gerðu rannsóknina sem leiddi í ljós að nærri 40% svarenda sögðust hika við að leita læknis þrátt fyrir alvarleg einkenni , því þau vildu ekki hætta á að ónáða lækninn að óþörfu .
Stór hluti svarenda , og þá konur í meira mæli en karlar , sýndu merki þess að vera í hættu á að fá ekki nægilega góða meðferð því þau stóðu ekki á sínu í samskiptum við heilbrigðisstarfsmenn .
Þetta fólk var bókstaflega að drepast úr kurteisi .
Varð til bjargar að læknirinn fór í frí Hilmar Guðmundsson getur talað um þessi mál af reynslu en hann lenti í því að vera rangt sjúkdómsgreindur .
Í tvö ár átti hann erfitt með andardrátt því hann var á lyfjum við röngum sjúkdómi : " Eftir að ég hætti að reykja fer ég að finna fyrir mæði og hósta og læknirinn minn segir mér að ég sé með astma .
Ég gat ekki þrætt fyrir það enda astmi þekkt vandamál í minni ætt .
Dældum við í mig astmalyfjum en ekkert virkaði , og við höfðum skipt um lyf þrisvar eða fjórum sinnum án þess að lungun skánuðu .
Tveimur árum síðar fer þessi læknir í námsleyfi og afleysingalæknir lítur á mig í reglubundinni heimsókn .
Hún kemur mér til lungnalæknis eins og skot og kemur í ljós að það var ekki astmi heldur langvinn lungnaþemba sem var að angra mig .
" Hilmar segir að þegar hann líti til baka þá gruni hann að læknirinn sem greindi hann fyrst hafi ekki viljað játa á sig mistökin og meðvitað eða ómeðvitað forherst í afstöðu sinni .
" Ég hafði líka alltaf á tilfinningunni að henni væri alveg sama og grunar að hún hafi verið orðin leið á starfinu .
Það virðist gerast með suma lækna , sérstaklega þegar þeir fara að eldast , að þeim fer að leiðast starfið og verða um leið hrokafullir í garð sjúklinga sinna .
" Eftir á að hyggja segist Hilmar hafa verið alltof þolinmóður .
" Í dag er ég reynslunni ríkari .
Ég hefði átt að sjá að þetta var fullreynt eftir fyrstu 2-3 mánuðina og hefði þá átt að leita til lungnalæknis .
Ég held að þegar maður lendir í svona mistökum þá dugi heldur ekkert að fara aftur til sama læknisins og reyna áfram að finna lausn með honum .
Þetta er eins og ef maður fer til bifvélavirkja sem segir manni að eitthvað tiltekið sé að og rukkar fyrir viðgerð , en bíllinn reynist svo áfram bilaður .
Bifvélavirkinn á þá ekki eftir að viðurkenna að hann hafi gert mistök heldur mun hann þvert á móti gera meira af því sama .
" Hilmar , sem notar hjólastól , lét því ekki bjóða sér annað en bestu þjónustu þegar hann nokkrum árum síðar fer að kenna vandamála við þvaglát .
" Ég ræddi við heimilislækni sem sagði mér einfaldlega að reyna betur .
Ég hringdi þá hiklaust í þvagfæralækni sem gaf mér tíma eins og skot og sendi mig síðan rakleiðist í speglun , vitandi sem er að hjá fólki sem fast er við hjólastól er mikil hætta á að svona vandamál verði að sýkingu og gera ástandið enn verra .
" Hiki ekki við að gera prófanir Leggur Hilmar á það áherslu að læknar eru upp til hópa vandaðir og vel meinandi , en þeir eru líka mannlegir og gera þess vegna mistök .
Sjúklingurinn verði því að fylgjast vel með , gæta t.d. að því að hann sé að fá rétt lyf í réttum skammtastærðum og fræða sig um hvaða aðrar meðferðir kunni að hjálpa .
" Læknarnir eru líka , eins og annað fólk , misgóðir í sínu starfi .
Ef maður á þess kost getur verið skynsamlegt að leita upplýsinga á netinu og fá ábendingar frá öðrum um hvaða læknis er best að leita til með tiltekin vandamál .
" Að sögn Hilmars er það ágætis viðmiðun ef fólk fær það á tilfinninguna þegar það ræðir við lækninn sinn að hann taki það alvarlega og sé ekki hikandi við að framkvæma hvers kyns prófanir .
" Ég hef til dæmis afskaplega fínan lungnalækni sem sendir mig beint í myndatöku ef honum finnst eitthvað hljóma öðruvísi en það á að gera , og hjartalækni sem hikar ekki við að senda mig á bráðamóttökuna ef svo ber undir .
Sem betur fer hefur ekkert hættulegt komið í ljós í þeim myndatökum og bráðamóttökuheimsóknum en það er betra að fara þangað einu sinni of oft en einu sinni of sjaldan .
" Vill Hilmar miðla því til lesenda að þeir hafi hugfast að við höfum aðeins eitt líf og aðeins einn líkama .
Það skipti þess vegna miklu máli að vera ákveðinn og láta ekki bjóða sér ófullnægjandi þjónustu í heilbrigðiskerfinu , enda gætu afleiðingarnar orðið hörmulegar .
8.000 töflur við verkjum Guðmundur Kristinsson veit líka hversu miklu miklu máli það getur skipt að standa með sjálfum sér og sínum í samskiptum við lækninn .
" Í fjölskyldunni er mikið um botnlangavandamál , í báðum ættum , og dó systir mín vegna sprungins botlanga ung að aldri .
Fór vandinn síðan að koma upp hjá börnunum mínum líka .
Þegar sá næstelsti okkar hjóna fær botnlangakast þá var sú staða uppi að læknirinn vildi senda hann heim .
Konan mín spurði þá lækninn hreint út hvort hann væri reiðubúinn að bera ábyrgð á þeirri ákvörðun .
Varð það til þess að honum snérist hugur og sonurinn fór í aðgerð , " segir hann .
" Í 99% tilvika fær maður mjög góða afgreiðslu hjá læknum og spítölum , en svo eru þessi fágætu tilvik sem eru undantekning frá reglunni og geta kallað á að maður sýni ákveðni .
" Á Guðmundur við alvarleg vandamál í baki að stríða vegna tveggja bílslysa .
Eftir fyrra slysið fékk Guðmundur að bíða svo mánuðum skipti eftir aðgerð á hrygg og hálsi .
" Mér reiknast til að fyrsta árið hafi ég tekið inn um 8.000 töflur .
Ég var farinn að taka pillur við aukaverkunum á öðrum pillum og fann það hreinlega að lífið var smám saman að fjara úr mér , " segir hann .
Varð það Guðmundi til happs að hann hringdi inn í útvarpsþátt skömmu fyrir kosningar þar sem Davíð Oddsson sat fyrir svörum í beinni útsendingu .
" Ég spurði hann hvort það gæti verið eðlilegt að bíða svona lengi .
Ég hafði meira að segja fengið tryggingafélagið mitt til að fallast á að borga fyrir aðgerðina , því það var ódýrara en að láta mig bíða á bótum , en það mátti ekki heldur .
Davíð benti mér á að tala við landlækni , sem ég gerði , og viku síðar var ég kominn á skurðborðið .
Halldór Jónsson skurðlæknir , sá mikli snillingur , framkvæmdi aðgerðina og sagði hann mér að ástandið á mér hefði verið orðið þannig að ég hefði varla mátt hnerra eða ég hefði getað lamast .
" Guðmundur segir tvennt hægt að læra af reynslu hans : Í fyrsta lagi , að fólk sætti sig ekki við óhóflega langa bið eftir meðferð og hiki ekki við að leita beint í toppana ef þess þarf .
Í öðru lagi að láta ekki bjóða sér að vera á verkjalyfjum í langan tíma .
Verkjalyf eigi bara að vera skammtímalausn og geti farið mjög illa með líkamann eftir margra mánaða notkun .
" Verkjalyf gera ekki gagn nema í 1-3 mánuði og þarf líkaminn alltaf stærri og stærri skammta .
Skaðlegu áhrifanna gætir í langan tíma á eftir og get ég t.d. enn þann dag í dag ekki tekið lyf á borð við íbúprófen því þá fer maginn minn gjörsamlega í klessu .
" Fann sína eigin meðferð Þar komum við að þriðja atriði sem Guðmundur hefur lært af reynslunni : að sjúklingar leiti sjálfir að leiðum til að lina einkenni sín og verki , til viðbótar við það sem læknirinn fyrirskipar .
Mikil bólga og verkir í mjóbaki og niður í fætur fylgir þeim skemmdum sem orðið hafa á stoðkerfi Guðmundar og hafði honum gengið illa að bæta líðan sína með lyfjatöku .
" Þá fór ég að leita upplýsinga í kringum mig og kemst að því að hlauparar nota köld böð til að ná niður bólgu í fótunum eftir langhlaup .
Í Suðurbæjarlauginni er kar fullt af 4°C heitu vatni .
Þar fer ég ofan í upp að mitti í 2-3 mínútur og fer svo beint í heita pottinn .
Þetta virkar miklu betur á mig en nokkurt bólgueyðandi lyf .
" Svefnvandamál hafa líka plagað Guðmund og þau svefnlyf sem hann fékk gerðu lítið gagn .
" Svo mundi ég að ég hafði lært innhverfa íhugun þegar ég var táningur og þar var okkur kennt að ekki mætti íhuga liggjandi því þá sofnar maður .
Ég prufaði því að stunda íhugun uppi í rúmi og sofna núna með því að íhuga .
Þegar ég vakna aftur , sem gerist í hvert sinn er ég hreyfi mig , þá einfaldlega byrja ég íhugunina á ný , til að sofna .
" Bætir Guðmundur við að fólk ætti þó alltaf að bera það undir lækninn sinn áður en það reynir óhefðbundnar leiðir af þessum toga .
Þannig gætu t.d. köld böð gegn bólgu verið hættuleg fyrir þá sem glíma við hjartavandamál .
Guðmundur myndi vilja að þegar fólk slasast og veikist alvarlega þá " grípi " heilbrigðiskerfið það og veiti meðferð eftir skýrum og skjótvirkum ferlum .
Hann segir að annað bjóði upp á ótímabæra og óþarfa örorku og skert lífsgæði .
Í dag sé það hins vegar raunin að sjúklingurinn er sjálfum sér næstur .
" Það er enginn sem gerir neitt fyrir þig nema þú sjálfur .
Sjúklingurinn verður að sýna frumkvæðið í eigin meðferð – og jafnvel berjast með kjafti og klóm við kerfið .
" Gott að taka einhvern með Sigrún Lillie Magnúsdóttir er forstöðumaður Ráðgjafarþjónustu Krabbameinsfélagsins .
Hún segir mikilvægt fyrir alla sjúklinga að vera virkir þátttakendur í eigin meðferð og til þess að það gangi upp þurfa þeir að vera vel upplýstir .
Eins segir hún að samskipti á milli sjúklings og læknis verði að vera skýr ; einkennast af trausti , heiðarleika , virðingu og virkri hlustun .
" Mælt er með því að sjúklingurinn taki einhvern með sér í læknisviðtalið , sérstaklega þegar um alvarleg veikindi er að ræða .
Það veitir bæði góðan stuðning að hafa ættingja eða vin með , en gefur líka grundvöll til að ræða um það sem fram fór í viðtalinu eftirá , og minni hætta verður á misskilningi .
" Þökk sé internetinu hefur aldrei verið auðveldara að leita upplýsinga um sjúkdóma og lyf en Sigrún segir að fólk sem vill vera betur upplýst um eigin sjúkdóm verði að vanda sig við leitina .
Á netinu er mikið af óvönduðum upplýsingum sem geta gert meira ógagn en gagn .
" Þegar farið er í gegnum leitarniðurstöðurnar ætti frekar að smella á þær vefsíður sem eru almennt virtar og áreiðanlegar .
" Betri skoðun með minnislista Það getur líka verið mjög gagnlegt að gera minnislista áður en farið er til læknis og skrifa þar niður það sem viðkomandi vill ræða við lækninn .
" Oft er tíminn af skornum skammti á læknisstofunni og auðvelt að gleyma atriðum sem máli skipta .
Getur það jafnvel gerst að fólk byrjar að tala um eitthvað allt annað við lækninn , eða er feimið við að vekja máls á einhverju sem ætti að líta á .
Hjálpar minnislistinn þá til að halda sér við efnið og meiri líkur á að læknirinn fái frá sjúklingnum allar þær upplýsingar sem máli skipta .
" En hvað á að gera ef læknirinn virðist hafa tekið undarlega ákvörðun og sjúklingurinn er ekki sáttur ? Sigrún vill meina að oft sé það rót vandans að samskiptin eru ekki nægilega skýr : " Maður verður alltaf að fylgja sinni sannfæringu og vera reiðubúinn að standa með sjálfum sér .
Við erum jú sérfræðingar í okkur sjálfum .
Ef niðurstaðan er sú að það finnst ekkert en t.d. einkennin eru enn til staðar þarf sennilega að rannsaka það betur .
Mikilvægt er , ef eitthvað er óljóst , að biðja um nánari skýringar frá lækninum .
Ef allt þrýtur og samskiptin eru ekki að ganga upp þá er það réttur hvers og eins að fá annað álit hjá öðrum lækni .
" 