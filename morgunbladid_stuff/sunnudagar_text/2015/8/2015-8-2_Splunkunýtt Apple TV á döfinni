Þegar septembermánuður gengur í garð á tölvurisinn Apple það allajafna til að beina öllum sviðsljósum á nýjasta iPhone-snjallsímann .
Þá er vaninn að greina frá öllum þeim undursamlegu nýju tæknibrellum sem síminn hefur uppi í erminni .
Snjallsíminn verður hinsvegar að öllum líkindum ekki eina græjan sem Apple kynnir til leiks í haust .
Bandaríski tölvurisinn ætlar nefnilega að svipta hulunni af nýrri útgáfu af sjónvarpsgræju sinni , Apple TV .
Í tilkynningu segir að nýja útgáfa græjunnar muni hafa til að bera stærra geymslupláss , hraðari örgjörva , nýja og betrumbætta fjarstýringu og stýrikerfi þar sem hægt verður að notast við raddstýringu .
Tilkynningin átti upphaflega að líta dagsins ljós fyrr í sumar á alþjóðlegri ráðstefnu á vegum Apple , en við það tilefni tilkynnti tölvurisinn þess í stað nýja tónlistarveitu , Apple Music , til leiks .
Stóra spurningin að svo stöddu er hinsvegar sú hvort hið nýja Apple TV muni einungis fela í sér sama úrval sjónvarpsefnis og hefur fram til þessa verið , en þar má nefna þjónustu á borð við þá sem er í boði hjá Netflix og Hulu , eða hvort kaup á hinni nýju græju muni einnig fela í sér aðgang að dagskrárbundnum sjónvarpsstöðvum .
Spurning sem íslenskir neytendur geta velt fyrir sér er hvaða áhrif það kynni að hafa hér á landi , ef bandarískar sjónvarpsstöðvar væru aðgengilegar með því einu að festa kaup á Apple TV .
