Hvað er Innipúkinn orðinn gamall og hvernig kom hann til ? Við erum að halda Innipúkann í fjórtánda skiptið í ár , er ég nokkuð viss um .
Stofnendur hans eru að sjálfsögðu enn viðloðandi hátíðina og skipa öldungaráð sem er vitrast allra og má alltaf leita til um ráðleggingar og blessun .
Grímur Atlason sagði Innipúkann 2002 hafa verið " svar okkar flotta fólksins við plebbisma útihátíðanna " en það ár mættu um 400 manns á Púkann .
Þið eruð með mikið af flottri tónlist í ár – fyrir hverju ert þú spenntastur ? Oftast á ég mjög auðvelt með að svara svona spurningum en á í erfiðleikum með það núna .
Hvert eitt og einasta slot er svo stútfullt af hæfileikum og kraftmikilli sköpun að ég hafði hugsað mér að bókstaflega hlaupa á milli staðanna og reyna að sjá allt .
Jakob Frímann og Amabadama frumflytja nýtt lag á föstudeginum , Sudden Weather Change er með " comeback " á laugardeginum og svo er Babies-ball á sunnudeginum .
Svo allt hitt , ég meina það , þetta er rosalegt .
Eiga partíþyrstir Íslendingar að sleppa Eyjum og hópast í staðinn á Húrra og Gaukinn ? Já .
Ef þeir kunna gott að meta .
Við erum líka með tyrft útisvæði fyrir þá sem geta ekki án þess verið .
Svo verður veðrið líka best í Reykjavík .
Þetta er ekki flókið .
Hvernig er Innipúkinn frábrugðinn öðrum tónlistarhátíðum ? Fyrir utan að vera hátíð sem var beinlínis stofnuð til höfuðs útihátíðum þá er það helst þessi mikla áhersla á íslenska tónlist af ýmsum tegundum þar sem grasrótin fær að njóta sín í bland við lengra komna og allir fá jafnan hlut af hagnaði hátíðarinnar .
Innipúkinn er einhvers konar árshátíð reykvísku senunnar og bíður alltaf upp á óvænt atriði þar sem goðsagnir mæta til leiks og kenna þeim yngri nokkur trikk úr bókinni .
Síðast var það Megas og nú er Jakob Frímann að skóla til þessa reggíhippa í Amabadama .
Er mikið um púka inni á hátíðinni hjá ykkur ? Gestir , aðstandendur og listamenn Innipúkans eiga það sameiginlegt að vera púkar inn við beinið .
Við neitum að drekka volgan bjór í dós , syngja hópsöngva og þykjast sannfærð um ágæti kringumstæðna sem augljóslega eru hræðilegar .
Þetta eru ekki fordómar heldur þvert á móti upplýst vanþóknun .
Við erum púkar , ekki púkó .
