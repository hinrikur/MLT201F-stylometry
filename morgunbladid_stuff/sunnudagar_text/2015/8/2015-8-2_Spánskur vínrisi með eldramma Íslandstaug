Bodegas Torres er stærsta víngerð Spánar og þar á bæ fagna menn því að fyrirtækið var nýlega valið " The World ' s Most Admired Wine Brand , " annað árið í röð .
Forstjóri fyrirtækisins heimsótti Ísland í vikunni sem leið og segir hér meðal annars af starfseminni og sterkri tengingu Torres við Ísland .
Jón Agnar Ólason jonagnar@mbl.is Við hófum að flytja inn vín til Íslands árið 1966 og á næsta ári verða því liðin 50 ár frá því saga okkar og Íslands hófst , " segir Miguel Torres , forstjóri vínrisans Bodegas Torres , þegar hann sest niður með blaðamanni í huggulegri setustofu í Icelandair Hotel Reykjavík Marina .
" Við erum því eflaust í hópi þeirra vörumerkja sem lengst hafa verið hér í sölu .
Ég má til með að kíkja hingað aftur að ári til að fagna þeim tímamótum , það er ljóst .
" Það liggur vel á hr. Torres enda er hann nýkominn úr langri gönguferð í Landmannalaugum og gerir ekki minnstu tilraun til að leyna því að hann naut útverunnar fram í fingurgóma .
" Landslagið er stórkostlegt , veðrið var ferlegt – I loved it ! " segir hann brosandi þegar hann er inntur eftir því hvernig honum líkaði .
Þeir sem komið hafa til heimavallar Miguel Torres – sem er katalónska stórborgin Barcelona – vita sem er að þar er veður jafnan hægt og hlýtt .
Tilbreytingin sem Torres upplifði , í logni sem er iðulega á hraðferð , er honum bersýnilega að skapi .
Gæði á gömlum grunni Nafnið Torres hefur verið viðloðandi víngerð á Spáni síðan á 17. öld en heimildir sýna að forfeður Miguel Torres sinntu þá þegar vínrækt í Penedès , suðvestur af Barcelona , og seldu hluta framleiðslunnar , sem var öll heldur smá í sniðum í árdaga .
Bodegas Torres var svo stofnsett árið 1870 af þeim Jaime og Miguel Torres í bænum Vilafranca í Penedès .
Vínræktarsvæðið taldi ekki nema um hálfan hektara í upphafi rekstursins en þeir Torres-bræður voru ekki bara lunknir vínbændur heldur einnig slyngir kaupmenn .
Þeir sáu snemma tækifærin sem fólust í útflutningi og allar götur síðan hefur sú aðferðafræði verið í öndvegi hjá Bodegas Torres .
Í dag eru vínin frá Torres seld í meira en 150 löndum um heim allan .
Hálfi hektarinn sem vínekran taldi í upphafi hefur blásið út í 2.432 hektara ; 2.000 eru á Spáni , 400 í Chile ( Torres voru fyrstir allra að hefja vínrækt í Chile ) og 32 eru í Kaliforníu , nánar tiltekið í Sonoma og Russian River Valley .
Velta fyrirtækinsins nam 240 milljónum evra – um 35,5 milljörðum íslenskra króna – árið 2014 – og umsvifin aukast ár frá ári .
Samt er Bodegas Torres ennþá þétt fjölskyldufyrirtæki sem hefur fólkið sitt í fyrirrúmi , lætur einskis ófreistað að auka sjálfbærni í rekstri og leitar í hvívetna allra leiða til að skila afurðum sínum með sem umhverfisvænstum hætti .
Þá leggur Torres-fjölskyldan áherslu á samfélagslega ábyrgð í starfsemi sinni á hverjum stað .
Allt eru þetta þættir sem venjulega eru látnir mæta afgangi til að hámarka arðsemina , en viðmælandi minn segir þetta þvert á móti auka í senn hag og veg Bodegas Torres .
Krúnudjásnið 40 ára : Mas la Plana Í ár fagnar vínhús Torres þeim tímamótum að 40 ár eru frá því að ein af þeirra mikilvægustu afurðum , flaggskipið Mas La Plana , kom fyrst fyrir sjónir vínáhugamanna .
2010 árgangur vínsins er sumsé sá fertugasti , svo öllum tölum sé haldið til haga .
Óhætt er að segja að umrætt vín hafi haft afgerandi áhrif á sögu Bodegas Torres , eins og Miguel Torres rekur .
" Sé horft til baka höfum við alltaf átt okkar spænsku þrúgur , svosem Garnacha ( víðast hvar þekktari undir nafninu Grenache ) og Cariñena ( Carignan ) , og svo framvegis .
Markmið föður míns , Miguel A. Torres , á áttunda áratugnum var samt alltaf að framleiða fínt vín í efri verðflokki .
Framleiðsla vína á Spáni í þá daga var nefnilega ekki sami bransinn og hann er í dag .
Hann hugsaði með sér , að fyrst Bodegas Torres gæti framleitt fyrirtaksvín úr Cabernet-Sauvignon þrúgunni annars staðar í heiminum , hví þá ekki heima á Spáni ? Þar með mætti sýna heiminum að vel væri gerlegt að framleiða framúrskarandi vín á Spáni .
" Blaðamanni kemur í hug atriði úr ríflega 30 ára gamalli kvikmynd sem sýnir glöggt hvaða álit almenningur hafði heilt yfir á spænskum vínum .
Myndin er Educating Rita frá 1983 og atriðið sem um ræðir er þegar Rita , hárgreiðsludama sem afræður að skrá sig í öldungadeild og ljúka prófum , hittir fyrir kennarann sinn í kjölfar þess að hafa ekki mætt í matarboð til hans .
Hún afsakar sig og segist einfaldlega ekki hafa komist , í rauninni vegna þess hún taldi sig utanveltu meðal hámenntaðra gestanna , púkalega klædd og með óspennandi vín meðferðis .
Prófessorinn er vonsvikinn og segir hana vel hafa átt erindi í hópinn og litlu hefði skipt þó hún hefði mætt alls ótilhöfð með eitthvert spánskt sokkavatn á flösku .
Rita lútir höfði skömmustuleg .
" Það var reyndar spánskt .
" Hneykslið í París 1979 Síðan hefur mikið vatn – og vín – runnið til sjávar .
" Á sjöunda og áttunda áratugnum vissi fólk almennt sáralítið um vín frá Spáni , ólíkt því sem er í dag .
Hvaða leið er betri til að koma Spáni á kortið en með því að kynna til sögunnar framúrskarandi vín frá Spáni ? Faðir minn sannfærði föður sinn um að leyfa sér að gróðursetja Cabernet-Sauvignon í vínekrunni Mas La Plana í Penedès og afi minn féllst á það með semingi , þó ekki hefði hann mikla trú á uppátækinu .
Þetta var um miðjan sjöunda áratuginn og fyrsti árgangurinn af víninu var tilbúinn árið 1970 .
Afi minn var enn ekki sannfærður um ágæti vínsins og sagði það einfaldlega ekki nógu gott , þó pabbi væri viss um að það væri gott .
Um þetta rifust þeir gegnum árin uns amma tók af skarið , því henni var farið að leiðast þófið og þrefið í þeim feðgum .
Hún lagði til að heimsins virtustu vínsmakkarar fengju að kveða upp sinn dóm með því að skrá vínið til þátttöku í Vín-ólympíuleikum sem Gault-Millau vínhandbókin stóð fyrir í París árið 1979 .
" Í keppninni í París voru mörg nafntoguðustu vín heimsins á boðstólum í blind-smökkun og samkvæmt venju var búist við að einhver Frakkinn hreppti hnossið .
Þegar uppi var staðið var það þó hvorki Château Latour né Château Haut-Brion sem fékk hæstu einkunn heldur Mas La Plana Gran Coronas Black Label 1970 .
Vínheimurinn greip andann á lofti enda hrikti þarna ærlega í stoðum hásætis hinna frönsku eðalvína sem höfðu borið ægishjálm yfir öll önnur og það frá örófi alda .
" Þetta þótti satt að segja hálfgert hneyksli innan vínheimsins því aldrei áður hafði vín frá Spáni borið sigurorð af frönsku stóru vínunum og hvað þá á jafnvirtum vettvangi og Gault-Millau keppninni .
En þarna kom að því að afi minn varð að játa sig sigraðan – ef vínið var nógu gott til að sigra Gault-Millau þá hlaut að vera eitthvað í það spunnið , " segir Torres og hlær við .
Umhverfismál eru höfuðmál Bodegas Torres leggja ríka áherslu á umhverfismál , eins og framar greindi , og viðmælandi minn segir alla starfsmenn fyrirtækisins fyllilega meðvitaða um þá staðreynd að því betur sem komið er fram við umhverfið , því betri verði vínin .
Virðing fyrir umhverfinu sé því ekki eitthvert innantómt áhugamál til að fá jákvæða umfjöllun – umgengnin gagnvart móður jörð hafi bein áhrif á uppskeruna og þar af leiðandi á gæði vínsins .
" Stærsta áskorunin sem við stöndum frammi fyrir er án nokkurs vafa hnattræn hlýnun .
Við vitum að hitastig hefur farið hækkandi hin seinni ár og þar að auki segja nýjustu spálíkön IPCC [ Intergovernmental Panel on Climate Change ] að árið 2100 muni hitastig á jörðinni hafa hækkað um 4°C .
Í þessu sambandi þarf að gera sér grein fyrir því að vínviðurinn er eintaklega viðkvæm jurt og ein gráða á Celsíus til eða frá getur skilið á milli miðlungsvíns og hágæðavíns .
Áskorunin er því annars vegar að leita allra leiða til að lágmarka þessi áhrif og á hinn bóginn að aðlagast breyttum aðstæðum , eftir því sem hægt er .
" Sem dæmi um þann árangur sem náðst hefur er að með því að setja upp alls 12.000 fermetra af sólarsellum við vínræktarhéruð sín framleiðir fyrirtækið nú alls 126.500 kílóvattsstundir á ári sem fara í starfsemina .
Síðan 2012 hefur fyrirtækinu tekist að draga gasnotkun sína saman um 80% og Bodegas Torres hefur skuldbundið sig um að minnka CO 2 útblástur um 30% fyrir árið 2020 .
Umhyggja fyrir samfélaginu er fyrirtækinu ekki minna hugðarefni og það sýndi Bodegas Torres í verki þegar fyrirtækið lagði gjörva hönd á plóginn við hjálparstarfið í kjölfarið á jarðskjálftunum í Chile í febrúar 2010 .
Ekki einasta lagði Bodegas Torres 50.000 evrur til hins opinbera viðlagasjóðs sem fékkst við afleiðingarnar heldur bretti Miguel Torres , hinn geðþekki viðmælandi minn , upp ermar og bætti verkefnum á borð við dreifingu matvæla , endurrreisn barnaskóla og byggingu húsnæðis fyrir starfsfólk Torres í Chile sem misst hafði heimili sitt í hamförunum , við verkefni sín , sem eru ærin fyrir .
Tjónið sem víngerðin varð fyrir í skjálftunum nam um 2 milljónum evra en það stoppaði fyrirtækið ekki í því að leggja frekari fjármuni í hjálparstarfið .
Miguel Torres útskýrir að fyrirtækið líti ekki á slík fjárútlát sem kostnað heldur hreina fjárfestingu .
" Í lýsingunni á því sem við köllum DNA Torres-víngerðarinnar eru sjö tiltekin atriði .
Fyrsta atriðið á þessum lista er fólkið okkar .
" Það er auðheyrt að mannlegi þátturinn er ríkur í fyrirtækinu og maður sem er 5. ættliðurinn sem stýrir fyrirtækinu veit allt um mikilvægi fjölskyldunnar – og þá meinar hann ekki bara nána ættingja heldur alla 1.300 starfsmennina sem starfa hjá Bodegas Torres .
" Það er mikilvægt að hafa góðar vínekrur en gott fólk er ennþá mikilvægara því fólkið leggur ástríðu sína , metnað og kunnáttu í að búa til góð vín .
Án þeirra verður jafnvel framúrskarandi þrúga ekki annað en hráefni .
Í kjölfar hamfaranna datt okkur í hug að leggja okkar af mörkum , ekki bara í kjölfar áfalla heldur frá degi til dags og þá settum við á stofn Fair Trade-verkefni sem kom fólki í opna skjöldu því við erum fjölskyldufyrirtæki í einkaeigu en ekki opinber stofnun .
En verkefnið hefur gengið ótrúlega vel fyrir alla ; úr þessu hafa orðið til ný vín , við endurheimtum vínviði til ræktunar sem hafa náð merkilegum árangri eins og til dæmis hin gamla chileíska þrúga País , sem er á allra vörum um þessar mundir en var hvergi í ræktun fyrr en við fórum að rækta hana á ný .
Þessi nálgun hefur reynst okkur hjá Torres frábærlega og ég hvet alla sem starfa við víngerð að leiða hugann að þessu því þetta vinnulag borgar sig algerlega og það fyrir alla aðila .
" Spurður nánar út í endurheimt gamalla vínviðartegunda segir Miguel að fyrirtækið hafi síðastliðin 30 ár lagt kapp á að rækta á ný tegundir sem talið væri að væru útdauðar , margar í kjölfarið á phylloxera-faraldrinum sem lagði víngerð Evrópu að miklu leyti í rúst seint á 19. öld .
" Í sumum tilfellum fundum við einn einasta vínvið einhvers staðar úti í skógi og ræktuðum svo stofn út frá honum .
Alls höfum við endurheimt 36 tegundir vínviðar og af þeim eru sjö sem gefa af sér stórkostlegt vín .
Með þessum hætti gefur vínviður úr fortíðinni okkur tækifæri á eðalvínum framtíðar .
" Uppskera kynslóðanna Þegar talið berst að þeirri staðreynd að Bodegas Torres hlaut nýverið nafnbótina " The World ' s Most Admired Wine Brand " hjá hinu leiðandi breska tímariti Drinks International , annað árið í röð , vill Miguel Torres ekki gera of mikið úr umhverfisvænni starfsemi eða hjálparstarfi sérstaklega ; hann lítur á þessa þætti sem sjálfsagða og eðlilega hluti í rekstrinum sem miði , þegar allt kemur til alls , að því að búa til betra vín , í stað þess að vera einhvers konar hliðarverkefni .
Tónninn hafi verið sleginn löngu áður en hann tók við stjórnartaumunum .
" Við erum fjölskyldufyrirtæki og höfum verið frá upphafi .
Það gerir þér kleift að horfa til langs tíma í rekstinum .
Þessar viðurkenningar eru árangur margra áratuga vinnu , bæði fjölskyldu minnar og alls þess góða fólks sem hefur starfað og starfar hjá Bodegas Torres .
Starfsfólk okkar telur um 1.300 manns og það er trú mín að hver einasti starfsmaður vinni hjá okkur af ástríðu .
Okkar hugmyndfræði gengur út á að hver einasti eyrir sem verður til sem söluhagnaður af vínum okkar fer í rannsónir og þróun , eða er fjárfestur með öðrum hætti í víngerð okkar , til að bæta stöðugt gæði vínsins .
Þetta gerum við af því vínið er ástríða okkar og þannig höfum við rekið Bodegas Torres í meira en 145 ár .
" Vinatengslin við Ísland Miguel Torres Maczassek , eins og hann heitir fullu nafni , brosir við þegar tengingu Bodegas Torres við Ísland ber á góma .
Saga lands og víngerðar nær nefnilega merkilega langt aftur , sé að gáð .
" Þessi tiltekni markaður er býsna gamall hjá Torres .
Við hófum útflutning til Íslands árið 1966 en afi minn , Miguel Torres Carbó , og frænka mín , Marimar Torres , heimsóttu landið ekki fyrr en 1981 .
Hún hefur alla tíð dásamað landið og naut mjög heimsóknarinnar .
Hún þreytist heldur ekki á því að segja mér frá því að það gerði aftakaveður einn daginn sem þau voru hér , og út um hótelgluggann fylgdist hún með storminum sveifla ljósastaurunum til og frá uns einn þeirra gaf sig og brotnaði .
Henni þótti mjög til þessa koma .
Faðir minn hefur líka komið hingað og farið hringinn í kringum landið ásamt móður minni .
Ég hef því heyrt sögur af landi og þjóð síðan ég var smástrákur og ákvað því fyrir nokkru að ég yrði líka að heimsækja og upplifa þetta stórmerkilega land sem við höfum skipt svo lengi við .
Það hef ég loks gert og varð ekki fyrir vonbrigðum .
Náttúran hér er algerlega einstök , ég hef til að mynda hvergi í veröldinni séð landslag í líkingu við það sem ég upplifði í Landmannalaugum .
Þetta er sannarlega stórkostlegt land , Ísland .
" 