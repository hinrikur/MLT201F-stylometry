Ferskt grænmeti sem ræktað er í geimnum er nú komið á matseðil geimfara hjá geimvísindastofnuninni NASA .
10. ágúst síðastliðinn var fyrsti dagurinn í sögu mannkyns sem landbúnaðarafurð ræktuð í þyngdarleysi geimsins var borðuð í geimnum .
" Að rækta mat verður bráðnauðsynlegt í löngum geimferðum framtíðarinnar , " er haft eftir vísindamanni hjá NASA á vef Guardian-fréttaveitunnar .
" Þetta er mikilvæg tilraun , ekki einungis fyrir lífið um borð í geimstöðinni en líka fyrir geimferðir til Mars í framtíðinni , " segir hann .
" Því fjær sem menn fara frá jörðu og því lengur sem þeir dvelja í geimnum , þeim mun meiri verður þörfin á því að rækta plöntur til matar , til endurvinnslu loftbirgða og vegna jákvæðra sálfræðilegra áhrifa þeirra , " segir annar sérfræðingur í fréttatilkynningu .
Þrír geimfarar nutu fyrsta geimræktaða matarins samtímis og þótti þeim smakkast vel , en um rauðleit salatblöð var að ræða .
Salatátið er nýjasti áfanginn í tilraun sem nefnist Veg-01 hjá NASA , en markmið hennar er meðal annars að kanna möguleika til grænmetisræktunar í geimnum .
Umrætt kál er ekki það fyrsta sem ræktað er í geimnum , en fyrri uppskerur hafa verið sendar til jarðar til greiningar .
