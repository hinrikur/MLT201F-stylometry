" Ég reyndi að halda allri minni eftirtekt vakandi , er ég leit þennan öldung , því að aldrei fyrr hef ég séð svo gamlan mann .
Hafi ég búizt við einhverju alveg ótrúlegu , þá var raunin önnur .
Kristján er mjög áþekkur fjölda gamalla manna , sem ég hef séð og virðist geta verið 75 til 85 ára .
" Þannig kemst blaðamaður Morgunblaðsins að orði í forsíðufrétt 9. ágúst 1955 en viðmælandi hans var elsti karlmaður landsins , Kristján Jóhann Jónsson , bóndi í Lambanesi í Fljótum , sem hélt upp á aldarafmæli sitt sama dag .
" Grínið og glettnin glampar í hverri hrukku og gneistar af hverjum skeggbroddi .
Ég held , að ég hafi aldrei fyrr hitt jafn gáskafullt gamalmenni , " segir einnig .
Kristján var farinn að tapa sjón og heyrn en var ern að öðru leyti og lét móðan mása í samtalinu .
Talið barst meðal annars að unga fólkinu .
" Einu sinni var hér stúlkukind , sem brá sér til Siglufjarðar með bíl , sem í voru tveir menn , annar giftur en hinn ógiftur , " sagði Kristján .
" Fór hún á föstudegi og kom ekki aftur fyrr en á mánudegi .
Heldur þótti mér hún léttúðug .
Mér þykir unga fólkið vera heldur hviklynt og kunna heldur lítið til verka nú til dags .
Það kann varla að raka og slá .
" 