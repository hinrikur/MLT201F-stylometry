Það má segja að platan eigi sér býsna langan aðdraganda .
Það er áratugur síðan við Ómar byrjuðum að spila saman , þegar hann kom í latínbandið mitt .
Við náðum strax afskaplega vel saman , þó að það sé aldarfjórðungs aldursmunur á okkur .
Í áranna rás hefur það mjög oft borist í tal að við gerðum saman plötu þar sem við semdum hvor fyrir annan , " segir Tómas R. Einarsson kontrabassaleikari um nýju plötuna Bræðralag , sem hann vann með Ómari Guðjónssyni gítarleikara .
Platan inniheldur fimm lög eftir hvorn tónlistarmann .
Að sögn Tómasar byrjuðu þeir félagar að leggja drög að lögunum á síðasta ári og æfðu a.m.k. vikulega allan síðasta vetur .
" Þetta þróaðist mikið og við krotuðum mikið í hjá hvor öðrum ef við vorum ekki ánægðir með það sem var verið að semja .
Þegar þeirri gagnrýni lauk allri undir vorið gerðist það skemmtilega að ég hitti mann sem er mikill menningarfrumkvöðull , " segir Tómas og vísar þar til Helga Eiríkssonar , sem býr á Kolsstöðum í Borgarfirði .
" Hann bauð okkur að koma og taka upp plötuna í sínum húsum uppi í Hvítársíðu .
Við fórum þangað í júní .
Þar var glampandi sól og skyggni gott , enda stendur bærinn hátt , þannig að hvíta jökulbreiðu bar við augu út um upptökuglugga ásamt hrauni og blómstrandi kjarri , " segir Tómas og bætir við : " Við fylltumst af miklum friði , þessir annars fjörlegu og annasömu menn , og stóðum bara í miðjum salnum með sólargeisla á okkur og músíseruðum í nokkra daga meðan Jóhann Rúnar Þorgeirsson hljóðmaður hljóðritaði þetta allt saman .
Við bjuggum til þetta bræðralag með því að horfast í augu í tveggja metra fjarlægð .
" Fara hringferð um landið í haust Spurður hvers efnis samræður tónlistarmanna tveggja hafi verið svarar Tómas : " Kannski birtist þarna okkar sameiginlega rómantíska taug .
Ég held að okkur Ómari hafi á plötunni tekist að færa í músík allar þær samræður sem við höfum átt sl. áratug og vináttu okkar , sem er mikil og sterk .
Við þessar aðstæður og með þetta hráefni hvarf okkur öll löngun til að vera með hamagang og læti og við leituðum í staðinn friðar og samhljóms .
Það skapaðist gott samræðuflæði , ef svo mætti kalla , þannig að efnið streymdi án hindrana úr höfðinu á okkur og út í fingurna , " segir Tómas og tekur fram að spuninn hafi leikið stórt hlutverk í sköpunarferlinu þó að ávallt hafi verið lagt upp með tilteknar laglínur sem settu tóninn fyrir viðkomandi lag .
Í ljósi þessa segir Tómas ómögulegt að endurtaka lögin nákvæmlega eins og á plötunni á útgáfutónleikum plötunnar sem haldnir verða í Norðurljósasal Hörpu á Jazzhátíð Reykjavíkur fimmtudaginn 13. september kl. 21 .
" Það verður vandasamt að endurvekja sveitafriðinn og sólina og jöklana , " segir Tómas og rifjar upp að kindurnar á hlaðinu hafi verið mjög skilningsríkar meðan á upptökuferlinu stóð .
" Þær jörmuðu ekki fyrr en við stoppuðum , þannig að milli laga var jarmað .
Reyndar laumuðu þær inn jarmi í lok eins lagsins á plötunni , " segir Tómas kíminn og hlær þegar blaðamaður spyr hvort það myndi hjálpa upp á einbeitinguna og stemninguna ef áhorfendur jörmuðu milli laga á útgáfutónleikunum til að endurskapa réttu sveitastemninguna .
Spurður hvort til standi að fylgja plötunni eftir með frekara tónleikahaldi svarar Tómas því játandi .
" Í lok september og fyrri hluta október förum við Ómar í þriggja vikna tónleikaferðalag um landið og áætlum að halda tuttugu tónleika .
Við förum á Land Rovernum hans Ómars .
Hann ætlar að fara með mig hina ýmsu fjallvegi og ég geri ráð fyrir að við gistum og borðum í bílnum , enda er þetta mikla tæki vel til ferðalaga fallið , " segir Tómas .
Spurður hvort bíllinn muni auðveldlega rúma kontrabassann , sem er ekki minnsta hljóðfærið í fjölskyldu strengjahljóðfæra , svarar Tómas að hann hafi ekki miklar áhyggjur af því .
" Ómar á stóra fjölskyldu og er nýkominn heim úr veiðiferð þar sem hún svaf öll í bílnum .
Í því ljósi hlýtur einn kontrabassi að sleppa fyrir horn , " segir Tómas og rifjar upp að Ómari hafi tekist að koma 17 gítörum og þremur mögnunum fyrir í bílnum sem hann flutti með sér upp í Borgarfjörð .
" Eitt af því sem einkennir gítarleik Ómars er fjölbreytilegur hljóðheimur .
Hann prófaði því marga gítara á undan hverju lagi meðan á upptökum stóð til að finna rétta hljóminn , " segir Tómas en tekur fram að ólíklegt sé að allur sá fjöldi hljóðfæra muni rata með í hringferðina um landið .
Latínbóndinn sýndur í Bíó Paradís Þess má að lokum geta að í tengslum við Jazzhátíð Reykjavíkur , sem hefst í næstu viku , verður í Bíó Paradís þriðjudaginn 11. ágúst kl. 18 sýnd heimildarmyndin Latínbóndinn , sem fjallar um ævi og störf Tómasar .
" Aðalrammi myndarinnar er tónleikar sem ég hélt fyrir rúmu ári á heimaslóðum mínum í Dölunum ásamt stórhljómsveit þar sem leikin var mín Kúbuinnblásna tónlist , en inn í þetta fléttast ýmislegt úr ævi minni , " segir Tómas , en leikstjóri myndarinnar er Jón Karl Helgason , Sveinbjörn I. Baldvinsson er handritshöfundur , Sigurður G. Valgeirsson framleiðandi og Jóna Finnsdóttir framkvæmdastjóri .
Spurður um titil myndarinnar segir Tómas hann vísa til lags sem leikið er í myndinni og nefnist " Spjallað við bændur " .
" Fyrir hálfri öld þegar ég var strákur var í útvarpinu þáttur sem hét Spjallað við bændur .
Á þessum tíma átti ég sjö kindur og taldi því augljóst að það væri verið að spjalla við mig í þessum þætti og hlustaði alltaf á hann , " segir Tómas og rifjar upp að hann hafi verið orðinn fjárlaus í kringum fermingu .
" Þá var mínum búskap lokið .
Nú jarma kindurnar hins vegar bara á plötum mínum , " segir Tómas að lokum .
