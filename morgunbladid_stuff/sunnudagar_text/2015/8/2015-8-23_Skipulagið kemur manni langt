Að laga sig aftur að skólanum , hversdagsleikanum og skammdeginu krefst mikillar skipulagningar .
Rachel nokkur Rosenthal , sem hefur skipulag að atvinnu , líkir því við að búa sig undir orrustu , í samtali við The Washington Post .
Verkáætlun þurfi að liggja fyrir á hinum ýmsu sviðum .
Hún segir að gott skipulag í upphafi skólaárs komi manni líkamlega og andlega í reglu , en sjálf er hún móðir tvíbura sem eru að byrja í öðrum bekk .
Hvaða foreldri kannast ekki við barn sem kemur askvaðandi inn eftir skóladaginn , telur sínum skyldustörfum lokið í bili og fleygir úlpunni á gólfið til að komast sem allra fyrst í tölvuspilið ? Ef foreldrar vilja gera athugasemd við slíka hegðun er þeim ef til vill hollast að líta fyrst í eigin barm .
Þá gildir að spyrja sig : " Er ég með reglu á hlutunum í mínu lífi ? " Ef svo er ekki er ef til vill erfitt að ætlast til þess að barnið sé skipulagt .
Ekki er hægt að ætlast til þess að barn tíni upp eftir sig spjarirnar ef foreldrarnir eru sjálfir með allt á rúi og stúi .
Til að ná sem bestri reglu á hversdagsleikann gildir að horfa fram í tímann .
Má þar taka hliðsjón af stundatöflu og dagatali skólanna og ná þannig að aðlagast nýrri rútínu með ró , en ekki brauki og bramli .
Oft eru skólar búnir að skipuleggja starf sitt langt fram í tímann og foreldrafundir , jólaleiksýningar og frídagar ættu allir að vera kirfilega merktir .
Eins ættu foreldrar sjálfir að vita hvenær barnið er á kóræfingu , hjá tannlækni eða á badmintonmóti og laga sína eigin stundatöflu , stundatöflu lífsins , að því .
