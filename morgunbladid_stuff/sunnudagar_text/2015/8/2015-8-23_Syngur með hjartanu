Sigrún Hjálmtýsdóttir , ævinlega kölluð Diddú , hefur sungið sig inn í hjörtu landsmanna í fjörutíu ár .
Hún hefur átt farsælan söngferil sem hófst í dægurtónlistinni en óperan er það sem á hug hennar og hjarta .
Nýorðin sextug fagnar hún tímamótum með stórtónleikum í Hörpu í haust .
Hún rifjar upp ferilinn og talar um lífið með söngnum sem hún segir bæði líknandi og nærandi .
Myndir og texti : Ásdís Ásgeirsdóttir asdis@mbl.is Diddú bíður brosandi í hlaðinu þegar ég kem akandi að appelsínugula húsinu sem stendur falið á fallegum gróðurreit í Mosfellsdalnum .
Sólin fer einmitt að skína og lýsir upp rauða hárið hennar sem fer vel við litinn á húsinu .
Í dag er hún í rósóttum kjól , rósóttri peysu og fjólubláum sokkabuxum .
Það þarf enga sól til að lýsa upp húsfreyjuna því það geislar af Sigrúnu Hjálmtýsdóttur og hún tekur á móti blaðamanni með sínu einstaka brosi og býður inn í hlýlegt eldhús .
Söngkonan sem ávallt er kölluð Diddú , gæti flokkast sem þjóðargersemi en hún hefur glatt landsmenn með söng og leik í fjörtíu ár .
Við eldhúsborðið hefjum við spjall yfir kaffibolla og smákökum og tölum um ævistarfið , sönginn .
Þessi ástsæla söngkona stendur á sextugu en er enn á útopnu við sönginn .
Var uppnefnd Carmen sem barn Diddú man ekki öðruvísi eftir sér en syngjandi .
Mamma hennar sagði víst að hún hefði sungið áður en hún fór að tala .
" Það var eins og segir í Abba-textanum : She says I began to sing long before I could talk " , ég var víst alltaf syngjandi , " segir Diddú og brosir .
" Þau uppnefndu mig Carmen þegar ég var lítil .
" Foreldrar Sigrúnar sungu bæði mikið og voru í kórum og faðir hennar , Hjálmtýr Hjálmtýsson , söng stundum einsöng .
Foreldrar hennar sungu gjarnan dúetta saman þegar fór að róast á heimilinu .
Hjálmtýr starfaði sem fulltrúi bankastjóra í Útvegsbankanum .
Móðir hennar , Margrét Matthíasdóttir , var heimavinnandi , enda erilsamt á heimilinu með sjö börn .
Diddú er næstelst og segir æskuárin hafa einkennst af lífi og fjöri á heimilinu .
" Það var mikill söngur og tónlist á mínu heimili þótt við hefðum ekki eignast hljóðfæri eða hljómflutningstæki fyrr en ég var fimmtán ára .
Þá virðist hagur hafa vænkast svolítið , " segir hún og hlær sínum smitandi hlátri .
Frelsi að fá sitt eigið rúm Diddú er Vesturbæingur og gekk í Melaskóla , Hagaskóla og Menntaskólann í Reykjavík .
" Við fæddumst sex í þéttri röð og svo kom örverpið , Páll Óskar , sex árum á eftir þeim næstyngsta , " segir hún .
Það var þröng á þingi hjá þessari níu manna fjölskyldu á Sólvallagötunni en allir voru sáttir við sitt , að hennar sögn .
Hún segir að þau hafi ýmist sofið þrjú og fjögur saman í gömlu hjónarúmi og önnur í kojum .
" Ég fékk mitt einkarúm og Ásdís systir þegar við fermdumst saman 1968 .
Hún beið eftir mér og ég fermdist á undan til að hagræða hlutunum .
Við fengum sitt rúmið hvor í fermingargjöf , sem var þvílík frelsistilfinning .
Ég var fjórtan ára .
Það voru hirslur í rúminu sem var mikil umbreyting , " segir hún og brosir að minningunni .
Systirin hljóp í skarðið Diddú segir að öll systkinin hafi erft góðar söngraddir og syngi öll en aðeins hún og Páll Óskar hafi haft sönginn að atvinnu .
" Ég man þegar ég var að taka upp plötuna Emil í Kattholti .
Það var mikið söngálag á mér við ýmis verkefni og ofþreytti ég mig í röddinni .
Ég fann að ég gat ekki lokið við eitt lagið , en mikið lá á að ljúka plötunni .
Þá voru allar systurnar prófaðar til að klára lagið .
Og sú sem líktist mér mest var látin syngja , það var Jóhanna Steinunn .
Það eru ekki margir sem vita af því ! " segir hún og skellir uppúr .
Lék í kvikmynd sextán ára Söngferillinn byrjaði snemma .
" Þetta byrjaði allt í Melaskóla en ég var í kór hjá Magnúsi Péturssyni og hann heyrði greinilega að ég hafði eitthvað í þetta og hann bauð mér að syngja einsöng í söngleik eftir sig , Grámann í Garðshorni .
Þar með byrjaði söngævintýrið , " segir hún og boltinn fór að rúlla .
Henni var boðið að syngja víða en fyrsta stóra leikhlutverk sem henni hlotnaðist sem unglingur var að leika í sjónvarpskvikmyndinni Brekkukotsannál , þá sextán ára gömul .
" Það var ærið verkefni .
Ég var óreynd leikkona en var treyst fyrir þessu stóra hlutverki .
Þetta var sumarið ' 72 .
Það var mikið fjölmiðlafár í kringum þetta og þótti mjög merkilegt .
Þarna stimplaði maður sig fyrst inn .
" Ég spyr hvort myndin hafi verið í lit .
" Jú , hún var einmitt í lit , " segir hún hlæjandi og rifjar upp þegar litasjónvarpið kom fyrst .
" Ég man þegar pabbi sat og horfði á sjónvarpið á kvöldin og mamma var kannski að ganga frá eftir matinn .
Þá kallaði hann stundum , Magga ! Komdu ! Það er í lit ! , " segir hún og við skellihlæjum báðar .
Spilverkið algjör straumhvörf Diddú kynntist strákunum í Spilverkinu þegar hún var í Leiklistarskólanum SÁL .
" Þar með var ég alfarið toguð úr leiklistinni í tónlistina og hef verið þar síðan , þá varð ekki aftur snúið , " segir hún .
Strákarnir sem um ræðir eru Egill Ólafsson , Valgeir Guðjónsson og Sigurður Bjóla Garðarsson .
" Þeir buðu mér upp í dans .
Það voru þá algjör straumhvörf .
Við áttum mjög farsælt og gjöfult samstarf í fjögur ár .
Sömdum og tókum upp sex hljómplötur .
Við æfðum stíft frá morgni til kvölds og svo héldum við líka tónleika um víðan völl og tókum þátt í alls kyns öðrum verkefnum .
Þetta var mjög blómlegt og fjölbreytilegt .
Eftir fjögur ár fór fólk að hugsa sér til hreyfings .
Egill stofnaði Þursaflokkinn og Valgeir fór utan til náms og kærasti minn þáverandi , og núverandi eiginmaður , Þorkell Jóelsson , hélt utan til tónlistarnáms .
Áður en ég ákvað að fylgja honum út , fékk ég hlutverk Lóu í Silfurtunglinu og var upptekin við önnur söngstörf þannig að ég var heima þann vetur en fór svo utan 1979 .
Ég komst inn í sama skóla og hann , Guildhall School of Music and Drama .
Ég var ekkert sannfærð að ég yrði endilega klassísk söngkona , þó svo að ég hefði komist að í skólanum .
Ég var orðin 25 ára að stíga mín fyrstu skref í alvöru tónlistarnámi , " segir hún og útskýrir að það þyki gamalt í þessum bransa .
" Mér fannst ég ekki komin nógu langt í tónlistinni , " segir hún , því hún hafði ekki almennan bakgrunn í klassíkinni .
" Það var að vísu mjög gjöfult að hafa verið í poppinu , því strákarnir í Spilverkinu sömdu alla tónlistina og ég leit á mig sem eitt af hljóðfærunum í hljómsveitinni .
Þeir eru flottir músikantar og pældu gífurlega mikið í tónlist , svo ég reyndi bara að " teika " þá , og setja mig inn í þeirra aðstæður og vera í takt við þá .
Það var minn besti skóli , " segir hún .
Diddú segist alla tíð hafa verið ákaflega heppin með kennara sem hafi þótt spennandi að fá hana til sín með þennan bakgrunn .
Fyrst sótti hún einkatíma hér heima hjá Rut Magnússon og fór svo í hendurnar á Lauru Sarti í London .
Söngurinn er líknandi Diddú hafði ekki hugsað sér að leggja sönginn fyrir sig til að byrja með .
" Nei , ég hafði ýmis önnur áform .
Fyrst og fremst var það hjúkrun sem vakti fyrir mér en svo má auðvitað segja að söngurinn getur verið líknandi þannig að í gegnum hann hef ég starfað sem hjúkka ef maður getur orðað það svo , " segir hún .
" Söngurinn er mjög gefandi , hann er heilandi .
Það er það sem ég held að fólk fái út úr söng , hann er nærandi .
Fólk kemur kannski örþreytt úr vinnu , fer svo á kóræfingu , en kemur endurnært heim .
Ég finn stundum að ég er að líkna og hjálpa með söngnum , " segir Diddú .
" Í hvert sinn sem ég syng þá opna ég hjarta mitt .
Það er minn söngur .
Ég geri það ómeðvitað en af einlægni .
Palli bróðir hefur þetta líka í sér .
" Diddú segir röddina vera mjög tengda tilfinningalífinu .
" Bara það ferli að ganga með barn og ala barn eflir mann mikið sem listamann , " segir hún en þau hjónin eiga þrjár dætur , tvíburana Salóme og Valdísi sem verða þrítugar á þessu ári og heimasætuna Melkorku , átján ára .
" Ég beið með þetta þar til stelpurnar næðu réttum aldri sem fínar barnapíur , " segir hún og hlær .
Stelpurnar þrjár hafa allar verið í tónlist og lært á hljóðfæri en Valdís er trompetleikari og ferðast nú um heiminn með breskri hljómsveit .
Margir voru efins Þegar Diddú var búin að vera í námi í tvö ár í London hélt hún sína fyrstu tónleika hér heima .
" Ég hef verið mjög lánsöm með áheyrendur alla tíð .
Ég hélt þessa fyrstu tónleika í Hlégarði hér í Mosfellssveit .
Þetta var mjög fjölskylduvænt , Páll Óskar bjó til plakötin og systur mínar voru í miðasölunni og tengdamamma sá um kjólinn , " segir hún .
" Það var troðfullt hús .
Það voru miklar væntingar af því ég var að stíga út úr poppinu og inn í klassíkina og það voru margir mjög efins að það gæti gengið upp .
Bæði þeir sem voru aðdáendur í poppinu , sem urðu skeptískir og svekktir að ég væri að fara yfir í klassíkina , og svo klassíkerarnir sem sögðu , þú verður aldrei sígild söngkona af því þú kemur úr poppinu .
Maður var svona á milli tveggja heima .
En jú jú , fólk sannfærðist alveg .
Þetta var 1982 og ég stóð sjálf fyrir þessum tónleikum , en allar götur síðan hefur mér verið boðið að syngja allt sem ég hef gert gegnum tíðina .
Nú loksins blæs ég sjálf til tónleika í Eldborg , " segir hún en á þeim tónleikum sem verða 13. september mun Diddú fara yfir fjörutíu ára söngferil sinn .
Fyrir hlé verður hún á klassísku nótunum en eftir hlé mun hún setja sig í poppgírinn og sleppa fram af sér beislinu með einvalalið söngvara sér við hlið .
" Ég ætla að fara með áhorfendur í mikla ævintýraferð , " segir hún en á sviðinu verður stór hljómsveit ásamt úrvalsbandi , Karlakór Reykjavíkur og söngvinir .
" Svo kemur rúsínan í pylsuendanum , Spilverk Þjóðanna .
Ég enda tónleikana með strákunum , " segir hún full tilhlökkunar .
Magnað ár á Ítalíu Diddú fór í framhaldsnám til Ítalíu þegar tvíburarnir voru rúmlega eins árs en hún segir að söngtæknin þar sé einstök .
Hún hafði reyndar kynnst þeirri tækni í London .
" Ég hafði lent í höndunum á ítalskri konu í London , Lauru Sarti og prísaði mig sæla , " segir hún .
Litla fjölskyldan bjó í Verona en Diddú tók lest daglega í söngtímana til Rinu Malatrasi í Mílanó .
" Ég sogaði í mig óperuhandritin í lestinni á leiðinni í skólann , " segir hún .
Þau dvöldu ytra í heilt ár og var hún í söngtímum og óperuþjálfun alla virka daga .
" Þetta var alveg magnað ár .
Ég lærði heilmörg hlutverk á þessum tíma og þetta eina ár var á við margra ára söngnám , ég tók þetta svo föstum tökum og ég var í öruggum höndum .
Enda var ég tilbúin í þetta og orðið svo mál að læra meira , " segir hún .
Fékk annað tækifæri Þegar Diddú var á Ítalíu fékk hún símtal frá Garðari Cortes sem bauð henni hlutverk í Cosi fan tutte eftir Mozart .
Hún varð að afþakka því hún gat ekki yfirgefið söngnámið sitt og hugsaði með sér að þar hefði hún misst af stóra tækifærinu .
" Garðar , hann hafði trú á mér , en ég hugsaði , jæja , þá er það búið , ég fæ aldrei aftur tækifæri heima .
Nema hvað , Garðar reynir aftur við mig og þá var verið að setja upp Ævintýri Hoffmanns í Þjóðleikhúsinu og þar debúteraði ég í hlutverki dúkkunnar Olympíu , " segir hún .
" Það var fyrsta hlutverkið mitt hér heima .
Síðan bauð hann mér hvert hlutverkið á fætur öðru , það var ekkert flóknara en það .
" Hún segir að hún eigi Garðari og Ólöfu Kolbrúnu Harðardóttur margt að þakka .
" Hann reyndist mér alveg ótrúlega vel og Ólöf líka .
Hún kenndi mér líka elegant hreyfingar á sviði .
Ég kunni ekkert að sveifla kjólnunum og þótti taka kannski heldur stór skref á sviði , svona einhvers konar þúfnagangur , " segir hún og skellihlær .
" Þau reyndust mér rosalega vel og ég á þeim allt að þakka .
" Hláturskast og vindgangur Diddú hefur sungið ótal hlutverk með Íslensku óperunni í gegnum árin .
Blaðamanni lék forvitni á því hvað hefði gerst eftirminnilegt og skoplegt á sviðinu .
" Ég hef fengið hlátursköst á sviði .
Þetta var í Leðurblökunni og Snorri Wium átti það til að vera mjög fyndinn í leik .
Við Bergþór ( Pálsson ) vorum saman á sviðinu og fengum hláturskast .
Það var einhvern veginn hægt að bjarga sér út úr því .
Ég gat hlegið og sungið um leið , " segir hún og skellihlær .
Önnur saga kemur upp í huga hennar .
" Ég veit ekki hvort ég á að segja frá því .
Ég söng Violettu í La Traviata og í lokin liggur hún í dauðateygjunum .
Alfredo er grátandi yfir henni og liggur með höfuðið á maga mínum .
Ég lifði mig svo inn í hlutverkið og leysti smá vind .
Það má með sanni segja að þegar mannfólkið er að skilja við er úr því allur vindur ! , " segir hún og hlær hátt .
" Maður er mannlegur ! Hann gat ekkert gert , hann varð bara að liggja þarna á maganum á mér og klára sinn söng ! Það er ýmislegt sem gerist , almáttugur .
" Hún segist eiga mjög auðvelt með að læra texta .
" Eiginmaður minn kallar mig textavélina .
Oft á kvöldin þegar ég er lögst á koddann er ég að muldra textana .
Ef það kemur fyrir að ég gleymi texta , þá bara prjóna ég .
The show must go on ! " segir hún hlæjandi .
Elskar að vera á sviði Diddú fann sig vel í óperusöng .
" Mér finnst óperan magnaðasta listformið .
Maður sameinar svo margt þar .
Ég elska að vera á sviði , mér líður hvergi eins vel .
Það er einhver guðsgjöf .
Við erum öll svona systkinin og foreldrar okkar voru svona líka .
Ófeimin og elskuðu að syngja fyrir framan fólk , " segir hún og er alltaf full tilhlökkunar áður en hún fer á svið .
" Þetta er okkur svo eðlislægt í familíunni , " segir hún .
Diddú hefur ákaflega gaman af því að koma sér í hlutverk , fara í búninga og allt sem því tilheyrir .
" Mér finnst það svo heillandi við óperuna .
Þetta er svo ólíkt því að syngja á tónleikum .
Þarna fullkomnarðu allt með leikrænum tilburðum , " segir hún .
Talinu er vikið að uppáhaldsverkum .
Diddú segir það hafa verið mikla lífsreynslu að takast á við Luciu di Lammermoor eftir Donizetti .
" Það hlutverk var mjög krefjandi raddlega , mæddi mikið á leiktilburðum en stúlkan sturlast í lokin .
Að takast á við það var mikil áskorun , " segir hún .
Eitt hlutverk nefnir hún , sem ennþá er á óskalistanum .
" Já , það er Norma eftir Bellini , það er mjög dramatísk ópera og músíkin alveg mögnuð .
Það væri mikil áskorun að fást við það einhvern tímann áður en maður dregur sig í hlé , " segir hún .
Það virðist ekki vera á dagskrá .
" Það er mikið eftir af sumrinu í mér , eins og kellingin sagði .
" 