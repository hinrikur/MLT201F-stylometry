Tinna Björg Friðþórsdóttir , sem heldur úti matarbloggi á tinnabjorg.com , stakk upp á kjötsúpu .
" Nú þegar sumarfríinu lýkur tekur við spenningur fyrir smalamennsku í sveitinni sem slær botninn í sumarið .
Þegar kólnar í veðri langar mig alltaf í einhverja matarmikla og ilmandi súpu og eftir margra klukkustunda smalamennsku er kærkomið að ylja sér með íslenskri kjötsúpu .
Kjötsúpa móður minnar þykir mér vera sú allra besta og ekki skemmir fyrir hversu einföld hún er í gerð .
Það jafnast ekkert á við það að stíga af hestbaki þegar niður af fjalli er komið , skríða inn úr kuldanum í kot til mömmu og gæða sér á ekta íslenskri kjötsúpu .
" Fyrir 8-10 manns 3 kg súpukjötvatn 120 g þurrkaðar súpujurtir ½ bolli hrísgrjón salt 8 stórar gulrætur Afþíðið súpukjöt og setjið í stóran pott .
Hellið vatni í pottinn þannig að fljóti vel yfir kjötið .
Hitið súpukjöt og vatn að suðu og fleytið síðan fitunni ofan af .
Bætið þurrkuðum súpujurtum og hrísgrjónum í pottinn og saltið eftir smekk .
Sjóðið kjötsúpuna í 1 klst. og 20 mínútur .
Saxið gulrætur , bætið þeim út í súpuna og sjóðið áfram í 40 mínútur .
Gott er að saxa hvítkál smátt og setja í súpuna með gulrótunum ásamt hinum ýmsu fersku kryddjurtum sem við höndina eru hverju sinni .
Athugið að hrísgrjónin séu hvorki hraðsuðugrjón né grautargrjón .
Best finnst mér að nota hrísgrjónin frá Uncle Ben ' s því þau eru lengi að sjóða og maukast ekki .
Mér þykir afar gott að hafa mikið af hrísgrjónum í kjötsúpunni og gott er að bæta örlítið meira við til að gera hana matarmeiri .
Með súpunni borðum við soðnar kartöflur , bitum þær niður í skál og hellum súpunni yfir .
Svo eru eflaust margir af gamla skólanum sem vilja soðnar rófur og mjólkurglas með sinni súpu .
