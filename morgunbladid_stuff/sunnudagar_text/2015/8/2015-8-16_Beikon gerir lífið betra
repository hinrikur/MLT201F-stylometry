Beikonilmur mun leggjast yfir höfuðborgina í dag , laugardaginn 15. ágúst , þegar matarhátíðin Reykjavík Bacon Festival verður haldin í fimmta sinn á Skólavörðustíg og stendur hún frá 14-17 .
Eins og nafnið gefur til kynna verður beikon í aðalhlutverki , en boðið verður upp á ýmsa beikoninnblásna rétti .
Margir þekktir veitingastaðir leggja til matinn og er tilvalið að leggja leið sína í bæinn , taka þátt í gleðinni og smakka .
Seldir verða miðar sem hægt er að nota í matartjöldum , en allur ágóði rennur til góðgerðarmála .
Ríkja mun sannkölluð karnivalstemning , en tónlist mun óma um alla götuna auk annarra skemmtiatriða .
Árni Georgsson , einn af skipuleggjendum hátíðarinnar , segir að hún stækki ár frá ári og sé matarhátíð alþýðunnar , en í fyrra lögðu 50.000 manns leið sína í bæinn á Beikonhátíðina .
Árni segir að yfirskrift hátíðarinnar í ár sé " Beikon fyrir alla , beikon gerir lífið betra " og vonast hann til að sjá sem flesta .
