Kristinn Björnsson fjallaði um útflutning á íslenskum saltfiski til Spánar í mastersverkefni sínu við Háskólann í Reykjavík sem hann vann í samstarfi við Íslandsstofu .
Verkefnið útheimti gómsæta rannsóknarvinnu á vettvangi og hér deilir Kristinn afrakstri vinnu sinnar í máli og myndum með lesendum sunnudagsblaðsins .
Spánverjar hafa löngum verið framarlega þegar kemur að því að matreiða saltfisk .
Þessar hefðir má rekja langt aftur í aldir , þegar baskneskir sjómenn byrjuðu að salta feng sinn til varðveislu .
Með tíð og tíma þróuðust aðferðir sem skiluðu ákveðnu bragði og áferð sem enn eru eftirsótt í dag , þó að söltun sem geymsluaðferð sé í raun löngu úrelt .
Íslendingar hafa löngum flutt út mikið af saltfiski til Spánar , enda er Atlantshafsþorskurinn , Gadus Morhua , talinn langbestur meðal neytenda á Spáni .
Í höfuðborginni Madríd nota kokkar mikið íslenskan saltfisk en líka færeyskan og norskan .
Reyndar má segja að sögulega hafi Færeyingar löngum verið sterkir á Madrídarmarkaði á meðan Íslendingar hafa haft sterkari stöðu í Barcelona og Bilbao .
Það má rekja til þess að samtök spænskra saltfiskseljenda skiptu á sínum tíma bróðurlega með sér svæðum eftir uppruna vörunnar .
Fágaður baskneskur grunnur – íslenskt hráefni Madríd er á miðri hásléttu Íberíuskagans og þar ægir saman áhrifum frá öllum hornum Spánar .
Þar má finna aragrúa góðra veitingastaða sem bjóða upp á dýrðlega saltfisksrétti .
Það má segja að flestir veitingastaðanna sem leggja áherslu á saltfisk í Madríd byggi á fáguðum baskneskum grunni þó að í fyrndinni hafi Madrídarbúar einfaldlega borðað fiskinn steiktan upp úr deigi úr eggjum , hveiti og kryddi .
Undirritaður skorar á þá sem leggja leið sína til Madrídar að leyfa bragðlaukunum að njóta spænskrar saltfiskseldamennsku , jafnvel þó að það þýði að stíga örlítið út fyrir þægindarammann .
Það er gaman að sjá saltfiskinn í hávegum hafðan og að hugvitsamlega sé unnið með hann .
Við Íslendingar getum ýmislegt lært af blóðheitari vinum okkar fyrir sunnan þegar kemur að meðhöndlun þessa frábæra hráefnis , en flestir veitingastaðanna sem nefndir eru í greininni notast m.a. við íslenskan saltfisk .
Höfum í huga orð Sölku Völku : ...
þegar öllu er á botninn hvolft þá er lífið þó umfram allt saltfiskur en ekki draumaríngl .
Gómsætar gellur Veitingastaðnum Al Trapo ( Calle Caballero de Gracia , 11 , 28013 ) er stjórnað af stjörnukokkinum Paco Morales .
Þar er hægt að fá afskaplega bragðgóðar saltfisksgellur í grænni sósu ( cocochas en salsa verde ) .
Þessi áferðarfallegi réttur er ótrúlega hollur , bragðmildur og léttur í maga .
Hann er venjulega framreiddur með ferskum grænum baunum og steinselju .
Gellur þykja herramannsmatur á Spáni og eru gjarnan eldaðar á þennan hátt .
einfalt en bragðgott Casa Labra ( Calle de Tetuán , 12 , 28013 ) stendur rétt við Puerta del Sol í miðri miðborginni , og þar er saltfiskurinn eldaður á þann máta sem er dæmigerðastur fyrir Madríd .
Vinsælasti rétturinn þar er bacalao rebozado .
Hann er einfaldur , steiktur upp úr deigi sem minnir á orly , ekki ósvipað og fiskur og franskar í Bretlandi .
Þangað flykkjast bæði Spánverjar og túristar í stórum stíl , og þó að staðurinn þyki kannski ekki sá fágaðasti er fiskurinn vissulega ómótstæðilega bragðgóður .
Spænski plokkfiskurinn Ajoarriero Iñaki Oyarbide gaf góðfúslegt leyfi til birtingar á uppskrift sinni að ajoarriero fyrir ævintýragjarna heimakokka , en uppskriftin hefur gengið óbreytt milli ættliða í heila öld .
800 grömm af úrbeinuðum saltfiskflökum / hnökkum 150 grömm piquillo-pipar ( hægt að nota rauða papriku ) 3 dl ferskir hakkaðir tómatar ½ lítri extra virgin ólífuolía Útvatnið saltfiskinn í 36 tíma , skiptið um vatn á 8 tíma fresti .
Drekkið saltfisknum í ólífuolíu og setjið í ofn á mjög háum hita í 8 mínútur .
Síið burt olíuna ásamt gelatíninu sem losnað hefur úr fiskinum .
Stappið fiskinn .
Búið til pil-pil með því að blanda olíunni úr ofninum saman við restina af olíunni .
Eldið og hrærið á lágum hita í stórum potti þangað til úr verður rjómakenndur massi .
Setjið pil-pil sósuna í stóra pönnu og bætið saltfisknum við ásamt tómötunum og paprikunni , fínt skorinni .
Hrærið vel og látið malla saman á frekar lágum hita .
Föstusúpa í stað kjöts Á Taberna Arzábal ( Calle Dr. Castelo , 2 , 28009 ) ræður yngri og óhefðbundnari kokkur ríkjum , Madrídarbúinn Álvaro Castellanos .
Yfir páskatíðina fæst þar ómótstæðileg súpa með saltfiski , garbanzos og spínati – svokallað potaje .
Áður fyrr var ekki nokkur leið að koma fiski til Madrídar án þess að salta hann og kom súpan þá í staðinn fyrir kjöt á föstunni .
Ef súpa kaþólikka fyrri tíma bragðaðist svipað þessari var þeim lítil vorkunn .
Basknesk erkiklassík Baskneski veitingastaðurinn Dantxari ( Calle de Ventura Rodríguez , 8 , 28008 ) er sérhæfður í erkiklassískum réttum á við Bacalao al pil-pil .
Pil-pil er sósa sem er gerð úr mismunandi tegundum af ólífuolíu , gelatíni úr fisknum sjálfum , hvítlauk og stundum smá chili .
Þetta eru mikil nákvæmnisvísindi og kokkar Dantxari leggja mikla áherslu á að vera trúir hefðinni .
Eldgamlar uppskriftir og leirtau Veitingastaðurinn La Chelo ( Av .
de Menéndez Pelayo , 17 , 28009 ) við Retiro-garðinn er lítill og huggulegur .
Yfirkokkurinn Iñaki Oyarbide er baskneskur þriðju kynslóðar kokkur og margir rétta hans byggja á fjölskylduuppskriftum sem hafa lítið breyst í 100 ár .
Jafnvel leirtauið þar er fornt , 70 ára gamalt , og tilheyrði áður veitingastöðum foreldra hans .
La Chelo býður upp á stórkostlegar krókettur úr saltfiski ( croquetas de bacalao ) , með lungamjúkri bechamel-sósu .
Þar er líka hægt að fá litlar saltfiskssnittur ( pinchos ) .
Vinsælasti rétturinn hans er þó ajoarriero , sem hefur svipaða áferð og plokkfiskurinn íslenski .
