Það ætti ekki að hafa farið framhjá neinum hvernig vefir á borð við Airbnb hafa breytt gistimarkaðinum .
Í stað þess að versla við hótel á ferðalögum sínum velur ört vaxandi hópur fólks að leita að gestgjafa á síðum eins og Airbnb.com , HomeAway.com eða Roomorama.com og leigja þar beint af annarri manneskju herbergi , heila íbúð eða bara sófapláss til að halla höfði .
Þykir heimagistingin hafa ýmsa kosti og þannig er nóttin oft ódýrari en á hóteli .
Þá þykir mörgum að það geri ferðalagið skemmtilegra að komast í beina snertingu við innfædda á hverjum stað og að upplifunin sé persónulegri þegar gist er í heimahúsum frekar en á hótelum .
Jafnvel á bestu hótelum sest gesturinn ekki niður við eldhúsborðið með gestamóttökustjóranum og spjallar um daginn og veginn yfir kaffibolla .
Góð umsögn er verðmæt En gestir þurfa að gæta sín á því að þeir fá umsögn eftir hverja heimsókn .
Slæmur gestur fær ekki margar stjörnur og þegar neikvæðar umsagnir hrannast upp fer að verða erfitt að finna gestgjafa sem vill hleypa viðkomandi inn á heimilið .
En hvernig á að vera góður Airbnb gestur ? Í sjálfu sér er það ekki svo erfitt og alla jafna má stóla á fimm stjörnur og falleg ummæli ef dvölin gekk stóráfallalaust fyrir sig .
Hér eru nokkur atriði til að hafa í huga : Í fyrsta lagi ætti að fylla út notendaprófílinn , setja inn mynd og einhverjar lágmarksupplýsingar .
Gestgjöfum þykir ekki skemmtilegt að taka við fólki sem þeir hafa ekki fyrst getað mælt út á einhvern hátt .
Sum herbergi á Airbnb má panta samstundis , en það er góð regla að senda gestgjafanum fyrst línu , sér í lagi ef fyrirsjáanlegt er að heimsóknin kalli á sérstakt umstang , s.s. ef gesturinn þarf að skrá sig inn eða út mjög seint eða mjög snemma um daginn .
Ef börn eru með í för er líka vissara að ganga úr skugga um að þau séu velkomin og að hægt sé að koma öllum fyrir .
Ætti að taka skýrt fram hversu margir gestir eru væntanlegir .
Í fyrirspurninni til gestgjafans ætti gesturinn að kynna sig stuttlega og tilgreina með eins mikilli nákvæmni og unnt er væntanlegan komu- og brottfarartíma .
Það auðveldar allt skipulag til muna .
Innritun við fyrsta hanagal ? Eitt sem gestum hættir til að gleyma er að ef þeir koma mjög snemma , eða fara mjög seint , þá ættu þeir strangt til tekið að borga fyrir nóttina á undan eða eftir .
Þannig er það á hótelum að ef þú ætlar t.d. að innrita þig kl. 8 að morgni þarftu að hafa borgað fyrir gistingu nóttina á undan , ellegar bíða fram yfir hádegi að vera hleypt inn í herbergið .
Sumir gestgjafar geta þó verið sveigjanlegir hvað þetta varðar .
Það er í fínu lagi að vera með nokkra anga úti og senda fyrirspurnir á fleiri en einn gestgjafa .
Hins vegar er ætti að láta alla hina vita þegar búið er að bóka fýsilegasta valkostinn .
Gestgjafarnir fá væntanlega nokkrar fyrirspurnir í hverri viku og geta orðið af tekjum ef þeir eru að taka herbergi frá fyrir gest sem er svo búinn að finna sér annan gististað .
Það er bara í undantekningartilfellum að ætti að taka lengra en sólarhring að staðfesta gistinguna .
Spurningar og svör Eitt sem gestir ættu að reyna að forðast er að spyrja ótal spurninga í gegnum skilaboðakerfi Airbnb .
Airbnb hreykir sér af persónulegri þjónustu gestgjafanna en það getur verið tímafrekt og ergjandi fyrir gestgjafann að svara spurningum um stórt og smátt .
Áður en skrúfað er frá spurningakrananum er vissara að lesa vandlega lýsinguna á herberginu eða íbúðinni .
Þar ætti t.d. að koma fram hvort það er straujárn eða hárblásari á staðnum , hvernig best er að komast á staðinn frá flugvellinum og hverjar húsreglurnar eru , t.d. varðandi reykingar .
Google dugar yfirleitt vel til að t.d. finna nálægar matvöruverslanir eða skipuleggja ferðir með strætó og neðanjarðarlestum .
Gestgjafinn er eflaust boðinn og búinn að gefa leiðsögn og ábendingar en hann er ekki leiðsögumaður og þaðan af síður ferðaskrifstofa eða einkabílstjóri .
Gestir verða að muna að sýna ýtrustu tillitssemi .
Mikill umgangur og skrölt í töskum getur valdið ergelsi hjá nágrönnum og bakað gestgjafanum vandræði .
Hvort sem leigð er heil íbúð eða bara herbergi ætti sömuleiðis að gæta að því hafa sem minnstan hávaða því veggirnir geta verið þunnir .
Síðan skiptir miklu að ganga vel um .
Sumir stunda það á hótelum að skilja herbergið eftir í óreiðu og láta herbergisþernuna sjá um að búa um rúm og gera snyrtilegt .
Þetta sama þjónustustig er yfirleitt ekki í boði í heimagistingu og gestgjafanum finnst traustvekjandi að sjá að herberginu eða íbúðinni er haldið tiltölulega snyrtilegri .
Tafir og kvartanir Þegar búið er að ganga frá bókuninni ætti að hripa niður símanúmer gestgjafans og geyma á vísum stað .
Ef það hendir að fluginu seinkar eða eitthvað annað kemur upp á ætti að láta gestgjafann vita án tafar , svo hann eyði ekki óþarfa tíma í að bíða eftir gesti sem lætur ekki á sér kræla .
Ef íbúðinni er deilt með öðrum er ágætt að fara líka yfir hvort sýna þarf sérstaka tillitssemi t.d. varðandi notkun á baðherberginu .
Ef gestgjafinn býr í íbúðinni og vinnur yfir daginn gæti hann þurft óheftan aðgang að sturtu og salerni á morgnana .
Gestgjafar vilja líka heyra það strax ef eitthvað er í ólagi .
Yfirleitt eru þeir boðnir og búnir að laga það sem er á þeirra valdi að laga og vilja reyna að leysa vandamálin frekar en að heyra um þau í neikvæðri umsögn eftir að gesturinn er farinn .
Góðir gestir eru síðan fljótir að skrifa umsögn og gefa stjörnur eftir að ferðalaginu lýkur .
Ekki láta það samt bitna á gestgjafanum ef eitthvað kom upp á sem var ekki á valdi hans að laga , s.s. vonskuveður eða truflanir á samgöngum .
