Jarðvísindastofnun Háskóla Íslands og Veðurstofa Íslands standa um þessar mundir í sameiningu að rannsóknum á jarðskorpuhreyfingum og er svæðið í kringum Bárðarbungu í sérstakri athugun vegna síðustu umbrota .
Kristinn Ingvarsson , ljósmyndari Háskóla Íslands , leit á aðstæður á vettvangi á dögunum .
Orri Páll Ormarsson orri@mbl.is Svæðið sem undir er í rannsókn Jarðvísindastofnunar og Veðurstofunnar innifelur Vonarskarð , svæðið kringum Nýja-dal , Öskju og Tungnafellsjökul , en rannsóknin er hluti af stærri rannsóknum á gosbeltum Íslands .
Þegar Kristinn Ingvarsson , ljósmyndari Háskóla Íslands , heimsótti vísindamennina í Öskju á dögunum var verið að gera nákvæmar GPS-landmælingar til að freista þess að meta hvaða ferli er í gangi í eldfjallinu og hvort það hafi breytt sinni hegðun í tengslum við umbrotin í Bárðarbungu , en Askja er mikilvirkasta eldstöðin á svæðinu .
Að sögn Freysteins Sigmundssonar , jarðeðlisfræðings hjá Jarðvísindastofnun Háskóla Íslands , munu niðurstöður úr þeirri rannsókn liggja fyrir á næstu vikum .
" Við söfnuðum þarna mæligögnum og nú þarf að vinna mjög nákvæmlega úr þeim .
Þessar upplýsingar ættu að bæta miklu við þau gögn sem við búum yfir nú þegar .
Margir koma að því að skilja einstaka þætti í þessum jarðskorpuhreyfingum .
Þetta eru mjög litlar hreyfingar , sem við erum að reyna að mæla , millimetrar og sentímetrar , og til að setja málið í samhengi getum við sagt að þessar hreyfingar eigi sér stað á sama hraða og neglurnar á okkur vaxa , " segir hann .
Askja hefur verið að síga Tungnafellsjökull er nær Bárðarbungu en Askja og Freysteinn segir jarðskjálfta hafa orðið þar og nú sé verið að meta hvort kvikuhreyfingar hafi orðið líka .
" Askja hefur á síðustu árum verið að síga um nokkra sentímetra á ári vegna þrýstiminnkunar í rótum eldstöðvarinnar og við viljum athuga hvort það ferli hefur breyst .
" Hann nefnir líka atburð sem týndist svolítið í eldsumbrotunum á síðasta ári , en það er berghlaupið mikla sem varð í Öskju 21. júlí .
Verið er að rannsaka tengsl þess við jarðskorpuhreyfingar og sérstaklega hvort landsig í Öskju hafi hugsanlega átt þátt í því að koma þessu berghlaupi af stað .
Að sögn Freysteins bendir margt til þess .
Mælingar á jarðskorpuhreyfingum eru fjölþættar .
Má þar nefna nákvæmar hæðarmælingar , sem gerðar hafa verið reglulega í Öskju frá 1983 , en að sögn Freysteins var ekki hægt að gera þær mælingar núna fyrir þær sakir að mælipunktarnir voru undir snjó .
" Það er óvenju mikill snjór í Öskju um þessar mundir sem gerði það af verkum að við urðum að breyta mæliprógramminu okkar , " segir hann .
Svo sem gefur að skilja er best að safna upplýsingum á hálendinu síðari hluta sumars .
Og tíminn er naumur enda sumarið stutt hér um slóðir .
" Veturinn gæti komið strax í september , " segir Freysteinn hlæjandi .
Einnig má nefna nákvæmar GPS-landmælingar , svo sem gerðar voru nú , og gervitunglamælingar , svokallaðar InSAR-mælingar , sem byggjast alfarið á gervitunglamyndum .
Samstarf við erlendar stofnanir Verkefnið er umfangsmikið en yfir tuttugu vísindamenn taka þátt í því með einum eða öðrum hætti .
Átta manns voru við mælingar á svæðinu á dögunum .
Erlendar vísindastofnanir koma einnig að verkefninu og með hópnum að þessu sinni var vísindamaður frá háskólanum í Leeds í Englandi .
Að sögn Freysteins er tilgangurinn með því samstarfi að bæta vöktun á þessu svæði með því að túlka saman mælingar á jarðskorpuhreyfingum og breytingum á þyngdarsviðinu .
Gert var sérstakt átak í þannig mælingum í ár .
" Þetta samstarf hefur gert okkur kleift , leyfi ég mér að segja , að vera leiðandi á alþjóðlega vísu í að túlka þau ferli sem eiga sér stað í innviðum eldfjalla .
Við fengum meðal annars birta grein í vetur í vísindatímaritinu Nature um kvikuganginn sem myndaðist í Bárðarbunguumbrotunum og höfum áður birt í þessu tímariti aðra grein um kvikuhreyfingar í eldgosinu í Eyjafjallajökli .
Báðar fengu umtalsverða athygli , " segir Freysteinn .
Spurður um tímaramma verkefnisins segir Freysteinn hópinn verða mjög upptekinn næstu tólf mánuði en rannsóknir af þessu tagi komi til með að halda áfram næstu árin .
" Takist okkur að vinna vel úr þessum gögnum og túlka þau í tengslum við ferli sem eiga sér stað almennt í rótum eldstöðva þá getur það vakið athugli á alþjóðavettvangi .
Það er markmiðið , að skilja eldfjöll í heiminum sem kerfi í heild .
" Óvenju fjölbreytt eldvirkni Áhugi alþjóðavísindasamfélagsins á eldvirkni á Íslandi hefur löngum verið mikill og Freysteinn segir hann síst að dofna .
" Horft er til þess að á Íslandi er óvenju fjölbreytt eldvirkni og mismunandi eldgos .
Eyjafjallajökull var dæmi um sprengigos , í fyrra varð þetta mikla hraungos og svo framvegis .
Það hjálpar líka til að við höfum verið að fá styrki frá Evrópusambandinu til að skilja innviði eldfjalla betur og í því samhengi kom gosið í fyrra á mjög heppilegum tíma .
" Freysteinn segir alltaf gaman að vera jarðvísindamaður á Íslandi en viðurkennir að það hafi verið óvenju skemmtilegt upp á síðkastið .
" Það hefur verið mjög spennandi og margir rannsóknarhópar sem hafa verið að fá mikilvæg gögn .
Þá vegur samfélagsþjónusta , ef svo má segja , alltaf þyngra í starfi jarðvísindamanna .
Það er ráðgjöf og upplýsingamiðlun til almennings hefur verið sett í forgang hjá mörgum .
Þess vegna er mikilvægt að safna sem flestum gögnum til að geta gefið sem allra bestar upplýsingar .
" 