" Hörkutól stíga ekki dans , " söng akureyrska gleðipoppsveitin Stuðkompaníið á sinni tíð .
Þessar kríur létu það spakmæli sem vind um eyru þjóta þegar þær tóku sporið fyrir utan menningarhúsið Hof á Akureyri á dögunum , að viðstöddum Jóni Óskari Ísleifssyni , ljósmyndara með meiru .
Hvort kríurnar voru að æfa sig fyrir fjölskylduhátíðina Eina með öllu , sem fram fer í bænum um helgina , skal ósagt látið en ólíklegustu fuglar eru vísir til að hrista skankana af því tilefni .
Ekki verður það þó við undirleik Stuðkompanísins sem lengi hefur legið í dvala .
