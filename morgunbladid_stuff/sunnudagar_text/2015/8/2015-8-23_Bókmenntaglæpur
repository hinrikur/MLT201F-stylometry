Mikið er deilt suður á Spáni um stytta og endurskoðaða útgáfu af sögu Miguels Cervantes af Don Kíkóta frá Mancha .
Bókin , sem kom út 1605 og 1615 , er alla jafna talin helsta bókmenntaverk Spánar og með helstu verkum evrópskrar bókmenntasögu .
Sitthvað hefur breyst í spænsku frá upphafi sautjándu aldar og þar sem bókin er skyldulesning í spænskunámi hafa ungmenni iðulega átt í erfiðleikum með að lesa hana sér til gagns .
Við þessu vildi menntamálaráð Spánar bregðast og fékk spænska rithöfundinn og ljóðskáldið Andrés Trapiello til að snúa Don Kíkóta yfir á nútímaspænsku og stytta rækilega í leiðinni .
Hann sneið af henni um 600 síður svo úr varð ein þúsund síðna bók , en í inngangi að bókinni lofar perúski rithöfundurinn Mario Vargas Llosa verkið í hástert .
Bókinni hefur og almennt verið vel tekið , hún er til að mynda í fjórða sæti á sölulista hjá Amazon.es , en gagnrýnendur hafa ekki allir verið eins hrifnir og einn helsti Cervantes-fræðingur Spánverja lýsti útgáfunni sem bókmenntaglæp og harmar þar að í stað þess að kaupa upprunalega og ómengaða úgáfu kaupi fólk nú aðeins þá styttu og nútímalegu .
