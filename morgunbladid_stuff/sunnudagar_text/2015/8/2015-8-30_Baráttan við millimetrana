Vinnubrögð í rennismíði hafa lítið breyst þó árin líði .
Sem fyrr snýst þetta um að koma stykkjum fyrir í bekknum , láta hann snúast og sverfa hlutina til svo allt smelli saman .
Allt þarf að vera hárnákvæmt .
Þetta er endalaus barátta við millimetra og þaðan af minni stærðir , " segir Björn Jensen rennismiður á Selfossi .
" Sem stákur átti ég skellinöðru sem var sífellt að bila og í sveitinni kom í hlut unglingsins að sjá um dráttarvélarnar og lagfæra það sem hægt var .
Því kom af sjálfu sér að ég legði járniðn fyrir mig .
" Í júníbyrjun voru 60 ár síðan Björn hóf feril sinn í rennismíði .
Það var 6. júní 1955 sem hann byrjaði hjá Kaupfélagi Árnesinga sem þá rak eitt stærsta vélaverkstæði landsins .
Þar starfaði Björn í aldarfjórðung , en 1980 setti hann á fót eigið verkstæði í bílskúrnum heima .
Fyrir sjö árum , þá tæplega sjötugur , flutti hann starfsemina í iðnaðarhús á Selfossi .
Tölvurnar eru betri en ég " Nei , ég set árin ekkert fyrir mig né sest í sófann þeirra vegna .
Starfið gefur mér mikið og ég stend hér við bekkinn jafnan þetta sjö til átta stundir á dag .
Leyfi mér þó stundum að taka skemmri vinnudaga ef þannig liggur á mér .
Kem svo að morgni alveg eins og nýsleginn túskildingur .
" Verkstæði Björns er vel vélum búið , með rennibekkjum , heflum , sög , borvél , fræsurum .
Þetta eru traust tæki og nú léttir tölvutæknin rennismiðum starfið .
" Það er auðvelt að forrita þessar græjur sem fylgja öllu upp á punkt .
Þær eru miklu betri rennismiðir en ég , " segir Björn og hlær .
Í starfinu segir hann viðfangsefnin hafa breyst mikið .
Fyrir 50 til 60 árum hafi þjónusta við bændur og búalið verið rauði þráðinn , svo sem þegar bændur í heyönnum komu í öngum sínum á verkstæðið með brotna öxla og drif eða stykki úr sláttugreiðum eða múgavélum .
Þá hafi nánast á hverjum bæ verið bilanagjarnar vatnsdælur og súgþurrkunarmótorar sem hafi þurft að tjasla saman með einhverjum ráðum .
Tannhjólin smella saman " Ég hef yfirleitt verið einn hér á verkstæðinu og alltaf haft næg verkefni .
Vinnudagurinn er kannski aldrei nógu langur og alltaf eitthvað sem bíður .
Í gegnum tíðina hefur smíði og þjónusta við verktakafyrirtækin og plastverksmiðjurnar hér á Selfossi verið stór þáttur í allri vinnu hjá mér .
Ef vélar bila og menn eru í stórverkefnum eru allar frátafir dýrar og þá þarf að hafa snör handtök , " segir Björn og heldur áfram .
" Mjög oft , nánast í hverri viku , fær maður í hendurnar hluti sem virðist engin leið að lagfæra eða ekki borga sig að gera við .
En oft rætist úr .
Maður tekur hlutinn í hendururnar og les í línurnar .
Skrúfar í sundur og pælir í málinu .
Mælir þetta út og byrjar svo að smíða og renna stykkin til og yfirleitt leysist þrautin og tannhjólin smella saman .
Lagfæringar á stykkjum í jarðbora eru oft snúnar til dæmis , en þegar maður hefur þetta í höndunum alla daga leysast þrautirnar fljótt .
" Mekkanikkið snýst og gengur Þrátt fyir að vera orðinn 76 ára slær Björn hvergi af í starfi sínu .
" Margir karlar á mínum aldri hafa aldrei sinnt því að skapa sér áhugamál ; vera í hrossum , golfi eða veiði heldur finna lífsfyllingu í starfinu .
Reyndar finnst mér gaman að skreppa hér upp í Grímsnes þar sem ég á hús og jarðarpart , og hamarinn , sög og skrúfjárn eru alltaf tiltæk .
Á ferðalögum bæði heima og heiman er það líka svo að alltaf mallar eitthvað í kollinum , því ósjálfrátt er ég farinn að að taka mál , spá í vélar , verkfæri og hvernig allt mekkanikkið snýst og gengur .
" 