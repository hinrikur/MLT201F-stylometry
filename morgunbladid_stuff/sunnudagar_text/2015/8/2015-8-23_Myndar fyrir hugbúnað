" Myndefnin fyrir vestan voru mörg og skemmtileg .
Ég fer um allt land á sumrin og tek myndir .
Í fyrra lagði ég áherslu á Austurland en nú á Vestfirði og varð ekki fyrir vonbrigðum , " segir Ólafur Haraldsson .
Hann rekur hugbúnaðarfyrirtækið Designing Reality og þróar þar og framleiðir þrívíddarmódel úr ljósmyndum .
Nýtist sú tækni vel til dæmis í kvikmyndagerð og við landmælingar – og því er í hugbúnaðarþróun þessari mikilvægt að hafa gott myndefni tiltækt .
Það var vestur við Patreksfjörð sem Morgunblaðið hitti Ólaf og félaga hans Guðjón Ottó Bjarnason sem þar voru saman í myndatökuferð .
" Við fórum um alla Vestfirði um miðjan júní og þótt þá væri liðið nokkuð á sumar var þar samt glettilega mikill snjór ennþá .
Ljósmyndarar eiga samt ekki að setja neitt slíkt fyrir sig , mynda hlutina bara eins og þeir birtast hverju sinni , " segir Ólafur , sem er með fjölmörg áhugaverð verkefni í gangi .
Hefur til dæmis lagt sig talsvert eftir norðurljósamyndum , en hann rekur með nokkrum öðrum svonefnt norðurljósasetur Aurora Reykjavík www.aurorareykjavik.is sem er á Granda í Reykjavík .
Þá er einnig mikill fjöldi ljósmynda eftir hann á vefsetrinu olihar.com sem er hans persónulega heimasíða .
