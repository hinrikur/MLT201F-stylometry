Draumamyndavélin er í senn framúrskarandi , sterkbyggð , fislétt og hræódýr og gefur augaleið að slík vél er ekki til , það þarf alltaf að fórna einhverju – frábær myndavél verður aldrei hræódýr , fislétt er sjaldnast sterkbyggð og svo má telja .
Þetta sést einna best þegar stærð myndavéla er annars vegar , því þó að rafeindatæknin hafi gert að verkum að myndflögur verði sífellt öflugri , örgjörvar sífellt hraðvirkari og kramið allt minna og minna eru eðlisfræðilegar takmarkanir fyrir því hvað linsa getur verið lítil áður en það fer að ganga á myndgæðin , ekki síst ef litið er til aðdráttar .
Ný vél í PowerShot-línu Canon , Canon PowerShot G3 X , gerir merkilega atlögu að lögmálum smæðarinnar og kemur sér kirfilega fyrir í efri flokki prosumer-véla , myndavéla sem skila ýmissi tækni úr vélum atvinnumanna til fjáðra áhugamanna .
Stóru fréttirnar , eða kannski má orða það svo : Það sem gerir þessa vél stærri en hún virðist vera við fyrstu sýn er að í henni er risalinsa , 24 upp í 600 mm , sem gefur kost á 25-földum aðdrætti og þá er ég að tala um alvöru aðdrátt , ekki stafrænan .
Ljósopið er líka prýðilegt , f / 2.8-5.6 Það er enginn sjóngluggi á vélinni en hægt er að kaupa stafrænan sjónglugga sem smellt er ofan á vélina í sérstakan " skó " sem er líka tengi fyrir leifturljós .
Eitt slíkt er reyndar innbyggt .
Ef menn vilja öflugra eða fullkomnara flass er hægt að nota það en fyrir vikið er ekki hægt að nota samtímis flass og sjóngluggann stafræna .
Það eina sem ég sakna við vélina er reyndar sjóngluggi , því að þegar maður er búinn að skjóta linsunni út til að ná miklum aðdrætti ber maður vélina ósjálfrátt upp að auganu til að sjá aðdráttinn .
Það venst eflaust en ég myndi fá mér sjónglugga , enda gefur augaleið að þegar maður heldur á myndavél og er búinn að stilla á 600 mm aðdrátt er eins gott að vera ekki skjálfhentur .
Til þess að geta notað svo mikinn aðdrátt finnst mér nauðsynlegt að vera með þrífót eða ámóta til að koma í veg fyrir hristing , en það er ekkert sem er bundið við þessa vél .
Undir henni eru festingar fyrir þrífót .
Vélin tengist þráðlausu neti og hægt er að para hana við Android-farsíma með NFC , en einnig er sérstakur tengihnappur sem hægt er að nota ef síminn er ekki með NFC , eins og iPhone til að mynda .
Stuðningur við þráðlaus net í Canon-myndavélum hefur farið batnandi eftir því sem verkfræðingar þar á bæ hafa áttað sig betur á því hvernig menn vilja nota tæknina .
Til að mynda þarf maður ekki lengur að treysta á Canon-myndaskýið til að senda myndir úr vélinni í tölvu , heldur er hægt að búa svo um hnútana að myndir eru lesnar sjálfkrafa á milli ef pöruð tölva er innan seilingar .
Gætið að því að það er líka hægt að nota myndaskrá Canon til að vista myndir til bráðabirgða og svo lesa þær á réttan stað þegar færi gefst .
Svo er náttúrlega hægt að nota tenginguna í farsímann til að stýra vélinni , smella af , stjórna flassi og svo má telja .
Líka er hægt að stilla vélinni upp og horfa í gegnum linsuna í farsímanum .
Canon PowerShot G3 X kostar 174.900 kr. í netverslun Nýherja .
Hraðinn á vélinni er þokkalegur , hægt að taka 5,9 ramma á sekúndu með föstum fókus , 3,2 með sjálfvirkum fókus .
Þetta á við ef myndirnar eru vistaðar á JPG-sniði , en þegar skipt er yfir í RAW dettur hraðinn niður í ríflega hálfan ramma á sekúndu .
Fókusinn á henni er hæfilega hraðvirkur , vélin er 0,14 sekúndur að ná skerpu sjálfvirkt , en það er 31 fókuspunktur á skjánum .
Árni Matthíasson 