Þessi ljósmynd var tekin á Eyjafjallajökli árið 1944 , en um er að ræða björgunarsveit sem var að leita að bandarískri sprengjuflugvél af gerðinni B-24 sem talið var að hefði farist á jöklinum .
Á myndinni eru að minnsta kosti þrír bandarískir hermenn , Bettrand , Botcher og Harris að nafni , en talið er að hinir mennirnir séu íslenskir .
Ljósmyndin er úr fórum bandarísks hermanns , Vincents Hermanson , sem dvaldist hér á landi á stríðsárunum .
Það var George Valdimar Tiedemann ljósmyndari í Bandaríkjunum sem kom myndinni á framfæri við Sunnudagsblað Morgunblaðsins , en hann er íslenskur í móðurættina , svo sem lesa mátti um í viðtali sem birtist við hann hér í blaðinu í byrjun árs 2014 .
Að sögn George er Hermanson ekki með nöfn Íslendinganna sem voru leiðsögumenn í leiðangrinum en hann fullyrðir að án þeirra hefðu björgunarleiðangrar af þessu tagi verið ómögulegir .
Fróðlegt væri að vita hvort lesendur Sunnudagsblaðs Morgunblaðsins kannast við einhvern á myndinni og hvort þeir búa hugsanlega að upplýsingum um téðan björgunarleiðangur eða aðra slíka á stríðsárunum .
Upplýsingar sendist á netfangið orri@mbl.is .
