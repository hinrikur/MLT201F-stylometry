Það er gott kaffið á Segafredo í Leifsstöð og starfsfólkið hjálplegt og þægilegt .
Svipað viðmót og á Kaffitári , fyrirtækinu frá Reykjanesbæ , sem áður þjónustaði kaffiþyrsta í Leifsstöð .
Það var áður en þjónustustarfsemin var öll stokkuð upp , að sögn af erlendu ráðgjafafyrirtæki , sem hafði fengið það verkefni að gera Leifsstöð nútímalega íslenska flugstöð , með áherslu á íslenska .
Leifsstöð átti að verða íslenskari en nokkru sinni .
Ef ég man rétt þá voru þessi boð látin út ganga þegar sefa þurfti okkur sem gagnrýndum að Kaffitári og fleiri íslenskum fyrirtækjum væri bolað útúr Leifsstöð .
Í staðinn komu Joe and the juice og öll hin fyrirtækin sem maður sér á flugvöllum um heim allan .
Hann virðist vera furðu lítill og lokaður þessi heimur , flughafnaheimurinn ; einhæfur og staðlaður .
Eflaust finnst mörgum þetta vera í góðu lagi og jafnvel hallærislegt að bera hag íslenskra fyrirtækja fyrir brjósti .
Hvað þá að vilja gera íslenskum fyrirtækjum hærra undir höfði en öðrum á okkar heimavelli .
Mér finnst það ekki hallærislegt , heldur sjálfsagt að í höfuð-flughöfn Íslands séu heimamenn hafðir í fyrirrúmi .
Ekki síst ef þeir hafa staðið sig sérlega vel en annað verður ekki sagt um Kaffitár .
Í tengslum við svokallaða Þjóðarsátt fyrir aldarfjórðungi var hrint af stokkunum átaki um að kaupa íslenskt .
Markmiðið var að efla íslenska framleiðslu og þar með íslenskt atvinnulíf .
Atvinnuleysi var byrjað að banka uppá og samfélaginu þótti það bera ábyrgð sem samfélag .
Auðvitað voru þau til þá sem sögðu að bannað væri að fara út í búð nema með bundið fyrir augu , að öðru leyti en því að kíkja á verðmiðann .
Ekkert samfélagsrugl takk , markaðurinn ráði ! Ég held að þau sem vilja láta hugsa á samfélagsvísu séu ennþá til og sennilega fleiri en margan grunar .
Og getur ekki verið að þegar allt kemur til alls vilji margir á markaðstorginu , hvar sem það er að finna , einmitt fá að njóta fjölbreytilegs vals ; að fjölbreytileikinn sé með öðrum orðum markaðsvænn .
En þetta gerist ekki af sjálfu sér .
Jafnvel þótt fyrirtæki bjóði upp á góða vöru og þjónustu á samkeppnishæfu verðlagi eru því allar bjargir bannaðar ef því er meinaður eða torveldaður aðgangur að markaðstorginu .
Og þegar plássið er takmarkað skiptir máli á hvaða forsendum er úthlutað .
Segir ekki skynsemin að gott sé fyrir íslenskt samfélag að efla íslenskt atvinnulíf ? Og er það ekki beinlínis góður bisniss fyrir ferðamannasamfélag að rækta sérkenni sín auk þess sem augljóst er að fyrir bragðið verður heimurinn líka skemmtilegri ! Fjölbreyttur heimur er eftirsóknarverðari en einhæfur heimur .
Ég sannfærðist um það á sínum tíma að einmitt þetta vekti fyrir stjórnendum Leifsstöðvar , að sýna sérkenni Íslands og greiða götu íslenskra frumkvöðla – líka þeirra sem vinna ofan í okkur kaffið og meðlætið .
Niðurstaðan varð ekki sú .
Brottrekstur Kaffitárs , Epals , sjálfs merkisbera íslenskrar hönnunar ( ! ) , og fleiri íslenskra fyrirtækja úr Leifsstöð er táknrænn um vegferðina þangað sem heimurinn stefnir hraðbyri : Risakeðjur og einhæfni .
Eftirsóknarvert ? Nei , þess vegna fyrirsögnin .
Ögmundur Jónasson ogmundur@althingi.is 