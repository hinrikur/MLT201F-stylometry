Hún kom heim með ameríska eldhúsið , " segja sérfræðingar glöðum rómi um Kristínu Guðmundsdóttur innanhússarkitekt , svona álíka og þegar verið er að nefna hvernig góðskáldin komu heim með hinar ýmsu bókmenntastefnur í aldanna rás .
Og þar með var hún orðin brautryðjandi í híbýlafræðum á Íslandi , fyrst íslenskra kvenna til að nema innanhússarkitektúr og færa það nýjasta í beinni kunnáttu heim .
Þannig hefst formáli Vigdísar Finnbogadóttur að bókinni Kristín Guðmundsdóttir híbýlafræðingur sem Hið íslenska bókmenntafélag hefur gefið út .
Í bókinni er vandað yfirlit yfir verk Kristínar ( f. 1923 ) sem var fyrsti háskólamenntaði innanhússarkitektinn hér á landi og frumkvöðull á sínu sviði .
Hún kom heim úr námi frá Bandaríkjunum árið 1947 og átti frumkvæði að nýjungum í hagræðingu innanhúss og hönnun eldhúsinnréttinga , notkun heimilistækja og litasamsetninga .
Þær breytingar voru fyrirboði um nýja lífshætti landsmanna sem Kristín styrkti ekki aðeins í hönnun heldur líka með nýju vinnuskipulagi og matreiðsluaðferðum .
Halldóra Arnardóttir ritstýrir bókinni en auk hennar skrifa kafla þau Vigdís Finnbogadóttir , Katerina Rüedi Ray , Elísabet V. Ingvarsdóttir og Javier Sánches Merina .
David Frutos tók nýjar ljósmyndir fyrir bókina af innréttingum og hönnun Kristínar og lánaði Steinunn Sigurðardóttir fatahönnuður flíkur til sviðsetningar myndanna , til nokkurs konar endurtúlkunar á bandarískum auglýsingum um húsmæður að störfum .
Hér á síðunum gefur að líta nokkrar af ljósmyndum Frutos og sviðsetningar í fjórum húsum með innréttingum eftir Kristínu .
Hagræðing og aukin lífsgæði Þegar Halldóra ritstjóri verksins er spurð að því hver sé sérstaða Kristínar hér á landi , segir hún ekki auðvelt að svara því .
" Kristín er orðin 92 ára gömul en alltof oft hefur verið fjallað um innanhússarkitektúr án þess að tala um þá sérþekkingu sem hún kom með frá Bandaríkjunum varðandi skipulag rýma – hvort sem það á við eldhúsinnréttingu , þegar lagt er á borð , fyrirkomulag inni í svefnherbergisskáp , nú eða hvernig húsgögnum er komið fyrir á gólfi eða sett saman við vegg .
Kristín fjallaði um hagræðingu , þægindi og fegurð allt til þess að auka lífsgæði allra heimilismanna , " segir hún .
" Það má því segja að sérstaða Kristínar liggur í því að hafa getað komið þessum hugmyndum í gegn , í samfélagi mikilla þjóðfélagslegra breytinga og þegar margir áttu hreint og beint eftir að læra að búa í þéttbýli , og ekki síst að matreiða á nýjan hátt .
" Var ekki löngu tímabært að bók sem þessi yrði gerð um framlag hennar ? " Jú , það tel ég , og margir aðrir , samanber stuðninginn sem hún fékk meðan á rannsóknarferlinu stóð , " svarar Halldóra .
" Þessi bók reynir ekki að segja ævisögu Kristínar heldur fjallar hún hugtök sem margir geta tileinkað sér og íhugað eins og til dæmis hvað verður til þess að manneskja verður fyrirmynd annarra ? Hvernig skynjar maður áður óþekkta borg og hvernig drekkur maður hana í sig ? Hvernig vinnur maður úr starfsumhverfinu sína og bregst við þjóðfélagslegum aðstæðum ? Mörg eldhúsa Kristínar sem sýnd eru í bókinni eru komin til ára sinna en með nýjum myndum David Frutos sjáum við að hugmyndirnar sem hún kom með á 5. og 6. áratugnum eru enn í gildi .
Eldhúsið er ekki alltaf það fyrsta sem þarf að víkja þegar hugað er að endurbótum á gömlum húsum .
" 