Vladimir og Irina eru komin til landsins ásamt börnum sínum þremur í leit að betra lífi .
Þau flúðu trúarofsóknir og spillingu í Úsbekistan og segjast ekki geta snúið tilbaka .
Þau óttuðust um líf sitt í heimalandinu og sáu engan annan kost en að skilja allt eftir og flýja .
Ísland varð fyrir valinu því að þau vildu komast eins langt í burtu og mögulegt var .
Þau vonast til að fá hér alþjóðlega vernd og dreymir um að opna veitingastað í framtíðinni með mat frá heimalandinu .
Texti og myndir : Ásdís Ásgeirsdóttir asdis@mbl.is Vladimir Vladimirovich og Irina Vladimirovna eru rúmlega þrítug hjón með þrjú ung börn , Milina er níu ára og tvíburarnir Samir og Kemal eru sex ára .
Við fáum okkur sæti á kaffihúsi og börnin þiggja eplasafa og sitja stillt og prúð á meðan mamma og pabbi tala .
Þau tala hrafl í ensku og við notum netið í símanum til að hjálpa okkur við þýðingar þegar við ströndum .
Þau segja að vandamálin hafi byrjað hjá þeim vegna trúarskoðana þeirra , en þau eru baptistatrúar , en langflestir landsmenn múslimatrúar .
Þau tóku skírn í fyrra og fljótlega fór lögreglan að ofsækja þau .
" Við megum ekki vera baptistatrúar og vorum sökuð um að vera hryðjuverkamenn , ofstækismenn og jafnvel segja þau að við séum eiturlyfjaneytendur og allt af því að við erum baptistar , " útskýra þau .
" Maðurinn minn var handtekinn og sat inni í viku .
Hann var barinn þar daglega , " segir Irina .
" Við fórum og kvörtuðu til háttsettra yfirvalda en það var ekkert hlustað á okkur , " segir hún .
Áttu gott líf Irina vann í ferðamennskugeiranum í heimalandinu og Vladimar vann á flugvellinum í innflutnings- og útflutningsdeild .
Þau höfðu það gott , áttu íbúð og tvo bíla og skorti ekkert .
Lífið gekk sinn vanagang og þau ferðuðust stundum erlendis og börnin voru í skóla og leikskóla .
En það breyttist allt vegna trúarskoðana þeirra .
Eftir síendurteknar ofsóknir af hendi lögreglunnar sáu þau sér ekki annað fært en að flýja heimalandið .
Þau skildu eftir allar sínar veraldlegar eigur , kvöddu vini og vandamenn og flugu til Íslands í gegnum París .
Þau lentu hér 16. ágúst með börnin og örfáar flíkur í ferðatösku .
Þau útskýra að Ísland hafi orðið fyrir valinu vegna þess að það er langt í burtu og umkringt hafi og eigi engin landamæri við önnur lönd .
" Okkur finnst það öruggara að vera umkringd hafi , langt í burtu frá heimalandinu og hér er fámennt , " segir Irina .
Vilja búa á Íslandi Litla fjölskyldan vissi ekkert um Ísland þegar þau lögðu af stað í þessa örlagaríku ferð .
Þau sóttu um hæli hjá lögreglunni í Reykjavík stuttu eftir komuna .
Nú bíða þau svara frá íslenskum yfirvöldum og vita ekki hversu löng sú bið verður , kannski nokkrir mánuðir .
Þau búa nú í einu herbergi og bíða örlaga sinna .
" Við viljum vinna og við viljum læra íslensku og ensku líka .
Við viljum að börnin okkar geti farið í skóla hér .
Ef við fáum að vera hér dreymir okkur um að geta kannski eftir 4-5 ár opnað hér úsbeskan veitingastað með mat frá landinu okkar en mér finnst svo gaman að elda .
Við viljum bara hafa lítinn stað , ekkert endilega stóran .
En fyrst þurfum við að fá að vera hér áfram , " segir Irina og Vladimir bætir við : " Ísland er mjög gott land og svo fallegt .
" Börnin þrjú skilja ekki alvarleika málsins .
" Við höfum ekkert sagt börnunum allt því við viljum ekki gera þau stressuð .
Þau vita að við viljum ekki fara aftur heim , en við segjum ekki af hverju .
Þeim líkar mjög vel hérna en spyrja daglega hvenær þau megi fara í skólann .
Þau vantar vini til að leika við , " segja þau en málið er í ferli og á meðan bíða þau .
" Við viljum endilega vinna , við viljum ekki sitja svona aðgerðalaus .
Við eyðum dögunum í að kenna börnunum ensku , og ég er að reyna að læra sjálf ensku , " segir Irina .
Þau fara gjarnan með börnin í göngutúra til að stytta þeim stundirnar .
Þau segjast bíða þolinmóð og vilja ekki vera með óþarfa kröfur .
" Það væri stórt vandamál ef við fáum ekki dvalarleyfi hér því við getum ekki farið aftur til Úsbekistan .
Ég held að maðurinn minn yrði drepinn , " segir Irina .
" Við myndum heldur ekki vilja fara til Frakklands , þar eru svo margir flóttamenn og svo mikill fólksfjöldi .
" Mikil spilling í heimalandinu Irina og Vladimir segja heiminn ekki vita hversu slæmt ástandið sé í Úsbekistan .
Landið sé að lokast frá umheiminum og því sé stjórnað af mafíunni , útskýra þau .
" Lögreglan kemur oft í skólana og sækir börn til að láta þau fara að sópa göturnar og háskólanemar eru skikkaðir til að tína bómull í september og október og hafa ekkert val .
Þau verða að fara , " segja þau og hlæja þegar ég spyr hvort þau geti neitað .
" Nei , það er ekki í boði .
" Lögreglan hefur lokað fjöldanum öllum af búðum og veitingastöðum því eigendur geta ekki borgað mútur sem þeir krefjast og spillingin er yfirgengileg að þeirra mati .
Þjóðfélagið er gegnsýrt af spillingu , segja þau .
" Við megum ekki eiga neinn erlendan gjaldeyri , löggan hirðir allt , " segja þau .
Barinn og sveltur í fangelsi Irina útskýrir að þau hafi gift sig 20. júlí 2014 og tekið skírn í leiðinni .
Í júní á þessu ári hófust ofsóknirnar .
Hún lýsir atburðarásinni : " Maðurinn minn og vinir hans voru að labba úti á götu þegar lögreglan kom og barði þá og henti þeim í fangelsi .
Ég vissi ekki af því .
Ég leitaði að honum út um allt , hringdi í lögreglu og alla spítala og vissi ekki hvar hann væri .
Ég var hrædd og sagði börnunum ekki frá þessu .
Eftir sjö daga kom hann heim allur lemstraður af barsmíðum .
Ég bara grét og spurði hvað hefði gerst , hvort þetta hefði verið lögreglan , " segir Irina sem reyndist vera raunin .
Vladimir lýsir vistinni í fangelsinu .
" Ég var barinn með bareflum daglega og fékk engan svefn og engan mat .
Ég fékk örlítið vatn en ekki matarbita í sjö daga .
Ég fékk engin föt heldur , " segir Vladimir .
Þau segja að fjórir lögreglumenn séu á hvern íbúa í Úsbekistan og allt sé tengt mafíunni .
" Við vorum svo hissa að koma hingað til Íslands og sjá enga lögreglumenn ! , " segir hún brosandi .
Þrá bjartari framtíð Við göngum út í sólina .
Hér eru þau óhult fyrir ofsóknum lögreglu og pyntingum vegna trúarskoðana og geta gengið óáreitt niður götuna , annað en í Úsbekistan .
Þau sjá fram á bjartari tíma ef hælisumsókn þeirra verður samþykkt .
Þeirra ósk er að fá að setjast hér að og geta boðið börnunum sínum upp á örugga og góða framtíð .
" Draumurinn okkar er að geta opnað þennan veitingastað síðar meir .
Íslendingar eru ekki með þennan rússneska mat hér , " segir Irina og brosir .
