Það kann að koma mörgum á óvart sem finnst sjálfsagt að nota netið á hverjum degi við leik og störf , en miðað við þróunina í heiminum er líklegt að í lok árs verði enn meira en helmingur jarðarbúa ekki tengdur við netið .
Á jörðinni búa rúmlega 7,125 milljarðar manna en eins og stendur eru netnotendur aðeins 3,2 milljarðar .
Það þýðir að enn eru 57% jarðarbúa án nettengingar .
Þetta eru vonbrigði fyrir hina svokölluðu breiðbandsnefnd sem Sameinuðu þjóðirnar og UNESCO standa meðal annarra að og hafa að markmiði að efla upplýsinga- og samskiptatækni í heiminum og þá sérstaklega í þróunarlöndunum .
Eitt af helstu markmiðum nefndarinnar var að 60% heimsins yrðu tengd árið 2015 .
Í þróunarlöndunum eru aðeins 34% heimila með netaðgang en 82% í hinum þróaða heimi .
Meðal þeirra sem vinna í því að breyta þessu eru stofnendur Facebook , en með verkefninu internet.org er leiðandi fólki í tækniheiminum stefnt saman til að vinna að því sameiginlega markmiði að tengja heiminn í gegnum netið .
Helstu ljónin á veginum eru hversu dýr búnaðurinn sem þarf til er fyrir almenning í landinu , netkerfi eru fá og langt á milli þeirra og þá vantar oft hreinlega vefsíður á því tungumáli sem heimamenn skilja .
