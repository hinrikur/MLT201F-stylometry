Guðjón Ólafsson frá Syðstu-Mörk undir Eyjafjöllum tók þátt í björgunarleiðangri sem bandaríski herinn stóð fyrir á Eyjafjallajökli í lok september 1944 og birt var mynd úr í Sunnudagsblaði Morgunblaðsins um liðna helgi .
Að sögn Guðjóns gekk leiðangurinn vel en hann skilaði hins vegar engu þar sem snúið var við vegna þoku .
Ég hafði svolítið gaman af að sjá þessa mynd .
Það voru tveir búnir að hringja til mín og láta mig vita áður en ég sá hana sjálfur .
Ég man vel eftir þessum leiðangri , " segir Guðjón Ólafsson frá Syðstu-Mörk undir Eyjafjöllum en hann er einn af íslensku leiðsögumönnunum á ljósmynd sem birtist á baksíðu Sunnudagsblaðs Morgunblaðsins fyrir viku .
Er lengst til hægri á smærri myndinni en lengst til vinstri á þeirri stærri .
Guðjón ber einnig kennsl á Jón Kjartansson í Eyvindarholti og Guðmund Sæmundsson frá Stóru-Mörk .
Ljósmynd þessi er frá björgunarleiðangri á vegum bandaríska hersins á Eyjafjallajökli í september 1944 .
Bandarískur hermaður , Vincent Hermanson , sem átti myndina í fórum sínum , segir Íslendingana hafa gegnt mikilvægu hlutverki í leiðangrinum , en þeir voru leiðsögumenn , og lýsti blaðið eftir upplýsingum um þá .
Ekki stóð á viðbrögðum frá lesendum og þannig komst blaðið í samband við Guðjón sem er að verða 93 ára .
Hann þekkir ekki fleiri á myndinni .
" Ég man vel að Jón og Guðmundur voru með í för en ekki hvort við Íslendingarnir vorum fleiri , " segir Guðjón .
Líklega leitað að flaki Samkvæmt upplýsingum á bakhlið myndarinnar , sem George Valdimar Tiedemann , ljósmyndari í Bandaríkjunum , sem er íslenskur í móðurætt , vék að Morgunblaðinu , eru að minnsta kosti þrír bandarískir hermenn á henni , Behrend , Botcher og Harris .
Þá vantar upplýsingar um tvo til viðbótar .
Vincent Hermanson tók ekki þátt í leiðangrinum sjálfur , var snúinn aftur til Bandaríkjanna .
Hann eignaðist myndirnar síðar .
Tildrög leiðangursins voru þau að bandarísk B-17G sprengjuflugvél , svokallað " flugvirki " ( ekki B-24 , eins og Vincent Hermanson minnti ) , hafði farist norðan í Eyjafjallajökli nokkrum dögum áður , eða 16. september 1944 , og öll áhöfnin lifað af , tíu manns .
Þeir yfirgáfu ekki flakið fyrr en tveimur sólarhringum síðar , vissu ekki hvert skildi fara en sáu síðan ljósin í Fljótshlíðinni og óðu meðal annars yfir Markarfljót , líklega meira af vilja en getu , og komust heilu og höldnu til byggða .
Guðjón , sem var 22 ára á þessum tíma , stóð í þeirri meiningu að verið væri að fara að flaki þessarar vélar .
Menn höfðu skýra hugmynd um staðsetninguna enda höfðu menn farið upp að flakinu tveimur til þremur dögum áður .
" Annars fengum við ekkert að vita , það hvíldi alltaf svo mikil leynd yfir öllu hjá hernum , " rifjar Guðjón upp .
Þess utan talaði hann ekki ensku og gat fyrir vikið ekki haft mikil samskipti við hermennina í leiðangrinum .
Jón Kjartansson kunni á hinn bóginn einhverja ensku og hafði orð fyrir Íslendingunum en herinn þurfti á heimamönnum að halda til að rata á jöklinum .
Leiðangursmenn voru með tvo sleða meðferðis eins og til að ferja jarðneskar leifar niður af jöklinum og taldi Guðjón að sækja ætti menn sem farist hefðu með sprengjuflugvélinni .
" Þegar í ljós kom að hermennirnir vildu ekki fara þangað þá var okkur ljóst að líkin væru sennilega uppi á hájöklinum , en þangað var stefnan tekin , og kemur þá til orðrómur , sem gekk í sveitinni , þess efnis að tveggja manna flugvél hefði farist við að leita að fyrri vélinni , " segir Guðjón .
Þetta fékkst hins vegar aldrei staðfest .
Allur er varinn góður Eins og sjá má á myndinni eru bæði Guðjón og Guðmundur með reipi um sig miðja .
Það var , að sögn Guðjóns , varúðarráðstöfun ef einhver skyldi falla í sprungu .
Sjálfur lenti hann í því að stíga með annan fótinn í sprungu á leiðinni en komst auðveldlega upp aftur .
Hestarnir voru skildir eftir við jökulröndina og varð Jón eftir hjá þeim .
Eftir það drógu leiðangursmenn sleðana sjálfir og kom það , að sögn Guðjóns , í hlut Íslendinganna .
" Við vorum norðantil en stefndum á Goðastein og sáum inn eftir jöklinum .
Þar var einhver þokuslæðingur og það varð til þess að hermennirnir sögðu okkur að nema staðar og snúið var við .
Við komumst með öðrum orðum aldrei að flakinu .
" Guðjón segir það að snúa við hafa verið skynsamlega ákvörðun enda sé ekki ráðlegt að þvælast á jöklum í þoku .
" Þess utan er ólíklegt að staðurinn , sem greinilega var stefnt á , hefði fundist í þoku .
" Á leiðinni til byggða segir Guðjón menn hafa komið auga á hvítar druslur sem talið var að væru ræmur úr fallhlíf sem hermennirnir , sem brotlentu á jöklinum , hefðu notað til að koma sér niður hamrabeltið .
Svo virtist sem þær hefðu verið hnýttar saman .
Annar leiðangur ekki gerður Lagt var af stað snemma að morgni og komið aftur fyrir myrkur .
Guðjón getur sér þess til að gengnir hafi verið þrettán kílómetrar .
" Þetta var bara dagsferð og enginn búnaður meðferðis til að sofa yfir nótt .
Leiðangurinn gekk í alla staði vel , nema hvað hann skilaði engu .
" Guðjón varð ekki var við að herinn gerði út annan leiðangur að flakinu af sprengjuflugvélinni en nokkrir bændur úr sveitinni fóru upp að því síðar og hirtu sitthvað úr því .
Flakið skilaði sér svo niður úr jöklinum mörgum árum síðar .
" Vel má vera að leitað hafi verið síðar að smærri vélinni en ég veit ekki til þess að hún hafi fundist .
Á móti kemur að herinn hélt svo mörgu leyndu .
" Spurður um myndatökuna á jöklinum man Guðjón ekki eftir henni og hefur ekki séð myndir úr leiðangrinum fyrr .
" Á hinn bóginn hefur þessi leiðangur alltaf komið annað slagið upp í hugann gegnum tíðina , þannig að ég hef ekki gleymt honum .
" Þetta var eini björgunarleiðangurinn af þessu tagi sem Guðjón tók þátt í á stríðsárunum en hann lóðsaði seinna Bandaríkjamenn á snjóbílum upp að jöklinum , nálægt 1950 .
Þá hafði farist flugvél í gígskálinni fyrir ofan Goðastein .
" Það fannst aldrei nema eitt lík við það flak .
Hinir hafa komist frá því og farist í jöklinum en leit að þeim , sem ég tók þátt í , bar ekki árangur .
Bein þeirra voru að finnast fjörutíu til fimmtíu árum seinna í gígjöklinum .
" Leiðangurinn sem Guðjón Ólafsson fór í með bandarísku hermönnunum var ekki sá fyrsti sem gerður var til að finna B-17G sprengjuflugvélina á Eyjafjallajökli .
Árni Alfreðsson frá Stóru-Mörk undir Eyjafjöllum , sem hefur kynnt sér málið vel og meðal annars farið yfir skýrslur frá Bandaríkjaher , segir fyrsta leiðangurinn hafa verið farinn 27. september 1944 , það er að segja þremur dögum áður .
Að sögn Árna virðist sá leiðangur hafa farið fram með talsverðri leynd en Jón Kjartansson var eini Íslendingurinn í það skiptið .
" Svo leynt virðist sú ferð hafa farið að hvorki Guðmundur né Guðjón vissu af henni .
Jón talaði um að hann hefði ekki mátt segja neitt frá þeim leiðangri .
Sem var kannski eðlileg krafa á stríðstímum , " segir Árni .
Hvort sömu hermenn voru í þeim leiðangri eða hversu margir veit Árni ekki .
Nema leiðangursstjórinn , G.F .
Behrend .
" Eitthvað verra veður var í þeim túr , a.m.k. var talsvert hvasst .
Þá var farið beint út í Skerin og gáfust flestir leiðangursmenn þar upp .
Nema G.F .
Behrend , einhver undirmaður hans og Jón .
Þeim tókst að komast alla leið að flakinu .
Vélin var að miklu leyti á kafi í snjó nema aftasti hlutinn .
Þar tókst þeim að brjóta sér leið inn .
Eitthvað örlítið af dóti , einkum persónulegir munir áhafnar , var tekið meðferðis niður .
" Árni segir tilgang leiðangranna án efa hafa verið að komast í vélina og eyðileggja eða fjarlægja Norden-sprengjusjána sem var mikið hernaðarleyndarmál á þessum tíma .
" Mjög mikilvægt var að Þjóðverjar kæmust ekki yfir heilt eintak .
Fremri hluti flaksins fór fljótlega á kaf í snjó eftir brotlendinguna og áhöfnin náði ekki að eyðileggja hana .
Og hafði líklega um annað að hugsa .
Þurftu fyrst og fremst að hugsa um að komast lifandi af .
" 