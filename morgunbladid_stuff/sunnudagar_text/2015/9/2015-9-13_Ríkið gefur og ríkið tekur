Það er ekki til neitt sem heitir opinbert fé , aðeins fé skattgreiðenda , " sagði frúin sem stóð í stafni í Bretlandi í rúman áratug .
Allt of oft gleymist þetta grundvallaratriði í umræðu um opinber fjármál .
Ríkið getur ekki aukið útgjöld sín nema með því að taka fé af einstaklingum .
Jafnvel þótt einstaklingarnir séu stundum kallaðir " tekjustofnar " til að breiða yfir þessa staðreynd verður henni ekki haggað .
Þess vegna skýtur það skökku við að þegar frumvarp til fjárlaga , sem kynnt var í vikunni , gerir ráð fyrir skattalækkunum séu þeir til sem telja það vera sérstaka atlögu að heimilunum í landinu .
Í stað þess að fagna því að tekjuskattsþrep nr. 2 , sem hefur lagst á þorra almennings , verði lagt niður er því haldið fram af stjórnarandstöðunni að hinir lægst launuðu , sem hafa greitt lægstu skattana , beri lítið úr býtum við þessa breytingu og að ójöfnuður aukist .
Í stað þess að fagna því að tollar verði felldir niður á yfir 1.600 vörutegundum , og Ísland þar með orðið nánast tollalaust land , telja þeir það fjárlagafrumvarpinu til vansa að ekki séu felldir niður þeir tollar sem áfram er fyrirhugað að verði á tilteknum matvælum .
Ég tek heils hugar undir með þeim sem vilja sjá gengið enn lengra í því að losa þjóðina undan hinu heimatilbúna helsi sem tollar eru .
Það væri hins vegar fráleitt að njóta ekki augnabliksins þegar tekið er svo stórt skref í rétta átt .
Langflestir launþegar hafa tekjur á bilinu 310 til 840 þúsund krónur .
Á þennan stóra hóp kaus vinstristjórnin að hækka skatta umfram þá sem lægri tekjur höfðu , í nafni jöfnuðar .
Nú er hins vegar svo komið að þessi jöfnunartilburðir vinstrimanna eru orðnir sérstakt vandamál í íslensku atvinnulífi .
Kjaradeilurnar í sumar lutu einmitt að kröfum um að draga úr jöfnuði með því að meta menntun til launa , krafa sem á ekki endilega rétt á sér en lýsir þó afstöðu fjölmennra stéttarfélaga til hugsjónarinnar um jöfnuð .
Hin fjölmenna millitekjustétt er að sligast undan þeirri fjárhagslegu ábyrgð sem hún ber á útgjöldum ríkisins .
Aukin jaðaráhrif eru svo annað vandamál sem þrepaskipting og skattahækkanir vinstristjórnarinnar höfðu í för með sér .
Með yfir 46% tekjuskatti og miklum tekjutengingum alls kyns bóta er mönnum rækilega refsað fyrir að auka tekjur sínar , reyna að draga björg í bú .
Ekki síst ef það er gert af miklum krafti yfir stutt tímabil í tengslum við íbúðakaup og barneignir .
Þótt tekjuskattslækkunin sem nú er boðuð sé ekki endilega mikil í krónum talið fyrir alla tekjuhópa felur hún að minnsta kosti í sér afturhvarf frá markvissum fjárhagsárásum ríkisins á millitekjufólk .
Sigríður Ásthildur Andersen sigga@sigridur.is 