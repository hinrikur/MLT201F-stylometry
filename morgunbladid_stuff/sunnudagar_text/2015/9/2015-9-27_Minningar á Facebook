Á Facebook má finna hina fjölbreytilegustu hópa sem deila með sér sameiginlegum áhugamálum og hugðarefnum .
Þónokkuð er um að minni byggðarlög hér á landi , skólar og fleiri lítil samfélög haldi hópa þar sem gamlar ljósmyndir og myndbönd eru sett inn , ekki síst til gamans fyrir þá sem ólust upp á staðnum og eru kannski fluttir þaðan .
Má þar meðal annars nefna hópana Gamlar myndir úr Hrunamannahreppi , Gamlar myndir úr Mosfellssveit , Gamlar ljósmyndir úr Eyjum , Gamlar fréttir frá Árneshreppi , Gamlar myndir frá Hraunsrétt í Aðaldal og í hópnum Gamlar myndir úr Hafralækjaskóla eru 500 manns sem deila með sér ljósmyndum .
Sumir hópar sérhæfa sig í að safna saman gömlum vídeóupptökum og má þar nefna Áhugafólk um gamalt Video-myndefni frá Ólafsvík .
Í hópnum eru 600 meðlimir sem ræða bæði hvernig best er að varðveita gamalt VHS-myndefni frá Ólafsvík en einnig getur fólk hlaðið inn myndböndum sem það á og vill leyfa öðrum að njóta .
Meðal myndefnis er til dæmis 25 ára gamalt myndband frá netaróðri með Sveinbirni Jakobssyni SH 10 , nær 30 ára gamlar grillveislur sem fóru fram í plássinu , svipmyndir úr frystihúsinu frá árinu 1990 , gömul skólaleikrit , 17. júní-gleði frá árinu 1989 og ýmislegt sem bæði gömlum og nýjum Ólafsvíkingum , brottfluttum sem öðrum , þykir eflaust gaman að skoða .
Einn vinsælasti hópurinn með gömlu myndefni á Facebook telst þó án efa vera hópur sem kallast einfaldlega Gamlar ljósmyndir en meðlimir telja um 11.000 og þar birtist myndefni sem tekið er um allt land , úti og inni .
Þar er gerð sú krafa að ljósmyndir séu úr einkaeigu eða birtar með leyfi ljósmyndaranna séu þeir þekktir og að myndefnið sé í það minnsta 25 ára eða eldri .
