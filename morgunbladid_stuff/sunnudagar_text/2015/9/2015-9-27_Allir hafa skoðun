Irma er leikmyndahönnunarstúdíó sem sérhæfir sig í leikmyndahönnun fyrir auglýsingar , kvikmyndir og leikhús en stúdíóið hefur einnig tekið að sér áhugaverð verkefni fyrir einstaklinga og fyrirtæki .
Sérstaða Irma liggur þó aðallega í því að allt frá hönnun til smíði er unnið af stúdíóinu .
Sigurborg Selma Karlsdóttir Sigurborg@mbl.is Kjarni Irma samanstendur af þeim Arnari Orra Bjarnasyni smið , Heimi Sverrissyni leikmyndahönnuði , Harry Jóhannssyni leikmyndahönnuði , Ögmundi Jónssyni smið , Ragnari P. Steinssyni , Bjarna Þór Sigurbjörnssyni , Sveinbergi Þór Birgissyni og Aroni Bergmann Magnússyni .
" Við stofnuðum Irma Studio 2013 og þá aðallega í kringum leikmyndagerð og leikmyndahönnun .
Síðan þá hefur fyrirtækið vaxið hratt .
Mjög fljótlega fóru fyrirtæki að leita til okkar í tengslum við ýmis önnur verkefni sem tengdust innanhússhönnun , " útskýrir Harry Jóhannsson .
" Mest höfum við unnið að bíómyndum og auglýsingum en svo er alltaf þessi hönnunarþáttur , þar sem einstaklingar eða fyrirtæki koma til okkar og sækja þjónustu , " segir Heimir en Irma hefur meðal annars unnið mikið fyrir Björk Guðmundsdóttur í húsgagnasmíði , auk þess hefur Irma unnið mikið fyrir leikhúsin .
" Við komum allir úr ólíkum áttum , Ömmi kemur úr leikhúsinu , Arnar Orri er menntaður hönnuður og trésmiður þannig að það myndaðist strax víðtæk reynsla úr öllum áttum og þegar kemur að því að hanna einhvern hlut þá hafa allir einhverja skoðun , " bætir hann við .
Harry segir það einskonar mottó hjá fyrirtækinu að vinna verkefnin alla leið .
" Það er einhvern veginn alltaf meira að gera í þessu .
Við erum að vinna núna fyrir bandarískt fyrirtæki þar sem við erum að smíða innréttingar og húsgögn , en þeir leituðu til okkar því að þeir sáu vinnuna okkar úti í bæ og vildu þar af leiðandi fá okkar handbragð á það sem þeir eru að gera á Íslandi .
" Heimir segir að þar sem þeir hanni aðallega leikmyndir fyrir bíómyndir og auglýsingar vinni þeir allt öðruvísi en aðrir hönnuðir .
" Við hugsum allt öðruvísi og komum úr allt annarri átt .
Tíminn er sjaldan með okkur í liði .
" Spurðir um sérstöðu fyrirtækisins álíta þeir sig vera eitt af mjög fáum fyrirtækjum á landinu sem sjái nánast um allan þátt ferlisins .
Allt frá hönnun leikmyndar í að smíða hana , hanna gervilimi , lík og útfærsluna og magn gerviblóðs þegar maður er stunginn í magann .
Aðspurðir hvað hafi verið áhugaverðasta verkefni sem þeir hafi tekið að sér eru Harry og Heimir sammála um að þau séu öll áhugaverð á sinn hátt .
Hvort sem verkefnið er íslensk auglýsing með litlu fjármagni eða rándýr Hollywood-mynd .
" Mér finnst sílíkon- og skúlptúrvinna alltaf mjög áhugaverð .
Ég var að vinna hjá Matthew Barney í New York .
Eftir að ég kom heim fór ég svo að vinna í Noah og var tekinn inn sem skúlptúristi þar .
Fyrir mig er það svona eftirminnilegast því að þar var ég að gera það sem ég fíla rosalega vel og finnst rosalega skemmtilegt en það er sjaldan sem maður kemst í þannig vinnu , " segir Heimir og bætir Harry því við að stundum hoppi þeir frá því að þurfa að vita allt um línubáta í eins hreyfils flugvélar , traktora frá 1950 , vatns- og reykbrellur eða að verða sérfræðingar um grænlenska sleðahunda , " segir hann og hlær .
" Smæðin er kosturinn við að vera að vinna í þessum bransa á Íslandi , hérna tekur maður bara upp símann og leiðin að upplýsingum er stutt enda símaskráin okkar orðin stór eftir þó nokkur ár í þessum bransa .
" 