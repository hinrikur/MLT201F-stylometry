Byggingageirinn er í skjótum uppgangi , sérstaklega síðasta árið , en í nýlegum tölum frá Rannsóknasetri verslunarinnar kemur fram að velta í byggingavöruverslunum í sumarmánuðunum júní , júlí og ágúst var rúmum 10% meiri að raunvirði en á sama tíma í fyrra .
Og þeir sem sjá um innviðina , smíða glugga , hurðir , sturtugler og selja náttúrustein fara heldur ekki varhluta af því .
Sem dæmi má nefna að hjá glerframleiðslufyrirtækinu Glerborg sem starfrækt hefur verið í 40 ár hefur síðasta ár verið afar gott þar sem Rúnar Árnason , forstjóri fyrirtækisins , segir að mikill kippur hafi komið í eftirspurn eftir gleri og þjónustu og stórmunur sé á milli ára , eða um 60-70% aukning .
" Við höfum fundið ótrúlegan mun milli ára .
Bæði er þetta tengt nýbyggingum , við fáum okkar skerf af hóteluppbyggingunni , og svo eru það líka einstaklingar .
Það er auðvitað alltaf svolítil hjarðhegðun á Íslandi ; ef einhver fer af stað þá fara allir af stað , " segir Rúnar og segir að jafnframt gerist það um leið að fólk þarf að sætta sig við meiri bið almennt hjá fyrirtækjum sem afgreiða varning til húsagerðar .
" En það er líka það að margir eru farnir að sinna hlutum sem fólk hefur verið að geyma ; að endurnýja baðherbergin og skipta um glugga , svo það er víða kominn tími á endurnýjun .
" Af innlitum á íslensk heimili í húsgagnablöðum og fasteignaauglýsingum má þá sjá að dýrari efniviðir eiga mikið upp á pallborðið núna , svo sem steintegundir .
Hörður Hermannsson á og rekur fyrirtækið Fígaró , sem sérhæfir sig í sölu og vinnslu á náttúrusteinum , allt frá þeim sem ódýrari eru upp í þann dýrasta .
Í heildina segist Hörður klárlega finna fyrir mikilli aukningu – bæði í dýrari steintegundum svo sem dýrasta marmaranum en líka ódýrari steintegundum .
Raunar hafi það sem gerðist síðla árs 2008 verið það að þeir sem keyptu dýrari steintegundirnar héldu sínu striki áfram en minnkunin hafi verið í þeim ódýrari .
Þessi aukning hefur sérstaklega orðið nokkra síðastliðna mánuði að sögn Harðar .
