Menntamálastofnun varð til í júlí og um leið voru Námsgagnastofnun og Námsmatsstofnun lagðar niður .
Engin stjórn er yfir nýju stofnuninni og forstjóri heyrir beint undir ráðherra .
Forstjóri var ráðinn og starfsmenn fluttir til áður en frumvarp til laga stofnunina var rætt á Alþingi .
Dósent í opinberri stjórnsýslu telur að í breytingunni felist aukin miðstýring í menntakerfinu .
forstjórinn segir nýja stofnun jákvætt skref og að þjónusta við skóla muni batna .
Lítið fór fyrir því í fjölmiðlum þegar Menntamálastofnun varð til með lagasetningu á Alþingi í júlí síðastliðnum en breytingin er þó töluverð og engin lognmolla var um málið í stjórnsýslunni .
Tvær eldri stofnanir , Námsgagnastofnun og Námsmatsstofnun , voru lagðar niður og að auki voru nýrri stofnun færð önnur verkefni á sviði stefnumótunar í menntamálum sem áður voru unnin í mennta- og menningarmálaráðuneyti .
Fjórir starfsmenn fóru úr ráðuneytinu yfir til Menntamálastofnunar en þar starfa alls um 70 manns .
Menntamálastofnun tekur formlega til starfa og kynnir starfsemi sína og skipulag í byrjun október .
Fjöldi athugasemda kom fram við tilteknar greinar frumvarpsins til laga um stofnunina þótt umsagnir hafi í heild verið jákvæðar .
Ekki var beinlínis deilt um þörfina á nýrri stofnun , heldur frekar um framkvæmdina og skilgreiningu á hlutverki hennar .
Umboðsmanni Alþingis barst í fyrra kvörtun frá starfsmanni Námsgagnastofnunar vegna þess að unnið væri að breytingum á fyrri stofnunum án þess að lög hefðu verið sett um nýja stofnun .
Í framhaldinu hefur Umboðsmaður Alþingis óskaði í kjölfarið eftir upplýsingum frá ráðuneytinu um hvernig og hvers vegna staðið var þannig að málum að flutningur starfsmanna hefði hafist áður en lögin voru sett .
Ráðuneytið hefur þegar svarað spurningum umboðsmanns en þær upplýsingar fengust hjá embætti hans að ekki hefði verið tekin afstaða til þess hvort haldið yrði áfram með málið .
Fær tæpar 800 milljónir á fjárlögum Menntamálastofnun hefur úr umtalsvert meira fjármagni að spila en fyrri stofnanirnar tvær höfðu samanlagt .
Samkvæmt fjárlagafrumvarpi eru 794,4 milljónir króna eyrnamerktar Menntamálastofnun fyrir árið 2016 , eða um 23% meira fé en stofnanirnar tvær samanlagt fengu fyrir þetta ár .
Á fjárlögum fyrir árið 2015 voru 159,5 milljónir eyrnamerktar Námsmatsstofnun en 488,9 milljónir áttu að renna til Námsgagnastofnunar .
Samanlagt fengu þessar tvær stofnanir því 648,4 milljónir króna á fjárlögum fyrir 2015 , um 32 milljónum meira en kostaði að reka þær árið 2014 .
Menntamálastofnun fær ekki aðeins framlög tveggja niðurlögðu stofnananna heldur eru fleiri verkefni færð til hennar .
Færðar voru 64,5 milljónir króna af liðnum " framkvæmd nýrrar skólastefnu " á fjárlögum yfir til Menntamálastofnunar , 16,7 milljónir færðust frá því að vera eyrnamerktar " FS-neti , símenntunarstöðvum " yfir til stofnunarinnar og 30 milljónir færast til stofnunarinnar af lið sem áður nefndist " sérstök fræðsluverkefni .
" Ráðgjafarnefnd í stað stjórnar Í umræðum á Alþingi og í umsögnum um lög um Menntamálastofnun fyrr á árinu kom fram ýmiss konar gagnrýni .
Meðal annars var fundið að því að hlutverk stofnunarinnar væri of óljóst , stjórnsýslulegt sjálfstæði hennar ekki tryggt , vald forstjóra væri víðtækt og námsefnisgerð væri ekki gert nægilega hátt undir höfði í lögunum .
Þá var bent á að því að engin stjórn er yfir stofnuninni líkt og var með hinar fyrri en það gæti leitt til þess að lýðræði skertist á menntavettvangi hér á landi , enda væri stofnuninni ætlað mikilvægt hlutverk í menntakerfinu .
Í stjórn Námsgagnastofnunar sálugu áttu fulltrúa Samtök íslenskra sveitarfélaga , Kennarasambandið og landssamtök foreldra grunnskólabarna .
Í stjórn Námsmatsstofnunar átti Kennarasambandið fulltrúa auk samstarfsnefndar háskólastigsins .
Fulltrúar þessara hópa sem eiga hagsmuna að gæta innan menntakerfisins hafa því ekki beina aðkomu að þessari lykilstofnun gegnum stjórnarsetu líkt og áður .
Eftir umræður í þinginu var sú breyting þó gerð að skipuð verður sérstök ráðgjafarnefnd við hlið forstjórans en í henni eiga sæti fulltrúar þeirra aðila sem áður áttu sæti í stjórnum hinna stofnananna .
Forstjóra Menntamálastofnunar er að auki ætlað að skipa sérstök fagráð um tiltekin verksvið stofnunarinnar .
Áhyggjur af óljósu hlutverki við námsgagnagerð Stjórn Námsgagnastofnunar gerði athugasemdir við frumvarpið og taldi að hlutverk hinnar nýju Menntamálastofnunar væri óljóst þegar kemur að námsgögnum .
Taldi stjórnin brýnt að sett yrði ákvæði í lög um hvernig standa ætti að námsgagnagerðinni .
Þetta var þó ekki gert .
Aðeins er vikið að námsgögnum á einum stað í lögunum um Menntamálastofnun .
Í fjórðu grein laganna , þeirri grein sem fjallar um verkefni stofnunarinnar , segir í lið a að henni sé ætlað að " sjá nemendum í skyldunámi fyrir vönduðum og fjölbreyttum námsgögnum og öðrum nemendum eftir því sem stofnuninni kann að verða falið .
" Arnór Guðmundsson forstjóri Menntamálastofnunar segist telja að jákvætt skref hafi verið stigið með því að leggja niður eldri stofnanir og búa til nýja .
" Menntamálastofnun er liður í miklum breytingum sem eru að verða á menntakerfinu .
Það er síðan sjálfstætt viðfangsefni í framhaldinu að ráðast í stefnumótun og endurskoðun á lögum um námsgögn .
Ég hef sannfærst um það í þessu ferli að það sé mikill ávinningur af því að sameina námsmat og gerð námsgagna í einni stofnun og það muni stuðla að bættri þjónustu við skóla og nemendur á Íslandi .
" Enn er eftir að skipa ráðgjafarráðið og útfæra einstök ákvæði laganna með reglugerð sem ráðherra setur um starfsemi Menntamálastofnunar en sú vinna er nú í gangi .
