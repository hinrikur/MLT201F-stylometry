Fjölbreytt menningardagskrá verður í Árborg á næstunni , en október er menningarmánuður þar í sveit .
Er þá efnt til ýmissa atburða þar sem saga bæjarins er rifjuð upp á samkomum , sem hafa mælst vel fyrir .
Dagskráin hefst laugardaginn 3. október á Hótel Selfossi þegar sýning um 100 ára kosningarétt kvenna verður opnuð í hótelinu .
Kvenfélag Selfoss mun af þessu tilefni heiðra minningu nokkurra mætra kvenna sem störfuðu á þessu svæði .
Helgina eftir , 10 og 11. október , eru viðburðir á Stokkseyri .
Á laugardegi er málþing um Þuríði formann og sjósókn kvenna og á sunnudegi tónleikar í minningu Páls Ísólfssonar .
Dagana 16.-18. október verður dagskrá um Gunnar Sigurgeirsson með sunnlenskum kvik- og heimildarmyndum .
Hinn 24. október fara Magnús Karel Hannesson og Örlygur Benediktsson yfir sögu tónlistarlífsins á Eyrarbakka .
Mánuðurinn endar 30. október á Hótel Selfossi þegar farið verður í gegnum sögu fyrirtækisins Hafnar á Selfossi , sem lengi hélt úti starfsemi sem nú heyrir sögunni til .
sbs@mbl.is .
