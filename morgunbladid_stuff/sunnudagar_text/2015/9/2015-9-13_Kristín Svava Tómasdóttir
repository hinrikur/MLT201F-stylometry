Síðasta sumar gaf vinkona mín mér nýlega ævisögu bandarísks rithöfundar sem hún taldi að ég myndi hafa gaman af – enda mikið fyrir ævisögur , Bandaríkin og rithöfunda – og lánaði mér jafnframt skáldsöguna sem kom nafni hans á kortið .
Ævisagan reyndist áhugaverð og skáldsagan var með þeim eftirminnilegri sem ég las á síðasta ári .
Höfundurinn er John Horne Burns , en skáldsagan heitir The Gallery og kom út árið 1947 .
Þótt titill hennar sé ekki á hvers manns vörum í dag sló hún í gegn á sínum tíma og þótti ein af mikilvægustu bókunum sem innblásnar voru af reynslu Bandaríkjamanna í seinni heimsstyrjöldinni .
John Horne Burns starfaði í bandaríska hernum í Norður-Afríku og á Ítalíu á stríðsárunum og The Gallery byggir mjög á upplifun hans þar .
Sögusviðið er einkum Napólí árið 1944 , seint í stríðinu , þegar bandamenn höfðu tekið þar völdin .
Burns dregur upp myndir af óreiðu daglegs lífs í þessari stríðshrjáðu og hernumdu borg : af fátækt og sjúkdómum , hræsni og niðurlægingu , lífsgleði , vináttu og ást , fasisma , heimsvaldastefnu og öllu þar á milli .
Þótt siðferðisleg vandlæting höfundarins gagnvart löndum sínum og samsvarandi aðdáun hans á eðlislægum heilindum Ítala keyri stundum um þverbak er frásögnin svo lifandi og ástríðufull að það er erfitt að hrífast ekki með .
Umfjöllunarefnin voru mörg hver róttæk fyrir sína tíð .
Frægur kafli fjallar um bar í Napólí þar sem samkynhneigðir karlar og konur safnast saman undir verndarvæng kráareigandans " Mömmu " .
Annar kafli fjallar um hermann sem er í meðferð við sárasótt .
The Gallery var sú eina af þremur skáldsögum John Horne Burns sem náði nokkru flugi ; það er eins og hann hafi hitt á eitthvert andartak sem síðan kom ekki aftur .
Hann þjáðist meðal annars af drykkjusýki og lést á Ítalíu aðeins 36 ára gamall árið 1953 .
Um allt það má lesa í fyrrnefndri ævisögu eftir David Margolick ; Dreadful .
The Short Life and Gay Times of John Horne Burns .
