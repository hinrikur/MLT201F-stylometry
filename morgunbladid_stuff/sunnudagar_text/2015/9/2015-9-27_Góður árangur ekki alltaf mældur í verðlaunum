Hallur Hallsson er knattspyrnumaður sem spilar með Þrótti sem var að vinna sér úrvalsdeildarsæti .
Íþróttagrein og atvinna : Knattspyrna og pípulagningamaður , er reyndar líka menntaður íþróttafræðingur og vinn við knattspyrnuþjálfun .
Hvaða stöðu spilarðu ? Miðjumaður .
Hvenær byrjaðir þú að æfa ? Átta ára dró vinur minn mig á sjötta flokks æfingu í Þrótti .
Hversu oft æfir þú í viku ? Ég æfi fimm til sex sinnum á viku og spila að meðaltali einn leik .
Mælirðu með knattspyrnuiðkun fyrir unga stráka og stelpur ? Hiklaust .
Félagslega eru hópíþróttir góðar , hreyfing er mikilvæg fyrir unga krakka og síðan er auðvitað rosalega gaman í fótbolta .
Hver er lykillinn að góðum árangri ? Í fyrsta lagi verður maður að vilja ná árangri og setja sér raunhæf markmið .
Góður árangur getur verið mjög mismunandi og er ekki alltaf mældur í verðlaunapeningum eða þess háttar .
Til að ná árangri þarftu að vera tilbúinn að skila mikilli vinnu og tíma .
Hvernig er best að koma sér af stað ? Koma hugarfarinu í réttan farveg .
Drífa sig af stað en ekki of geyst og hætta að koma með afsakanir fyrir því að nenna ekki .
Hvað ráðleggurðu fólki sem vill hreyfa sig meira ? Finna sér eitthvað sem því finnst skemmtilegt að gera .
Hreyfing á að vera skemmtileg og það er af nógu að taka , vera óhrætt við að leita sér aðstoðar og prófa nýja hluti .
Hvernig heldurðu þér í formi þegar þú ferð í frí ? Þar sem undirbúningstímabilið í knattspyrnu á Íslandi er það lengsta sem þekkist í íþróttaheiminum er fríið ekki mjög langt .
Ég nýti þann tíma í öðruvísi hreyfingu en knattspyrnu .
Eiginlega um leið og knattspyrnutímabilinu lýkur eru Ingvi Sveins og Maggi Magg vinir mínir búnir að skipuleggja fasta tíma í hverri viku í körfubolta , badminton og fleira .
Síðan fer ég í fjallgöngur með hundinn minn , hjólatúra með syni mínum , skokka og fleira í þeim dúr .
Ertu almennt meðvitaður um mataræðið ? Já , hugsa auðvitað um hvað ég set ofan í mig .
Annars þarf ég voða lítið að hugsa um það sjálfur , þar sem konan mín , Aldís , sér að mestu leyti um eldamennsku á heimilinu og passar upp á mataræðið hjá fjölskyldunni .
Ef ekki hún þá er matgæðingurinn Funi Sigurðsson til taks .
Hvaða óhollusta freistar þín ? Get ekki staðist súkkulaðisnúð og kókómjólk .
Hvaða gildi hefur hreyfing fyrir þig ? Mjög mikið , ég hef verið á stanslausri hreyfingu frá því ég byrjaði að geta gengið , ef ég get ekki hreyft mig reglulega verð ég úrillur og fúll .
Hver eru algeng mistök hjá fólki við æfingar ? Fólk á til að fara of geyst af stað og keyra sig út .
Þar af leiðandi gefst það fljótlega upp , betra að byrja hægt og bæta svo rólega við æfingar og ákefðina í þeim .
Er staða fótboltans góð á Íslandi ? Hún er til fyrirmyndar að mínu mati , skýrasta dæmið er árangur karla- og kvennalandsliðsins .
Yngriflokkaþjálfun og aðstaða til knattspyrnuiðkunar er frábær hér á landi .
Knattspyrnuhallirnar hafa bætt aðstöðu en mættu vera fleiri enda margir iðkendur .
Hverjar eru fyrirmyndir þínar ? Ætli það sé ekki pabbi einna helst , hann hefur kennt mér að vinna fyrir hlutunum og standa á mínu , svo mætir hann enn á alla mína leiki þó að strákurinn hans sé orðinn 35 ára gamall .
Hvernig leið þér þegar úrvalsdeildarsætið var í höfn ? Mér leið stórkostlega , þetta var nokkuð sem við í Þrótti höfðum stefnt markvisst að í tvö tímabil og að það skyldi gerast á heimavelli fyrir framan alla Köttarana og aðra áhorfendur var ólýsanlegt .
