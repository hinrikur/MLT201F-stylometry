T il að finna innri ró ákvað Telma Matthíasdóttir þjálfari og eigandi að fitubrennsla.is að byrja að æfa þríþraut .
Hún féll fyrir þríþrautinni og ákvað fljótlega að keppa í heilum járnmanni .
Flestir myndu sennilega leita að ró annars staðar en þetta er hennar leið .
Margar hindranir hafa verið á leiðinni en ekkert virðist geta stoppað hana og hlakkar hún mikið til keppninnar sem er í Barcelona eftir tvær vikur .
Æfingar hófust skipulega fyrir ári síðan til að undirbúa sig fyrir átökin , en í heilum járnmanni er synt í sjó 3,8 km , hjólað 180 km og hlaupið heilt maraþon og þetta þarf að klára á undir 17 klukkutímum til að fá titilinn JÁRNMAÐUR .
Var orðin tæp hundrað kíló Telma byrjaði snemma að stunda íþróttir en hún var mikið í skíðagöngu og fótbolta á sínum yngri árum á Ólafsfirði þar sem hún ólst upp .
Fyrir tvítugt hætti hún í íþróttum og á nokkrum árum bætti hún á sig 30 kílóum .
Þegar hún var ískyggilega nálægt hundrað kílóum datt auglýsing inn um lúguna .
" Þetta var árið 1997 og ég fékk blað inn um lúguna að verið væri að opna nýja líkamsræktarstöð í Dalshrauni í Hafnarfirði .
Ég segi við Ósk systur , keyrum þarna framhjá , þetta er rétt hjá KFC , við getum keypt okkur eitthvað í leiðinni , " segir hún og skellihlær .
" Við rötuðum varla , nýfluttar frá Ólafsfirði .
Við vorum á þessum tíma að vinna í fiskverkun hjá pabba og það fyrsta sem maðurinn í afgreiðslunni segir við okkur , ussss ...
fiskifýlan af ykkur .
Þetta var enginn annar en Jón Þórðarson , en hann er annar eiganda Hress ásamt Lindu konu sinni .
Svona voru móttökurnar ! Og að okkar mati frekar heimilislegar og skemmtilegar .
" Það varð ekki aftur snúið hjá Telmu eftir þessa heimsókn .
" Þetta var upphafið .
Ég keypti mér þriggja mánaða kort og það var fyrsta og eina kortið sem ég keypti mér því eftir þrjá mánuði var ég byrjuð að vinna þarna .
Fyrst í barnagæslunni og svo í afgreiðslunni .
Ég losaði mig við öll aukakílóin og ekki leið á löngu þar til ég fór á þjálfaranámskeið , bæði hér heima og erlendis , " segir Telma sem hefur starfað sem þjálfari í Hress síðan .
Æfir í ár fyrir járnmanninn Telma hefur helgað sig líkamsrækt mjög lengi en fór að þyrsta í eitthvað nýtt .
" Mig langaði að breyta aðeins til fyrir einu og hálfu ári síðan og prófa eitthvað nýtt .
Ég synti mikið þegar ég var yngri og mig hafði alltaf dreymt um að æfa sund en á Ólafsfirði var það ekki í boði .
Ég stökk beint út í djúpu laugina og mætti á sundæfingu hjá 3SH , þríþrautarfélagi Hafnarfjarðar .
Nokkrum vikum seinna var skipulögð æfingarhelgi fyrir þríþraut , " segir Telma .
Hún var drifin með í búðirnar og heillaðist .
Áður en hún vissi af var hún búin að kaupa sér hjól og tók þátt í fjölda móta um sumarið .
Hún keppti fljótlega í hálfum járnmanni sem var erfitt en gefandi .
" Eftir gott sumar í þríþraut ákvað ég að skrá mig í heilan járnmann .
Í dag hugsa ég bara , hvaða flugu fékk ég í hausinn ! " segir hún og hlær .
Telma segir að allir geti æft þríþraut .
" Það er nóg að eiga sundbol , hjól af hvaða tegund sem er og strigaskó .
Ef þú telur þig ekki í góðu formi þá skal ég lofa þér því að þríþraut kemur þér í gott form , " segir Telma og veit hvað hún syngur .
Er með þrjá sjúkdóma Telma er með meltingarsjúkdóminn sáraristilbólgu en það er langvinnur bólgusjúkdómur í þörmum .
Fyrir þremur árum greindist hún svo með blóðflögusjúkdóm og í framhaldi af því var ákveðið að fjarlægja úr henni miltað í von um að flögurnar myndu fjölga sér , en svo varð ekki og því var hún sett á steralyf til að ná flögunum upp í lífsmörk .
" Þetta kemur í köstum .
Maður veikist og er settur á steralyf í nokkra mánuði til að ná bólgunum niður , " segir hún .
Telma segist nú orðið þekkja vel einkennin og grípur strax inn í ef hún finnur fyrir einhverju .
Í byrjun hafi hún oft verið mjög veik og þurft að leggjast inn á spítala .
Telma segir að hún hafi þurft að gefa sér tíma til að kynnast sjúkdómunum sínum , huga betur að mataræðinu og svefninum .
" Í yfir fjögur ár svaf ég í mesta lagi 4-5 klukkutíma á nóttu .
Það var bara svo mikið að gera , " segir Telma en leggur nú áherslu á að ná sjö tíma svefni .
Sár sem ekki greru Í febrúar kom bakslagið .
" Allt er þegar þrennt er , ætli þetta sé þá ekki síðasti sjúkdómurinn , " segir Telma og glottir út í annað .
Hún fékk sár á ökklann sem greri ekki .
" Ég fékk rauða spjaldið beint í andlitið og andlegt sjokk í leiðinni .
Sárið byrjaði sem lítil bóla og ég hélt að þetta væri skordýrabit en svo opnaðist það og stækkaði og dreifði sér .
Eftir sýklameðferð , sterameðferð og nokkrar læknisheimsóknir kom í ljós að þetta var ólæknandi sárasjúkdómur .
Ég mátti ekki fara í sund á meðan þetta var opið og sýkt sár .
Læknirinn tilkynnti mér að það gæti tekið 4-12 mánuði fyrir þessi sár að gróa , kannski greru þau aldrei .
Það kom auðvitað upp í huga minn að þetta væru þá endalokin í þríþraut .
Við tóku erfiðustu æfingarnar á árinu , æfingar í að halda andlegri heilsu , missa mig ekki í neikvæðni , vera lifandi og gera vel það sem ég gat gert og með bros á vör , en ég trúi því að brosið hafi lækningarmátt .
Þremur mánuðum seinna , eða í maí , keppti ég svo í fyrstu þríþrautarkeppni sumarsins en mesti undirbúningurinn var að finna leið til að loka sárunum með umbúðum og sterakremi .
Ég var þarna að taka smá áhættu en mér fannst hún þess virði , " segir Telma en var svo heppin að í lok júní fékk læknirinn hennar leyfi fyrir nýju lyfi sem nefnist Remicade .
Sárin lokuðust fljótt og Telma endurheimti heilsuna en hún fer á 8 vikna fresti upp á spítala til að fá lyfið í æð .
" Mér líður eins og ég sé að endurfæðast , " segir hún alsæl .
Sjúkdómarnir kannski kveikjan Telma segir að það að greinast með þessa sjúkdóma sé ákveðið verkefni og hún láti þá ekki stoppa sig , heldur leyfi hún þeim að lifa með sér í sátt .
" Veikindin voru kannski kveikjan að því að ég byrjaði að æfa Þríþraut .
Mig vantaði ró , hugarró , " segir hún og blaðamaður verður eitt stórt spurningarmerki og finnst það að æfa fyrir járnmann ekki beint tengjast kyrrð og ró .
" Það eru æfingarnar í kringum þetta , þú ert að synda í vatninu með þínum hugsunum , hjóla um nátturuna og hlaupa , " segir hún brosandi og útskýrir að það er ekkert áreiti á meðan , bara fegurð og súrefni beint í æð .
Járnmaðurinn er 4. október í Calella í Barcelona og því stuttur tími til stefnu en það eru 25 manns sem fara héðan .
" Þetta er örugglega heimsmet miðað við höfðatölu , " segir Telma en þær eru aðeins þrjár konurnar í þessum hópi .
Hópurinn fer utan viku fyrr til að venjast loftslaginu .
" Það verða smá viðbrigði að keppa í hitanum .
Maður er nú vanur roki og rigningu og alls konar aðstæðum .
Ég hef verið við það að bugast , ég viðurkenni það alveg .
Kannski búin að hjóla í tvo tíma frá heimilinu í sól og blíðu og svo skellur á rok , rigning eða jafnvel snjókoma og þá á eftir að hjóla heim en þetta herðir mann um leið , " segir hún ákveðin .
Hefur aldrei hlaupið heilt maraþon Telma hefur keppt þrisvar í hálfum járnmanni og líkaði það mjög vel .
Hún segist alveg treysta sér í heilan járnmann en kvíðir þó hlaupinu .
" Það verður erfiðast .
Ég hef bara einu sinni hlaupið meira en hálft maraþon .
Það var núna í Reykjavíkurmaraþoni .
Þá hljóp ég hálft maraþon í keppninni og hljóp svo heim , þannig að ég náði 35 kílómetrum , " segir hún og svarar þegar spurt hvernig henni hafi liðið eftir það : " Síðustu fimm kílómetrarnir voru mjög erfiðir .
Vöðvarnir og þolið í góðu lagi en hásinin , ökklinn , nárinn og mjaðmirnar öskruðu á hjálp , " segir hún og hlær .
" Í heilum járnmanni er endað á hlaupinu eftir að hafa hjóla 180 km , það er ekki auðvelt að stökkva af hjólinu og hlaupa af stað svo þetta verður TÖFF , " segir hún og blaðamaður samsinnir því og dæsir .
Sigurvíma þegar komið er í mark " Ég er oft spurð að því hvað fái mig eiginlega til að gera þetta , " segir Telma .
" Er þetta ekki of erfitt ? Ertu ekki of veik ? Fer ekki allur þinn tími í æfingar ? Auðvitað er þetta jafn erfitt og ég vil hafa þetta , ég stjórna tímanum sjálf sem ég eyði í æfingar .
Mitt val er að æfa , aðrir velja 4-8 tíma djamm um helgar og sumir liggja yfir sjónvarpinu .
Við erum aldrei of veik til að gera það sem við þráum .
Það koma dagar þar sem ég kemst ekki fram úr rúminu og það koma vikur þar sem ég get ekkert æft .
Þannig er nú bara lífið hvort sem ég æfi þríþraut eða ekki .
Það kemur upp í huga mér í hverri keppni hvað lífið sé dásamlegt , hvað ég megi vera stolt og þakklát að hafa heilsu til að æfa og hvað það sé gaman að tilheyra einhverju og stunda þá íþrótt sem mér finnst skemmtileg .
Það situr líka lítill svartur púki á öxlinni minni og hvíslar í eyrað mitt þegar ég er orðin þreytt í keppni , segir mér að hætta , ég sé þreytt , þetta sé of mikið , ég þurfi ekki að klára .
En það er alltaf eitthvað sem fær mig til að klára .
Það er þessi tilfinning þegar ég kem í mark .
Þessi sigurvíma .
Mér finnst gott að finna sigur fyrir sjálfa mig , " segir hún .
