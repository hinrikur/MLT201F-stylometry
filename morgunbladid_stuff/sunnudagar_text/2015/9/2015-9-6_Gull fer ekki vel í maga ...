Haustið er að skella á með öllum sínum flottheitum og spariguggurnar eru alveg að tryllast eins og lög gera ráð fyrir .
Upp vakna náttúrlega mjög mikilvægar spurningar um hvernig þær eiga að taka á móti nýrri árstíð með glans ? Bæði smáhestar og arabískir veðhlaupahestar þurfa að finna út hvernig þeir ætla að brokka þetta haustið .
Gullið hefur sjaldan verið meira áberandi .
Spariguggurnar eru samt ekki farnar að éta gull í staðinn fyrir chia-fræ – það er 2015 , ekki 2007 .
Nýjustu rannsóknir hafa heldur ekki leitt í ljós að gull sem fæða sé sérstaklega grennandi .
Svo má ekki gleyma því í glundroða hversdagsins að hér varð hrun .
Smáhestinum fannst mikilvægt að minnast á þetta því hann hafði á tilfinningunni að það væri örlítið búið að fenna yfir farinn veg .
Sérstaklega þegar allir og amma þeirra , IceHot1 og allir vinir hans flykktust til Hollands til þess að horfa á karla sparka bolta sín á milli .
Á meðan á þessum gjörningi stóð voru drukkin heilu höfin af bjór og þeir allra villtustu létu mála sig í framan .
Smáhesturinn velti því fyrir sér þegar hann horfði á hvert Snapchatið á fætur öðru hvar þetta fólk hefði fengið peninga ...
Eru bara allir farnir að hella í sig fyrir allan peninginn á yfirdrættinum ? Varla keyrir 7% launahækkun upp þessa stemningu eða hvað ? Hvað varð um allt fólkið sem gekk sperrt um bæinn í lopapeysum og tók slátur ? Það vill náttúrlega engin sparigugga láta standa sig að því að vera eins og nýríkur smáborgari til fara og heldur ekki eins og uppgjafa rappari ( eða starfsmaður listdansklúbbs sem starfar eftir miðnætti ) .
Það er engin að fara að hlaða á sig gullkeðjum og setja hringi á hvern fingur og það er heldur engin að fara að skreyta bílinn sinn með álímdum gullröndum .
Það mætti samt setja þessar gullrendur á einn vegg eða kannski tvo ef spariguggan er í miklu stuði ...
mjög miklu stuði ! Það þarf að stíga svolítið varlega til jarðar því að skilin á milli vandaðs og óvandaðs eru óvenju óskýr þegar gullið er annars vegar .
Það er auðvelt að falla í gryfju nýríka smáborgarans ef ekki er farið nógu gætilega .
Gullið kemur inn með örlítið nýjum hætti núna .
Gullrennilásar á flíkum eins og leðurjökkum og á uppháum stígvélum mega lifa .
Það er líka í lagi að kaupa sér tösku með gullfestingum og svo fara vegleg gullarmbönd náttúrlega ekki úr tísku .
Gulli skreyttir fylgihlutir eins og símahulstur og sólgleraugu geta keyrt upp stemninguna svona áður en rútínan skellur á með öllum sínum hafragraut , heimalærdómi og drunga .
Spariguggan sem hér skrifar gekk skrefinu lengra um daginn og keypti gullhöldur á eldhúsinnréttinguna og svo tók hjartað aukaslag þegar hún rakst á gulllitaða blómapotta í Lundúnum sem hún varð að eignast .
Nú eru þessir blómapottar fáanlegir á Íslandi og því ber að fagna .
Þegar þessi sparigugga ætlaði að fara að kaupa sér gullveggfóður var hún stoppuð af .
Arabíski veðhlaupahesturinn , vinkona hennar , sagði að gullveggfóðrið myndi breyta ásýnd heimilisins í ódýran næturklúbb í vafasömum hverfum stórborga .
Þetta rugl yrði að stoppa og það strax .
Spariguggan fór því tómhent heim og er ennþá að reyna að finna veggfóður sem passar hennar vandaða lífsstíl – eða þannig .
martamaria@mbl.is 