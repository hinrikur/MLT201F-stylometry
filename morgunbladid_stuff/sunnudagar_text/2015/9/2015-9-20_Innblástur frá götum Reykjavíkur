Edda Guðmundsdóttir lauk nýverið mastersnámi í hönnun í Gautaborg og starfar nú hjá Borgarbókasafni / Menningarhúsum Reykjavíkur sem hönnuður og verkefnastjóri en samhliða því vinnur hún að nýrri hugmynd fyrir fatahönnuði sem hafa áhuga á að taka þátt í verkefni með umhverfis- og vistvænni kostum .
Sigurborg Selma Karlsdóttir sigurborg@mbl.is Hvernig myndir þú lýsa þínum fatastíl ? Ég hef alltaf klæðst svörtu mjög mikið .
Fataskápurinn er að mestu svartur og er ég orðin ansi fær í að stinga hendinni blindandi inn í skáp og finna flíkina mína eftir snertingu .
Ég er mjög nýtin og reyni að nota fötin mín sem allra lengst .
Ég reyni að fjárfesta sem mest í sterkum og meiri klassafötum ef ég hef tök á .
Ég verð meira og meira vör við þessa gífurlegu blindu neyslu sem gengur á í tískuiðnaðinum og er ávallt að skoða nýjar leiðir til að endurnýja , endurvinna og endurhanna föt .
Áttu þér uppáhaldshönnuð ? Ég ber gríðarlega mikla virðingu fyrir íslenskum fatahönnuðum .
Við Sólveig systir vorum svo heppnar að fá að vera meðal bestu hönnuða Íslands árið 2010 við stofnun Kiosk sem varð einmitt 5 ára 5. september síðastliðinn .
Ég á nokkra gimsteina eftir Hildi Yeoman , Eygló og Helicopter sem ég nota mikið .
Nýja línan hennar Hildar , Flóra , lofar mjög góðu .
Ef við nefnum erlenda hönnuði þá hef ég alltaf haldið mikið upp á Balenciaga og ég tengdi ávallt vel við dökku hliðina hans Alexanders McQueen heitins .
Hvert er þitt uppáhaldstískutrend fyrir veturinn ? Risastórir treflar og varalitir fyrir mismunandi tækifæri ! Það er hægt að láta allt líta vel út með flottum varalit .
Það er allavega mitt " go-to look " sama hvað gengur á .
Áttu þér eitthvert gott stef , ráð eða mottó , þegar kemur að fatakaupum ? Hugsaðu vel um neyslu þína , ekki kaupa þér óþarfa flíkur .
Hugsaðu " quality not quantity " .
Vertu meðvituð um hvaðan fötin koma og hvar þau eiga eftir að enda .
Og síðast en ekki síst : Klæddu þig eftir veðri ! Ekki vera blaut í gegn og skjálfandi á beinunum labbandi niður Laugaveginn , það er bara svo langt frá því að vera smart .
Ef þú þyrftir aldrei að kíkja á verðmiðann , hvaða flík eða fylgihlut myndirðu kaupa ? Ég er í þann mund að kveðja fallega leðurjakkann minn sem ég hef nánast klæðst upp á hvern dag síðan 2007 .
Rennilásinn hefur ekki virkað síðan 2009 , báðar axlirnar eru rifnar , fóðrið nánast tætt í spað og saumarnir alveg að fara að gefa sig .
Það er svona þegar maður tekur ástfóstri við einstakar flíkur , en allt tekur víst enda .
Hann hefur þjónað mér vel .
Að því sögðu þá hugsa að ég myndi fjárfesta í góðum leðurjakka .
Hvað kaupir þú þér alltaf þó að þú eigir nóg af því ? Varaliti .
En það er nánast eina snyrtivaran sem ég kaupi mér .
Ég hef aldrei verið mikill förðunarsérfræðingur , sem dæmi þá tekur það mig góðan hálftíma og margar róandi öndunaræfingar að setja á mig eyeliner .
Svo að ráðið mitt er svona : Smá kinnalit til að maður líti út fyrir að vera lífs en ekki liðinn ( sérstaklega í öllum svörtu fötunum ) og varalit ( eða litaðan varasalva ) til að gefa brosinu " boost " og draga fram augun .
Hvaða þekkta andlit finnst þér með flottan stíl ? Ég hef aldrei stillt mig inn á einhvern einn .
Ég finn mér aðallega innblástur á street-style-síðum og á Pinterest .
Mér finnst yndislegt að sitja í rólegheitum á kvöldin með tebolla og " pinna " innblástur og draumóra .
Hverju myndir þú aldrei klæðast ? Útvíðum buxum .
Það á bara alls ekki við mig .
Áttu þér uppáhaldsflík ? Þessa dagana er það trench-kápan mín .
Ég fann hana uppi á háalofti fyrir 2 árum .
Mamma fylltist nostalgíu þegar ég kom með hana niður og sagði mér að hún hefði keypt hana í EVU fyrir fyrstu launin sín þegar hún var 18 ára gömul .
Það var mikið lagt á sig fyrir þessa kápu og það er góð tilfinning að gefa þessari fallegu flík annað líf .
Hvaðan sækir þú innblástur ? Ég fæ að mestu innblástur á götum Reykjavíkur held ég bara .
Ég er með heldur mínimalískan stíl ; fallegar " silhouettur " , úthugsaðir saumar og lítil smáatriði í flíkum hafa alltaf heillað .
Svo er það auðvitað blessað veðrið sem ræður mér nánast á hverjum degi .
Ég fer út að ganga á morgnana og eftir vinnu með Ninju , hundinn minn , og það er fátt sem ég kann betur að meta en að vera klædd eftir veðri , hvort sem það er sólarsamba eða snjóstormur .
