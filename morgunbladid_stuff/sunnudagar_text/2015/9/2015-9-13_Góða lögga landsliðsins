Íslenska þjóðin svífur létt í lund um stræti og torg eftir að hafa fylgst með landsliðinu í knattspyrnu ná besta árangri í sögu íslenskrar karlaknattspyrnu .
Þrátt fyrir að sviðsljósið hafi kannski einkum beinst að Svíanum Lars Lagerbäck má ekki gleyma því að það er annar sem stendur honum algjörlega jafnfætis í þjálfuninni og mun taka alfarið við liðinu eftir að EM lýkur á næsta ári .
Heimir Hallgrímsson , hinn glaðlegi og metnaðarfulli Eyjamaður , er sagður hvers manns hugljúfi af öllum sem hann þekkja en einnig afar einbeittur og agaður .
Blaðamaður byrjar á því að hringja í Lars Lagerbäck til að fá smá innlegg hjá honum um sína upplifun af Heimi .
Það fyrst sem hann segir : " Heimir er afar gáfaður .
Þess vegna er hann þarna sem hann er .
" Það er komið að því að segja : Takk , Heimir ! Heimir segist ekki hafa neinar áhyggjur af því að vera ekki þakkað nógsamlega , honum sé vissulega þakkað þótt það rati kannski ekki í 18 punkta letri á forsíður blaða .
Það er engum blöðum um það að fletta að hann er afar hógvær þrátt fyrir að hafa efni á öðru .
En allt í lagi , það má samt spyrja Heimi strax hvort hann sé ekkert fúll yfir því að Lagerbäck sé svona fyrirferðarmikill í sviðsljósinu .
Sér í lagi þar sem það er ljóst að þeir hafa staðið algerlega jafnfætis í þjálfuninni .
Látum við svona af því að Lars Lagerbäck er útlenskur ( við elskum auðvitað útlenskt ) eða hvað ? Spyr blaðamaður Heimi þar sem hann situr þreyttur og sáttur eftir viðburðaríka helgi .
Þarftu ekki að fara að slá þig meira til riddara ? " Fyrir mér er þetta ekki spurning um athygli .
Lars á auðvitað svo ótrúlegan feril að baki og kemur hingað til lands sem stjarna sem allir þekkja .
Það er eðlilegt að hann fái mikla athygli og ég er ósköp rólegur yfir því .
Við stöndum jafnhliða í þessari þjálfun , erum báðir aðalþjálfarar , og ég hef næga trú á sjálfum mér til að láta þetta ekki fara fyrir brjóstið á mér .
Það má segja að við séum svolítið eins og Halli og Laddi – og ég er þá Halli – skilurðu ? Það er kannski frekar að fjölskyldunni hafi sárnað stundum þegar það er einblínt á að Lars sé þjálfarinn og þeim finnst ég gleymast .
En maður verður bara að skilja það að hann er karakter sem á mikla sögu að baki .
Og að sjálfsögðu er hann sá sem breytti allri umgjörðinni hjá landsliðinu .
Þessari rútínu sem við höfum unnið eftir og erum alltaf að bæta .
Í gamla daga þegar við byggðum kofa eða söfnuðum í brennu átti alltaf einhver mest í kofanum .
" Að því sögðu tekur Heimir það fram að Lagerbäck sjálfur hafi alltaf látið honum líða eins og þeir væru alveg jafnráðandi .
" Líka þegar ég var fyrstu tvö árin aðstoðarþjálfarinn hans .
Hann hefur alltaf gefið mér mitt frelsi og ég fann í raun lítinn mun á því þegar ég var aðstoðarþjálfari og nú .
Okkar samstarf hefur alltaf verið þannig .
Við erum ólíkir , ég er sterkari á sumum sviðum og hann á öðrum en við leyfum hvor öðrum að njóta sín og erum aldrei að reyna að skyggja á hvor annan .
Það er líka mjög mikilvægt að þegar tveir þjálfarar stjórna að báðir séu ekki að tala í einu .
Ég hef lært mjög mikið af Lars því reynsla hans er þannig að það kemur ekki upp sú staða , bæði í leikjum og æfingum , að hann hafi ekki lent í því áður .
Hann hefur því alltaf hugmyndir að lausnum .
Við þekkjumst auðvitað orðið út og inn .
Ef þú myndir vilja spyrja hann að einhverju held ég að ég gæti svarað orðrétt fyrir hann án þess að ráðfæra mig við hann ; ég veit nokkurn veginn hvernig hann myndi svara þeirri spurningu , " segir Heimir og hlær .
Þetta hljómar allt eins og þið yrðuð ágætis rannsóknarlögregluteymi .
" Já , ég hugsa það – svona " good cop , bad cop " .
Nei , reyndar finnst mér Halli og Laddi eiginlega lýsa okkur betur .
" Ekki talað við eiginkonuna Heimir er borinn og barnfæddur Eyjamaður og er afar heimakær sem slíkur .
Hann kann best við sig í faðmi fjölskyldunnar og eftir leiki veit hann ekkert betra en draga sig í hlé , sitja og fagna sigri með eiginkonu sinni í rólegheitum og kannski besta vini .
Um síðastliðna helgi eftir að ljóst varð að landsliðið hafði tryggt sér sæti á EM í fótbolta fór hann beint upp á hótel og tók svo fyrstu ferð til Eyja daginn eftir .
" Mér finnst svolítið óþægilegt þegar Pétur og Páll koma upp að mér og þakka mér fyrir , ég er lítið fyrir að láta klappa mér .
Ég vildi bara komast heim í rútínuna mína þar sem ég er með fólkinu sem ég þekki .
Að vísu er þetta stórfurðulegt núna , ég hef ekki enn talað við eiginkonu mína eftir sigurinn .
Eiginkona mín , Íris Sæmundsdóttir , er sú sem ég deili öllu með og ekki síst í fótboltanum þar sem hún er fyrrverandi landsliðakona í knattspyrnu .
En nú , eftir einu stærstu stundina í lífi mínu , hef ég ekkert heyrt í henni .
" Þetta á sér þá skýringu að Íris er uppi á hálendi í engu símasambandi en hún leggur stund á nám í ævintýraferðamennsku í Keili og er í óvissuferð í óbyggðum .
Saman eiga þau tvo syni sem vita einnig fátt annað skemmtilegra en fótbolta .
Heimir segist afar heppinn að eiga fjölskyldu sem hafi skilning á því að hann þarf oft að vera mikið fjarverandi vegna knattspyrnunnar og að allir deila þessum áhuga með honum .
Heimir er tannlæknir og rekur stofu úti í Eyjum .
Fólk sem þekkir hann bara úr fótboltanum trúir því stundum rétt mátulega þegar hann segist vera tannlæknir .
Þar að auki segir Heimir það eiginlega ekki þykja neitt sérstaklega svalt í boltaíþróttinni .
Meira að segja þegar hann sótti þjálfaranámskeið úti í Englandi var honum sagt af gamalreyndum kempum þar að vera ekkert að auglýsa þetta – vera ekkert að tala um að hann væri tannlæknir .
Það þótti bara kjánalegt að einhverjir í þessum geira væru tannlæknar .
Ekki vont fólk í Eyjum Ertu Eyjamaður aftur í ættir ? " Foreldrar mínir , Heimir Hallgrímsson og Guðbjörg Einarsdóttir , fæddust bæði í Vestmannaeyjum , ömmur mínar eru undan Eyjafjöllum og afar mínir frá Eyrarbakka og úr Fljótsdalnum .
Elsta systir mín dó og við erum fimm systkinin eftir .
Ég var svo heppinn að vera yngstur á heimilinu .
Í þá tíð var eins og gengur og gerist lítill peningur sem fólk hafði milli handanna en ég naut þess að vera kannski hvað dekraðastur .
Það finnst systkinum mínum að minnsta kosti .
" Heimir segist trúa því að hann hafi verið nokkuð stilltur krakki .
Líflegur og brallaði ýmislegt en í það heila til friðs .
Íþróttir áttu hug hans allan frá unga aldri og hann segir Eyjalífið ekki hafa breyst að miklu leyti frá því sem var þá hvað frjálsræði barna varðar .
" Sem foreldri er maður áhyggjulaus um þau því þarna þekkja allir alla og lítið um glæpi .
Aðkomumenn verða oft hissa þegar þeir fatta að við skiljum lyklana eftir í bílunum og húsin ólæst .
En ekki segja neinum þetta ! En þetta er svona .
Krakkarnir fara heim með vinum sínum og eru á þeirra heimilum eins og þeir búi þar líka og eru kannski búin að borða kvöldmat áður en maður veit .
Ég segi stundum ; það getur ekki vont fólk búið í Vestmannaeyjum .
Það þekkja allir alla og vont fólk bara einfaldlega getur ekki falið sig þarna .
Því myndi ekki líða vel á svona litlum og einangruðum stað .
Ég held að á endanum þurfi vont fólk að fara annað .
Það er svona mín tilfinning .
" Af hverju tannlækningar ? " Það var nú bara einhver vitleysa .
Ég og æskuvinur minn , Gunnar Leifsson , sem líka er tannlæknir í dag , útskrifuðumst á svipuðum tíma úr Framhaldsskólanum í Vestmannaeyjum , báðir af viðskiptafræðibraut .
Ég hafði því engan grunn í þeim greinum sem ég hefði þurft til að fara í tannlækningarnar , hafði varla tekið efnafræðiáfanga .
Gunnar var ákveðinn í að fara í tannlækningar og ég ætlaði að fara í tölvunarfræði en snérist hugur þegar ég fékk lánaðar bækur hjá mági mínum til að skoða .
Ég ákvað að skrá mig bara í tannlækningarnar líka , til að renna ekki út á skráningartímanum , og ætlaði svo bara að skipta um deild þegar ég hefði ákveðið mig .
Svo einhvern veginn fann ég ekkert annað til að fara í og ákvað því að sækja tíma og endaði að lokum sem tannlæknir .
" Það hlýtur að hafa verið svolítið bratt að fara í tannlækningar með lítinn raungreinagrunn ? " Ætli ég sé ekki bara svona týpískur Íslendingur og týpískur Vestmannaeyingur – ég get brett upp ermarnar þegar þarf .
Þegar ég ætla mér að gera eitthvað geri ég það .
Það var svipað þegar ég var í menntaskóla .
Ég dróst kannski aftur úr í náminu en þegar ég þurfti að herða mig og læra fyrir próf bretti ég upp ermarnar og gerði það almennilega .
" Hefðirðu þá getað orðið hvað sem er ef þú hefðir ætlað þér það ? " Það væri kannski kjánalegt að segja já en ég gæti örugglega gert ýmislegt ef ég hefði áhuga fyrir því , ég er vertíðarkarl .
Ég myndi bara byrja og hætta svo þegar ég væri búinn .
" Gæti ekki hugsað um endajaxla allan daginn Gagnast það landsliðsþjálfara að vera tannlæknir ? " Það held ég .
Maður tók læknisfræði að hluta til , stúderaði allt er viðkemur líkamann og svo kannski er það sem gagnast best að tannlæknastarfið snýst svo mikið um samskipti .
Á tannlæknastofunni eru samskiptin " einn-á-einn " eins og á vellinum og þangað kemur alls konar fólk og ekki síst lærir maður mikið af því að umgangast börn .
Maður þarf að fara vel að þeim og stundum tala þau til í stólinn .
Alveg eins og það gagnast mér að hafa þjálfað börnin í Eyjum í knattspyrnu í ein 17 ár .
Fólk er svo ólíkt og maður getur ekki nálgast alla eins .
Við þennan er hægt að grínast út í eitt en ekki við hinn og þegar ég er að þjálfa knattspyrnufólk gildir það sama .
Ég get ekki sagt það sama við alla .
Ég er ágætur í að lesa fólk , hvort sem það er meðfætt eða það sem ég hef grætt á starfinu .
" Það hentar Heimi vel að vera í tveimur ólíkum störfum .
" Ég gæti ekki ímyndað hvernig lífið væri ef ég væri alltaf að hugsa um það sama ; að hugsa um endajaxlinn sem ég tók eða eitthvert tap í fótboltanum .
Þegar maður tapar er til dæmis afar gott að vera bara tannlæknir – vera einhver annar í smá tíma .
" Heimir viðurkennir þó að hann hafi alltaf haft meiri áhuga á þjálfarastarfinu en því að vera tannlæknir .
" En á Íslandi , þar sem fótbolti er áhugamennska , er ekki hægt að hafa sitt lifibrauð af honum .
Mér finnst ég heldur aldrei vera að strita neitt eða " vinna " þegar ég er að þjálfa .
Ég er eins og krakki í tölvuleik ; sem finnst hann ekkert vera að hafa fyrir neinu eða læra neitt því það er svo gaman í leiknum .
Svo áttar maður sig á því á endanum að maður hefur lært helling þrátt fyrir alla skemmtunina .
" Hver er með flottustu tennurnar í landsliðinu ? Er ekki einhver þeirra áberandi best tenntur ? " Þetta er góð spurning .
Ég hef áður fengið þessa spurningu og ég verð eiginlega að fara að spá betur í þessu því ég hef ekki hugmynd .
Svona er þetta , ég gleymi því á vellinum að ég er tannlæknir .
Ég horfi á fæturna á þeim .
En nú þarf ég að fara að taka þá í tékk og komast að niðurstöðu .
" En gagnast það knattspyrnuþjálfara að vera Eyjamaður ? " Já , engin spurning .
Maður býr að því að hafa verið þjálfari í litlu bæjarfélagi og það krefst mun meiri vinnu en að sinna þjálfun til dæmis á höfuðborgarsvæðinu .
Má nefna sem dæmi að þegar við kepptum með yngri flokkana fór yfirleitt heill dagur bara í samgöngur .
Við þurftum kannski að fara í þriggja tíma siglingu og sitja í rútu í 1-2 klukkustundir til að komast á keppnisstað .
Við eyddum því mun meiri tíma með iðkendunum og það var áskorun að halda öllum jákvæðum og passa að allir hefðu gaman af þessu .
Það er líka ákveðinn skóli að þurfa að ganga í öll verk og stökkva í ýmis hlutverk .
Ég keyrði til dæmis rúturnar , þvoði búningana , var læknir og sjúkraþjálfari og þurfti að vera talsvert fjölbreyttari þjálfari en að fara bara á æfingu og svo aftur heim .
" Eru Eyjamenn öðruvísi en annað fólk ? " Kannski er það bara einangrunin sem lætur okkur líða þannig að það sé eitthvað merkilegt við það að búa í Vestmannaeyjum .
Við tökum það líklega oftar fram en aðrir hvaðan við erum og erum stolt af upprunanum .
Við kunnum líka að gera okkur glaðan dag , okkur finnst eins og það sé alltaf hægt að finna eitthvað til að fagna .
Það eru lundaböll , Þjóðhátíð og alls konar tyllidagar og við sjáum ástæðu til að halda alvöru slútt þegar verkum lýkur .
Það er einhver gleði þarna í öllu , hvort sem það er í íþróttum eða öðru .
Svona ef ég reyni að greina þetta einhvern veginn .
" Talandi um gleði , ertu búinn að ná þér niður á jörðina eftir sunnudagsleikinn ? " Ég fór í raun aldrei á neitt flug .
Það er svo langt síðan við settum okkur þetta markmið , að ná að komast á EM , það eru tvö ár síðan .
Mér líður eins og ég hafi ákveðið að fara í göngutúr niður í bæ og svo er ég kominn niður í bæ .
Ég sæi enga ástæðu til að fagna þeim göngutúr sérstaklega .
En auðvitað þegar maður finnur hvað allir eru glaðir í kringum mann er auðvelt að hrífast með og maður dáist að því sérstaklega hvað allir hafa staðið sig vel , bæði strákarnir en líka starfsliðið í kringum landsliðið svo að úr varð þessi árangur .
Þegar ég verð gamall fer ég örugglega að grobba meira af þessu .
" Það er gjarnan nefnt að þú komir með ákveðinn léttleika hvar sem þú mætir , líka á æfingar .
Er ekkert erfitt að vera léttur en samt ákveðinn og harður í þjálfarastarfinu ? Finna þennan meðalveg ? " Ég held að ef maður er sjálfum sér trúr skipti það ekki máli .
Maður er ekki að vera léttur bara til að vera léttur heldur er maður samkvæmur sjálfum sér og ég get verið léttur án þess að leyfa yfirgang .
Fas mitt er ekki alltaf eins því auðvitað verður maður ósáttur og verður þá að fá að vera það .
Lykillinn að þessu er heiðarleiki .
Góður þjálfari er ekki að leika neinn annan .
Heiðarleikinn getur auðvitað kostað að maður móðgi einhvern eða segi eitthvað sem virkar særandi en ég held á endanum sé best að segja allt hreint út .
Þá þarf heldur aldrei að muna hverju maður laug síðast .
Ég ber mikla virðingu fyrir leikmönnunum og það er ágætt að hugsa ; hvernig ætla ég að segja hlutina og hvernig myndi ég segja þessa sömu hluti við barnið mitt ? " Hverju þakkarðu þína velgengni í þjálfarastarfinu ? " Ég er óskaplega metnaðarfullur , stundum leiðinlega metnaðarfullur .
Ég fór oft fram úr mér í Vestmannaeyjum því þar vorum við auðvitað bara með áhugamannaklúbb og ég vildi gera meira úr honum en efni voru til .
Það er auðvitað ekkert gaman að vera í kringum þannig menn þegar þú hefur ekki sömu sýn og metnað .
Ég vil ná árangri í því sem tek mér fyrir hendur .
Ég vil alltaf verða betri og betri og legg mikið upp úr að bæta mig sjálfur sem þjálfari , sæki mér menntun í þjálfarafræðum erlendis og í fyrramálið er ég til dæmis að fara til Barcelona á námskeið í leikgreiningu á fótbolta .
" Heimir segir að það hafi líka verið ákaflega góður grunnur að þjálfa börnin í Eyjum jafn lengi og hann gerði og sömuleiðis verið góð reynsla að þjálfa kvennalið ÍBV í nokkur ár .
Það gefi hans bakgrunni nýja vídd og þjálfari græði meira á því að hafa spreytt sig á að þjálfa bæði kynin .
Hann hafi þá sjálfur haft góða þjálfara á lífsleiðinni og lært fagið af góðu fólki .
Kvíðir engu Heimir hefur náð mörgum af þeim markmiðum sem hann hefur sett sér á lífsleiðinni og lifir nú draum allra þjálfara ; að fá að vera þjálfari íslenska landsliðsins þegar það nær í fyrsta skipti í sögunni að komast á lokakeppni stórmóts .
" Það var lengi sú mýta í gangi að við værum of fámenn til að ná árangri .
Nú er búið að eyða þeirri þjóðsögu .
Það er aldrei aftur hægt að segja að við séum of fámenn .
Það sem hefur einu sinni gerst , hlýtur að geta gerst aftur .
" Var eitthvert augnablik sem þú bara vissir að landsliðið væri " með ´ etta " ? " Það var afar eftirminnilegt augnablikið þegar við unnum Albani úti á heimavelli þeirra í undankeppni heimsmeistarakeppninnar .
Það voru mikil læti fyrir leikinn , áhorfendur harðir og erfið stemning úti .
Yfirleitt fara liðin inn á völlinn í rútum með herfylgd en við tókum þá ákvörðun að ganga inn á völlinn og sýndum karlmennsku þar .
Það var úrhelli , þrumur og eldingar , áhorfendur aðgangsharðir með blys og öskruðu og grýttu einhverju í okkur .
Hálfleikurinn varð þrefaldur og það átti jafnvel að fresta leiknum og við að koma til Albaníu einhvern tíman seinna .
Þegar Gylfi Þór skoraði sigurmarkið í lok leiks sagði það manni að við gætum allt .
Þarna unnum við leikinn , við aðstæður þar sem við vorum einhvern veginn með allan heiminn á móti okkur og það var sálfræðilegur sigur fyrir okkur .
Við öðluðumst þor og sjálfstraust fyrir það sem á eftir kom .
Við gátum þetta og þá hlutum við að geta allt .
Útileikurinn í Sviss var svipaður .
Að breyta 4-1 tapi í 4-4 jafntefli gegn svona sterkum andstæðingum gaf okkur ótrúlegt sjálfstraust .
" Aðspurður hvort Heimir sé farinn að plana að fá sér snigla , froskalappir eða gefa sér tíma í að gera eitthvað ógurlega franskt á EM næsta sumar í Frakklandi segir hann að hann þurfi reyndar að fara að huga að því .
" En við erum búnir að undirbúa okkur nokkuð vel fyrir lokakeppnina þrátt fyrir að það séu enn 9 mánuðir til stefnu .
Við erum búnir að bóka hótel og æfingasvæði fyrir löngu .
Það var einn þátturinn í því að sýna strákunum að við hefðum trú á því að við kæmumst í lokakeppnina .
Við höfum tvisvar sinnum farið út og völdum þrjá staði sem okkur þótti henta best fyrir íslenska landsliðið .
Leikmennirnir fengu svo að velja á milli , hvaða staður myndi henta þeim - á hvaða hóteli þeir vildu helst vera .
Það var ákveðin taktík og einn þáttur í því að segja við liðið ; " Við höfum trú á því að þetta gerist svo að við skulum bara klára þetta og bóka besta æfingastæðið og þægilegasta hótelið strax .
" Þetta var gert fyrir einum fimm mánuðum .
" Hvernig líst þér að taka alfarið við landsliðinu eftir EM ? " Þegar KSÍ hringdi í mig fyrir nokkrum árum til að biðja mig um að vera aðstoðarþjálfari hjá nýjum erlendum þjálfara hélt ég fyrst að þeir væru að hringja til að biðja mig um að vera aðalþjálfari landsliðsins .
Mér fannst ég fullkomlega tilbúinn í það og alveg nógu góður til þess .
Eftir að hafa verið eitt tímabil með Lars varð ég sannfærður um að ég hefði örugglega klúðrað því .
Það eru allt aðrir hlutir sem leggja þarf áherslu á þegar atvinnumenn eru þjálfaðir og ég hefði örugglega reynt að gera svipaða hluti og ég hafði gert með ÍBV .
Ég hefði því sjálfsagt fallið á prófinu eins og allir aðrir íslenskir þjálfara sem voru búnir að þjálfa liðið áður .
Lars bjó til ákveðinn grunn sem við munum bara halda áfram að vinna eftir í framtíðinni .
Og vonandi er þetta bara módel sem KSÍ mun halda áfram með .
Það virkar vel .
Ég mun að minnsta kosti halda áfram að gera mitt besta og kvíði engu .
" 