Í vikunni kom út ævintýrasaga Davíðs Þórs Jónssonar um álfastúlku sem berst við ill öfl og ferlegar fordæður .
Bókin sú heitir Mórún – Í skugga Skrattakolls .
Kaldá gefur bókina út .
Á kápu bókarinnar segir að Í skugga skrattakolls sé fyrsta bókin um Mórúnu Hróbjarts og Davíð segist sjá það fyrir sér " að þetta verði eins margar bækur og ég nenni að skrifa og fólk nennir að lesa , " segir hann , en hann er langt kominn með næsta bindi af sagnabálknum og það þriðja segir hann að sé að taka á sig mynd í kolli hans .
" Von okkar er sú að viðtökur þessarar bókar verði með þeim hætti að næsta bók geti komið út með vorinu og sú þriðja næsta haust , " segir hann en bendir á að bækurnar séu skrifaðar þannig að hver bók sé sjálfstætt ævintýri , þó þær séu skrifaðar sem bókaröð og í þeim öllum ákveðin framvinda ; hver saga taki við af annarri þó að þær séu allar sjálfstæðar .
Sögupersóna fyrstu bókarinnar um Mórúnu er einmitt Mórún Hróbjarts , álfamær og bogliðaforingi , og Davíð segir að sögurnar muni snúast um hana meira og minna , þó að ýmsum persónum muni bregða fyrir aftur og aftur og aðrar slást í hópinn eftir því sem sögunni vindur fram .
Skrifað í þrjátíu ár Segja má að Davíð Þór Jónsson hafi fengist við skrif frá unglingsaldri ; eins og hann lýsir því : " Ég hef haft ýmiskonar skrif að aðalatvinnu síðan ég var um tvítugsaldurinn þannig að það má segja að ég hafi verið að skrifa í þrjátíu ár .
Ég get ekki sagt að ég hafi verið rithöfundur en ég hef unnið fyrir mér með því að skrifa skemmtiefni , greinar og pistla , stundað þýðingar og svo framvegis .
Ég hef yndi af því að skrifa og finn mig í því og mér fannst skáldsagan vera eðlilegt framhald af því sem ég hafði skrifað , " segir hann og bætir við að það hafi alltaf blundað í sér að skrifa skáldsögu og þá sérstaklega skrifa skáldsögu í þá bókmenntahefð sem Íslendingar hafi vanrækt að hans mati ; vísindaskáldsögur og fantasíur sem skrifaðar séu af alvöru en ekki sem einhverskonar töfraraunsæi vegna þess að hefðin njóti ekki virðingar .
Fyrsta skáldverk Davíðs var og einmitt vísindaskáldsagan Orrustan um Fold .
" Ég held að vísindaskáldsagan og fantasía séu kannski í svipaðri stöðu og íslenska glæpasagan var þegar Arnaldur Indriðason byrjaði að skrifa – var ekki tekin alvarlega sem bókmenntir .
" Að þessi sögðu þá segir Davíð að íslenskir rithöfundar hafi skrifað fantasíur í gegnum árin , en það þá sem mjög dökkar fantasíur fyrir fullorðna lesendur eða þá að menn hafi verið að skrifa stór epísk verk , en ekki stutta skemmtilesningu .
" Ástæðan fyrir því að þessi bók kemur út í kilju og er seld á lágu verði er beinlínis að leggja áherslu á að þetta er neysluvara , þetta er bók sem þú kaupir handa sjálfum þér eða öðrum vegna þess að þig eða hann langar til að lesa hana .
Þetta er ekki skrautgripur eða listmunur , þetta er afþreying .
" Áunninn athyglisbrestur Þegar við spjöllum saman stendur Bókmenntahátíð í Reykjavík og mikil áhersla lögð á lestur og lestrarkennslu , en hin hliðin á vangaveltum um lesgetu barna er spurningin um hvort þau hafi nógu skemmtilegar bækur að lesa .
" Það má segja að það sem kalla má áunninn athyglisbrest sé vandamálið .
Ungt fólk les mjög mikið en það les stöðuuppfærslur á netinu og það les tíst – það vantar kannski eitthvað sem heldur því við efnið .
Þegar mín börn voru unglingar var sama sagan uppi en svo stóðu þau í biðröð fyrir utan að bíða eftir því að hún opnaði á miðnætti svo þau gætu náð í nýju Harry Potter bókina .
Ef ungt fólk les ekki bækur þá er það ekki ungu fólki að kenna heldur hinum sem eiga að vera að skrifa og gefa út bækur fyrir ungt fólk , það eru þeir sem eru að klikka á sinni skyldu , ekki unga fólkið .
Þetta er það sama og maður sér í skólakerfinu : Ef barn heldur ekki athygli í skólanum þá er barnið vandamálið , barnið með athyglisbrest , en ekki skólinn með áhugaverðleikabrest .
" 