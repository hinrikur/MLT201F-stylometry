Erfitt er að fullyrða hvort nefna ber á undan , ástríðu fyrir ljósmyndun eða útivist og náttúru þegar hjónin Einar Guðmann og Gyða Henningsdóttir eru annars vegar .
" Tilgangurinn með ljósmynduninni er að geta verið úti í náttúrunni og upplifað hana í sinni tærustu mynd og maður hefur góða afsökun fyrir því að þvælast um landið af því að við erum að mynda ! " segir Einar þegar blaðamaður sest niður með þeim .
" Nálægðin við náttúruna er besta hvíld sem til er , " segir Gyða .
Bæði vinna mikið að hennar sögn og fádæma góð hvíld að halda á vit náttúrunnar og slaka á .
Gyða er verslunar- og rekstrarstjóri hjá verslunum Benetton og Levi ´ s á Akureyri og Einar hefur undanfarin 14 ár starfað sem sérfræðingur hjá Veiðistjóraembættinu , síðar Umhverfisstofnun , en hætti nýlega störfum þar til þess að snúa sér í auknum mæli að ljósmyndun og ritstörfum .
Eftir að þau kynntust , fyrir áratug , hafa Einar og Gyða varið fimm vikum á hverju einasta sumri við myndatökur hér og þar um landið og stuttar ferðar að vetri eru líka orðnar fjölmargar .
" Við notum hvert tækifæri til að fara um og þekkjum Ísland orðið nokkuð vel .
Það sem gerir okkur kleift að fara í svona langa túra er gamall húsbíll sem við eigum .
Maður myndi ekki endast 50 nætur á ári á svona flakki án þess að hafa sæmilegt athvarf þegar maður kemur þreyttur inn undir kvöld , jafnvel eftir rigningu allan daginn .
Maður þarf að geta eldað , lagt sig og þurrkað fötin , " segir Gyða .
" Síðasta sumar var rigning upp á hvern dag þegar við vorum í fríi ! " bætir hún við .
Einar er " næstum því fyrrverandi veiðimaður " eins og hann orðar það sjálfur .
Árum saman fékkst hann við fluguveiði og skotveiðar og gerir lítillega ennþá " en tók eftir því einn daginn að ég var farinn að halda meira á myndavélinni en öðrum veiðitækjum .
Þetta þróaðist bara þannig .
" Bæði höfðu Einar og Gyða lengi haft áhuga á ljósmyndun en þegar þau kynntust tóku þau ákvörðun að læra að taka myndir .
Þau settu sér strax skynsamlegt markmið , að eigin sögn : " ...
að ef við myndum selja einhverjar myndir færu peningarnir í tækjasjóð til að kaupa nýja linsu , myndavél eða eitthvað slíkt og það reyndist góð ákvörðun .
Smám saman tókst okkur að tækja okkur upp þannig að við erum ágætlega búin .
" Fyrst í stað lögðu þau nær eingöngu áherslu á að taka myndir af fuglum , en nú " skjóta " þau ýmiskonar dýr og hafa í seinni tíð jafnframt lagt mikla áherslu á landslagsljósmyndun .
" Ferðamannasprengjan hefur gagnast okkur að því leyti að mikil þörf er fyrir góðar landslagsmyndir frá Íslandi og fyrirtæki leita töluvert til okkar , bæði innlend og erlendis frá .
" Einar og Gyða halda hvort úti sinni heimasíðu , gyda.is og gudmann.is , auk þess sem þau eiga icelandinphotos.com .
" Ég hef stundum sagt að rölt um náttúruna með myndavél sé eins konar veiði ; maður notar mjög sambærilegar aðferðir , til dæmis við að nálgast dýrin .
Til að ná góðri ljósmynd af fuglum verður maður að læra mjög vel inn á þá , kynna sér lifnaðarhætti þeirra og satt að segja verða hálfgerður fræðimaður í hverri tegund fyrir sig , " segir Einar Guðmann .
Þolinmæði er oft sögð dyggð og það á svo sannarlega við þegar mörg ljósmyndaverkefni Gyðu og Einas , " ekki síst þegar við erum að mynda ránfugla og ref .
Því fylgir oft margra klukkutíma bið inni í tjaldi og sum árin gerist jafnvel ekki neitt marga daga í röð .
Í hittifyrra vorum við til dæmis í átta daga að eltast við refi en það kom ekki ein einasta mynd út úr því ! Sama ár biðum við í marga daga eftir að mynda haförn en ekkert kom út úr því heldur .
Maður uppsker ekki endilega þó mikið sé lagt á sig .
" Þegar góð mynd næst er tilfinningin dásamleg , segja þau , og biðarinnar virði .
Mörgum er eflaust í fersku minni mynd sem birtist á forsíðu Morgunblaðsins fyrr í sumar af fljúgandi haferni um það bil að lenda við hreiður þar sem soltnir ungar biðu matar síns .
Gyða tók þá mynd og segir hjartað hafa slegið hratt þegar hún smellti af ! Sekúndurnar sem ljósmyndarinn hefur til að ná fuglinum á réttu augnabliki má telja á fingrum annarar handar og þau höfðu beðið í tjaldinu frá því að morgni dags en myndina tók hún rétt fyrir klukkan átta að kvöldi eftir að hafa verið að " drepast úr kulda " mjög lengi .
" Það er ótrúlegt hve viljinn er mikill þegar maður bíður eftir að ná góðri mynd .
Við vorum búin að bíða í marga daga og ekki kom til greina að gefast upp , " segir Gyða .
" Það var árið 2011 sem okkur tókst í fyrsta skipti að ná ætismyndum af haferninum sem okkur fannst ganga upp .
" Verkefni sem þetta , myndatökur á haförnum og fálkum , eru háð leyfum frá bæði Náttúrufræðistofnun og Umhverfisstofnun .
" Þegar Kristinn Haukur Skarphéðinsson hjá Náttúrufræðistofnun spurði mig fyrsta árið hvernig myndum ég hefði hugsað mér að ná af haferni sagði ég að mig dreymdi um að ná mynd þegar hann kæmi með æti í hreiðrið til unganna .
" Þá hafði Einar aldrei séð slíka mynd og vissi ekki til þess að hún væri til .
Kristinn vissi þó betur .
" Hann sagði strax að einhvern tíma á sjöunda áratugnum hefðu komið Bretar til landsins , dvalið hér sumarlangt og náð þannig mynd eftir gríðarlegan undirbúning .
Þetta voru svart-hvítar myndir og myndu varla teljast gæðamyndir í dag en þær voru þó til ...
" Til að ná góðri mynd af haferni þar sem hann færir björg í bú þarf margt að koma til , segir Einar .
" Það þarf í raun allt að ganga upp og sú varð raunin þegar Gyða náði myndinni í sumar .
Lýsingin var rétt , ungarnir horfðu á fuglinn , rauðmaginn sem haförninn kom með var lifandi og augun í honum voru sjáanleg .
Þannig gekk myndin vel upp .
" Á degi sem þessum halda þau skötuhjú í tjald sitt í felulitunum að morgni dags , langt frá hreiðrinu , vopnuð myndavélum og aðdráttarlinsum og geta sig hvergi hrært .
" Við getum ekki verið nálægt hreiðrinu því það styggir fuglinn .
Það verður að fara mjög varlega og gæta þess að trufla hann ekki .
Við sitjum oftast upp undir 14 tíma á dag í tjaldinu vegna þess að ef hann sér til mannaferða líða margir klukkutímar þar til hann lætur sjá sig .
" Einar segir góðan undirbúning skipta gríðarlega miklu máli þegar dýr eru mynduð .
" Ég næ sjaldan virkilega góðri mynd án þess að vera fyrirfram búinn að ákveða hvað ég ætla að gera .
Það hefur aldrei gerst að ég rölti út í móa , lyfti myndavélinni og nái óvart góðri mynd .
Þess vegna setjum við okkur venjulega einhver markmið að vetri fyrir komandi sumar og búum okkur vel undir þau verkefni .
" Hann segir afar gaman að kynnast fuglum og er líka sérlega hrifinn af ref .
" Maður sér alveg nýjar víddir við það að fylgjast með refnum .
Ég tel það forréttindi að hafa kynnst honum jafn vel og ég hef gert í gegnum linsuna og orðið var við að eðli hans er mjög sérstakt .
Veiðimenn , vinir mínir , hugsa eingöngu um hann sem bráð en hafa þrönga sýna á það hvernig skepna refurinn er .
Það er kannski hroki að segja þetta en ég leyfi mér samt að gera það .
Sjálfur var ég heltekinn af veiði á sínum tíma og man vel hversu þröngsýnn ég var gagnvart refnum þegar eina markmiðið var að veiða hann ..
Refurinn er gríðarlega tengdur öllu sínu umhverfi og hugsar ekki eins mikið um manninn og margir halda .
Ég held satt að segja að honum sé skítsama um okkur .
Ég var á Hornströndum í viku í fyrravetur í hörkufrosti að mynda refi og tók eftir því að hann hafði meiri áhyggjur af öðrum refum en mér vegna landamærabaráttu og innbyrðis togstreitu á milli þeirra .
Það er gríðarlega gaman að sjá hvernig þessi barátta fer fram og ég verð að segja að ég ber mikla virðingu fyrir refnum að tóra í íslenskri náttúru .
Það er auðvelt að búa til ákveðin skrímsli úr rándýrum , ránfugli , ref og mink ekki síst , og við mennirnir höfum tilhneigingu til þess að setja okkur í eitthvert konungssæti og ætla okkur hlutverk til að hafa áhrif á þetta samspil náttúrunnar , á vistkerfið sem þessi dýr búa í .
Í raun held ég að við séum meiri aðskotahlutur en rándýrin .
Oft er því til dæmis haldið fram að haförninn komi aðallega með fugla handa ungunum og taki jafnvel lömb , en við höfum fylgst lengi með honum og ég giska á að í þremur skiptum af hverjum fjórum komi hann með fisk í hreiðrið .
Það er örugglega ekki tilviljun að hann heiti haf-örn ; Sea eagle .
Hann virðist mikil veiðikló á fisk .
" 