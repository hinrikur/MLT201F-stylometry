Hvernig tilfinning er það að ná að skora meira en 150 mörk í efstu deild í knattspyrnu hér á landi ? Mjög góð tilfinning , það er alltaf gaman þegar vel gengur og gaman að fara yfir svona tölumúra , þótt ég hafi aldrei stefnt sérstaklega að því .
Það er búið að ganga mjög vel síðustu fjögur árin og mörkin verið að tikka inn .
Hvernig er stemningin fyrir fyrsta leikinn í undankeppni EM 2017 ? Afar góð og gaman að hitta stelpurnar aftur eftir langt hlé þar sem það er langt síðan við spiluðum saman síðast .
Við erum kátar og glaðar og erum að ná upp góðu tempói .
Hverju ertu stoltust af á þínum ferli ? Að verða Íslandsmeistari með Stjörnunni .
Ég ólst upp í íþróttafélaginu og á þeim tíma átti Garðabær enga titla .
Ég er stolt af því að hafa tekið þátt í að byggja liðið upp og gera það að því sem það er orðið í dag .
Hvað kemur knattspyrnufólki áfram ? Hvað þarf að gera til að ná langt ? Það er mikilvægt fyrir þá sem stefna langt að hafa markmið sem og áætlun um hvernig eigi að fara að því að ná þeim markmiðum .
Fyrir unga krakka sem langar að ná árangri er mikilvægt að mæta á allar æfingar með það í huga að mæta ekki bara til að mæta heldur til að leggja sig allan fram og hafa gaman af því sem er verið að gera .
Finnst þér árangur íslenska kvennalandsliðsins á stórmótum hafa gleymst í umfjöllun um þátttöku íslenska karlaknattspyrnuliðsins á EM á næsta ári ? Nei , það finnst mér ekki .
Við fengum okkar athygli á sínum tíma þegar við komumst á stórmót í fyrsta skipti og strákarnir hafa náð mjög merkum áfanga núna og auðvitað eigum við , öll þjóðin , að samgleðjast þeim og vera stolt .
En auðvitað þarf að passa hvernig hlutirnir eru orðaðir í umræðunni , þetta snýst kannski meira um það en að okkar afrek hafi gleymst .
