Samsung hefur verið leiðandi á farsímamarkaði undanfarin ár og Android-símar fyrirtækisins selst metsölu .
Heldur fataðist fyrirtækinu þó flugið með Galaxy S5 útgáfuna , eins góður sími og það annars er , því útlitið þótti gamaldags og sala á símanum varð minni en Samsung-bændur höfðu reiknað með .
Víst seldust af þeirri gerð á annan tug milljóna síma , en það var ekki nóg ; færri símar seldust af S5 en af næstu gerð á undan og það var Samsung áfall .
Það var því mikið í húfi þegar næsta útgáfa var kynnt , Samsung Galaxy S6 , sem kom á markað um miðjan apríl sl. Eftir því var líka tekið hve sá sími skar sig úr fyrri gerðum , ekkert plast og síminn glæsilegur að öllu leyti , kramið í honum fyrsta flokks og útlitið einkar vel heppnað .
Sérstaklega vakti Edge-útgáfa símans mikla hrifningu og það að vonum því segja má að hann hafi snýtt öllum keppninautum í útliti , þar með talin iPhone-lína Apple , með rúnnuðum hliðum .
Það kom þó framleiðandanum greinilega á óvart hvað margir voru sólgnir í S6 með rúnnuðum skjá , því þeir voru nokkuð dýrari , og framan af gat Samsung ekki uppfyllt allar pantanir á Edge-símum .
Málið var nefnilega að þó S6 væri kostagripur , var S6 Edge miklu meira en það .
Fyrsti síminn með rúnnuðum skjá var reyndar Samsung Note Edge , sem var með eina hlið rúnnaða .
Á Galaxy S6 Edge voru þær aftur á móti báðar rúnnaðar sem gerði símann einstaklega skemmtilegan í hendi , aukinheldur sem hann er sannkallað augnakonfekt .
Nýr Galaxy S6 Edge , sem heitir einfaldlega Edge + , er eins og S6 Edge að flestu leyti , nema náttúrlega því að hann er stærri – maður sér í það minnsta ekki mikinn mun annan við fyrstu sýn .
Við nánari skoðun kemur þó í ljós að hönnuðir Samsung hafa ekki bara stækkað símann , því þeir hafa bætt smá rönd við efst og neðst á símanum , hugsanlega til að hlífa glerinu á framhliðinni frekar .
Hann fer þó ekki síður í hendi en eldri gerðin , þ.e. í meðalstórri hendi eða stærri , því þó skjárinn sé 5,7 " samanborið við 5,1 " á S6 Edge er hann aðeins þynnri – S6 Edge + er 154,4 x 75,8 x 6,9 mm að stærð , en S6 Edge 142 x 70.1 x 7 mm .
Edge + er líka þyngri , nema hvað , 153 g á móti 132 g .
Þó skjárinn sé stærri er sama upplausn á honum , Super AMOLED QHD , 2560 x 1440 dílar , sem gefur 518 díla á tommu .
Litir hafa verið fínstilltir og virka eðlilegri en á S6 Edge .
Örgjörvi í símanum er sá sami og í S6 Edge , – 2,1 GHz átta kjarna Exynos 7420 .
Vinnsluminni í honum er þó heldur meira , 4 GB samanborið við 3 GB , sem gerir sitt í að auka hraðann , en ýmsar breytingar auka vinnsluhraðann líka umtalsvert , enda er síminn að minnsta kosti 10-15% hraðvirkari en S6 Edge .
Hægt er að fá Edge + símann með ýmist með 32 GB eða 64 GB gagnaminni ( minna má á að hægt er að fá S6 Edge með 128 GB minni sem kostar eðlilega skildinginn ) .
Ég nefni rafhlöðuendingu hér til hliðar , en í almennri notkun entist rafhlaðan betur en ég átti von á .
Það er svo líka mikill kostur hvað síminn er fljótur að hlaða sig – nær 100% hleðslu úr núll á innan við tveimur tímum .
Varla þarf að taka fram að hann styður þráðlausa hleðslu .
Eins og fram kemur hér til hliðar er myndavélin í símanum mjög góð , frábær reyndar .
Ein viðbót sem einhverjum finnst eflaust gagnleg er að hægt er að streyma víedóupptöku beint úr símanum með aðstoð YouTube hvort sem notuð er myndavél á framhlið eða bakhlið .
Ef eitthvað er út á símann að setja , þá er það að hliðarnar á honum , brúnirnar rúnnuðu , eru ekki nýttar nógu vel .
Víst er hægt að hafa þar flýtivísa í þá fimm sem maður hefur oftast samskipti við ( og tengja tiltekinn lit við hvern og einn ) og eins þau forrit sem maður notar oftast , en mætti útfæra frekar , til að mynda kæmi sér vel að geta ræst aðgerðir en ekki bara forrit .
Væntanlega verður frekari virkni bætt við með hugbúnaðaruppfærslum .
Svo er síminn náttúrlega nokkuð dýr , 64 GB útgáfan kostar 169.990 kr. hjá Símanum en 149.990 kr. hjá Nova .
Að því sögðu þá efast ég um að hægt sé að kaupa betri síma fyrir nokkurn pening – þegar allt er talið , útlit , virkni , hraði og myndavél er þetta besti farsími sem ég hef notað til þessa .
Mikið hefur verið fjallað um það á netinu hvort síminn sé vatnsheldur eða ekki , en opinberlega er hann ekki vatnsheldur eða vatnsvarinn .
Sá sem leitar að vatnsheldum ( og höggvörðum ) Samsung-síma verður að bíða eftir því að Galaxy S6 Active berist hingað til lands .
Árni Matthíasson 