Sýning á verkum Gunnars Rúnars Ólafssonar ljósmyndara ( 1917-1965 ) verður opnuð í Ljósmyndasafni Reykjavíkur á 6. hæð Grófarhússins við Tryggvagötu í dag .
Á sýningunni verða nýjar handstækkaðar ljósmyndir eftir filmum Gunnars Rúnars , myndir sem hann tók á árabilinu 1947 til 1964 .
Auk þess sýnir Kvikmyndasafn Íslands valin myndbrot úr kvikmyndum hans .
Gunnar Rúnar varð ungur áhugamaður um ljósmyndun , nam síðar fagið og kvikmyndagerð í Bandaríkjunum og starfaði við ljósmyndun eftir heimkomuna , til að mynda sem lausamaður við Morgunblaðið .
Verk Gunnars Rúnars vöktu verðskuldaða athygli , enda hafði hann afskaplega " gott auga " , var slyngur í að fanga augnablik og finna áhugaverð sjónarhorf á mannlífið í landinu .
Hann lést einungis 48 ára gamall úr bráðalungnabólgu og er filmusafn hans varðveitt í Ljósmyndasafni Reykjavíkur , þar sem myndir úr því vekja sífellt meiri og verðskuldaða athygli og sýna að hann var einn markverðasti ljósmyndari landsins upp úr miðri síðustu öld .
Það er því fyllilega tímabær sýning með úrvali verka úr safni Gunnars Rúnars sem nú er sett upp í safninu .
Nam í Bandaríkjunum Gunnar Rúnar fæddist í Hafnarfirði , gekk í Barnaskóla Hafnarfjarðar og síðan Flensborgarskóla og lauk gagnfræðaprófi árið 1933 .
Næstu árin stundaði hann verslunarstörf og sjómennsku , starfaði við síldarsöltun og skamman tíma sem túlkur fyrir breska setuliðið .
Hann opnaði síðan árið 1942 , 25 ára gamall , leikfanga- og gjafavöruverslunina G.R.Ó .
í Hafnarfirði .
Ljósmyndun varð snemma eitt af helstu áhugamálum Gunnars Rúnars .
Hann varð sér úti um tæki til ljósmyndunar og framköllunar og kynnti sér handtökin með lestri fagbóka og tímarita .
Varðveitt er nokuð af ljósmyndum sem han tók á stríðsárunum , aðallega athyglisverðar mannlífs- og umhverfismyndir frá Hafnarfirði .
Þá myndaði Gunnar lýðveldishátíðina á Þingvöllum árið 1944 .
Eftir að hafa starfrækt verslunina í tvö ár seldi Gunnar hana og sigldi til Bandaríkjanna vorið 1945 þar sem hann hóf stutt en hnitmiðað nám við New York Institute of Photography , sama skóla og Ólafur K. Magnússon ( 1926-1999 ) , síðar ljósmyndari Morgunblaðsins í 49 ár , og Jóhanna Sigurjónsdóttir ( 1914-2010 ) námu við ári fyrr .
Gunnar Rúnar lauk námi síðsumars 1945 og þá var unnusta hans , Þórdís Bjarnadóttir , komin vestur og gengu þau þar í hjónaband .
Óku þau síðan vestur yfir Bandaríkin , til Los Angeles þar sem Gunnar kynnti sér kvikmyndagerð um hálfs árs skeið og var við tökur á mörgum kvikmyndum .
Viðamiklar heimildarkvikmyndir Eftir heimkomuna vorið 1946 starfaði Gunnar Rúnar sem kvikmyndagerðarmaður fyrir Kvikmyndafélagið Sögu sem framleiddi aðallega stuttar fræðslu- og landkynningarmyndir .
Starfsemi Sögu lognaðist út af um 1950 en Gunnar hélt áfram að starfa að kvikmyndagerð .
Í desember 1953 var heimildarmynd hans Fagur er dalur – Barrskógar á Íslandi , sem gerð var fyrir Skógrækt ríkisins , tekin til sýningar , og 1955 til 1957 vann Gunnar að einu viðamesta verkefni sínu sem kvikmyndagerðarmaður , heimildarmyndinni Sigur lífisns sem fjallar um sögu berklavarna á Íslandi .
Frumefni margra þessara kvikmynda , auk annarra kvikmyndabúta , er varðveitt í Kvikmyndasafni Íslands .
Skrásetti lífið í landinu Starfsferill Gunnars Rúnars sem atvinnuljósmyndari hófst í lok árs 1953 er hann hóf að taka myndir fyrir Morgunblaðið , samhliða starfi sem kvikmyndagerðarmaður .
Um íhlaupavinnu var að ræða , skráningu á fréttatengdum atburðum og öðru sem til féll .
Meðal viðameiri verkefna Gunnars fyrir Morgunblaðið var myndröð frá vélsmiðjunni Héðni og myndir úr línuróðri með vélbát .
Í verkefnum sínum skráir Gunnar viðburði " eins og fluga á vegg " , fylgist með atvinnulífi sem æskulýðsstarfi barna og unglinga , og óhætt er að fullyrða að eftir standi merkar og áhugaverðar heimildir um lífið í landinu , fangaðar af mikilli natni .
Gunnar Rúnar myndaði síðast fyrir Morgunblaðið árið 1957 .
Meðal verkefna hans eftir það eru myndatökur fyrir Sjálfstæðisflokkinn en Gunnar hafði verið virkur í félagsstarfinu .
Síðustu árin sem Gunnar lifði starfaði hann sjálfstætt og þá töluvert sem iðnaðar- og auglýsingaljósmyndari .
Einnig myndaði hann marga kunna listamenn , og mannlíf og mannvirki í Reykjavík , Hafnarfirði , Akureyri og á Suðurlandi í aðskildum verkefnum , svo fátt eitt sé nefnt .
Gunnar Rúnar var nútímalegur og formrænn ljósmyndari , frísklegur húmor læðist oft inn í myndir hans , og eins og sýningin leiðir glögglega í ljós var hann slyngur við að lesa í og fanga augnablik og andrúmsloft samtíma síns .
