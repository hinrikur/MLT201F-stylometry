Svíinn Hjalmar Söderberg skrifaði margar góðar bækur um og eftir aldamótin 1900 , en ætla má Doktor Glas , eða Glas lækni hans vinsælustu nokkru sinni ( kom út 1905 ) .
Ég þekki engan rithöfund , og í raun enga aðra bók sem skapar svo mikla nánd við sinn lesanda .
Söderberg gerir lesandann að trúnaðarvin í ljóðrænum texta sem sveiflast milli heimspekilegra spurninga og hins hversdagslega , en undirliggjandi er siðfræðileg grunnspurning .
Hugmyndin að þessari sögu er einstök .
Læknirinn Glas er vel gefinn og í góðri stöðu en á í hinum stökustu vandræðum með að eiga í kynferðislegu sambandi við konur .
Hann kynnist konu prestsins Gregorius , Helgu , og verður ástfanginn .
Hér er um að ræða fallega ungmey sem hefur verið þvinguð í hjónaband með gömlum presti , Gregorius , og þegar hún rekur raunir sínar fyrir Glas lækni , byrjar leiðin að lausn vandans , og um leið glæpur , að tendrast í hugskoti hans .
Hér er því um að ræða módern sögu sem leikur á þekkta strengi þjóðsagna ; Glas ætlar að bjarga prinsessunni úr helli tröllsins , hann er anakrónískur riddari .
Ásetningurinn kemur hægt og seigfljótandi í formi retóríkur sem miðar að því að tröllgera prestinn gamla , hann er óseðjandi kynferðislega og gramsar gráðuglega hið fagra fljóð , siðblindur talar hann um kærleika og ást á Guði meðan hann skapar annarri manneskju helvíti á jörð .
Vísur Hallfreðar vandræðaskálds koma kannski næst þessu af okkar heimavelli , þegar hann lýsir hinum sveitta Grís að klemma undir sig hið saklausa svanafljóð ( sem einmitt Hallfreður elskaði ) .
Skáldsagan er áminning um það hve mikils tungumálið er megnugt að gera við okkur .
Mín reynsla var sú að þegar Glas hefur geisað nógu lengi og fært rök fyrir ætluðum glæp sínum , þá verður það í raun eðlileg og sjálfsögð framvinda þegar hann loks eitrar fyrir prest , sem er bæði fljótt og snyrtilega afgreitt .
Ekki fyrr en maður hefur lagt frá sér bókina áttar maður sig á að maður hefur í raun veitt kaldrifjuðum morðingja fullan skilning og samúð , blekkingin lukkast ekki síst útaf þessari nánd við lesandann sem Söderberg skapar .
Rökstyðja mætti það að nasistar hafi beitt samskonar retórík á gyðinga í sinni réttlætingu , og síðan eru fjölmörg dæmi af því sama .
Ástarsagan er norræn að eðli ( nefna mætti Kormák auk Hallfreðar ) , og segja mætti að hetjan bjargi prinsessu úr helli en múri sjálfan sig inni um leið ( hann óttast enn nándina ) .
Þórarinn Guðnason þýddi bókina á íslensku og hún kom út 1942 , en reyndar þekki ég aðeins bókina á frummálinu .
Þá má nefna að Svíinn Bengt Ohlsson skrifaði skáldsöguna Gregorius ( 2004 ) , þar sem sagan er sögð frá sjónarhóli prestsins , einnig spennandi bók en auðvitað allt önnur saga .
