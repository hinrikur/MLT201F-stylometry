Fyrsta bindið í bókaröðinni Kirkjur Íslands kom út 2001 , en í röðinni er gerð " menningarsöguleg úttekt á öllum friðuðum kirkjum landsins , gripum þeirra og minningarmörkum " , eins og því er lýst á vefsetri Minjastofnunar sem stendur að útgáfunni ásamt Þjóðminjasafni Íslands , og Biskupsstofu .
Í röðinni er fjallað um viðkomandi kirkjur frá sjónarhóli byggingarlistar , stílfræði og þjóðminjavörslu og var útgáfunni hrint af stað í tilefni af 1000 ára afmæli kristnitöku á Íslandi .
Kirkjurnar voru 207 þegar verkið hófst 1996 og því ljóst að verkið yrði umfangsmikið og tæki drjúgan tíma , en 24. og 25. bindi bókaraðarinnar komu út á dögunum og í þeim er fjallað um friðaðar kirkjur í Múlaprófastsdæmi .
Í 24. bindi er sagt frá Áskirkju , Eiríksstaðakirkju , Hofskirkju í Vopnafirði , Hofteigskirkju , Kirkjubæjarkirkju , Skeggjastaðakirkju og Vopnafjarðarkirkju .
Höfundar texta eru Gísli Sverrir Árnason , Guðlaug Vilbogadóttir , Guðmundur Rafn Sigurðsson , Hjörleifur Guttormsson , Hjörleifur Stefánsson , Lilja Árnadóttir og Pétur H. Ármannsson .
Ljósmyndir tók Ívar Brynjólfsson .
Í 25. bindi er sagt frá Bakkagerðiskirkju , Eiðakirkju , Hjaltastaðakirkju , Klyppstaðarkirkju , Seyðisfjarðarkirkju og Þingmúlakirkju .
Höfundar texta eru Gísli Sverrir Árnason , Guðlaug Vilbogadóttir , Guðmundur Rafn Sigurðsson , Hjörleifur Guttormsson , Hjörleifur Stefánsson , Lilja Árnadóttir og Pétur H. Ármannsson .
Ljósmyndir tók Ívar Brynjólfsson .
Gert ráð fyrir að verkinu ljúki næsta haust með þremur bindum af umfjöllun um 28 kirkjur í Vestfjarðaprófastsdæmi .
Meðútgefandi og dreifingaraðili er Hið íslenska bókmenntafélag .
