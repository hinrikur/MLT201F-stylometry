Lundinn hefur orðið meira áberandi í borgarlandslaginu á síðustu tíu árum með auknum ferðamannastraumi til landsins .
Þessi skrýtni og skemmtilegi fugl sem stundum er kallaður prófastur vegna útlits og atferlis er afar vinsæll meðal ferðamanna .
Aðalheiður Guðmundsdóttir , dósent í þjóðfræði við Háskóla Íslands , tengir ekkert sérstaklega við lundann .
Hún skilur samt af hverju hann heillar , hann er fugl með karakter og eftirminnilegt útlit og því skiljanlegt að hann sé ákjósanlegur minjagripur .
Krummi nær þjóðarsálinni " Persónulega hefði ég talið að krummi væri nær þjóðarsálinni , enda skortir ekki þjóðsögur og -kvæði þar .
Krummi lifði í návígi við fólk öldum saman , ólíkt lundanum , og tilheyrði íslenskum hversdagsveruleika .
Annar vinsæll fugl var maríuerlan , sem vappaði víða við bæina , og svo auðvitað lóan , sem er vorboðinn .
Álftir koma fyrir í einhverjum þjóðkvæðum , sem og spóinn , " segir hún .
Árni Björnsson þjóðháttafræðingur kannast ekki við lundann úr þjóðsögum eða alþýðutrú nema hvað sagt var að mýs þrifust ekki í eyjum þar sem væri lundabyggð .
" Því áttu menn það til að fá sér mold úr lundaholum og flytja inn í bæjarhús þar sem músagangur hafði verið mikill og þótti reynast vel , " segir hann en engin skýring er á þessu gefin en einhverjum hefur dottið lundalúsin í hug .
Frá þessu segir í Íslenskum þjóðháttum Jónasar frá Hrafnagili .
Árni telur að hin nýlega lundatíska eigi rætur að rekja til erlendra ferðamanna .
" Þegar ég stundaði leiðsögn á sumrin á árunum kringum 1970 kom mér á óvart hvað útlendingar voru spenntir fyrir lundanum og vildu tefja sem lengst við lundabyggðir .
Hann er vissulega skemmtilegur útlits , " segir hann og undrast ekki að verslunarrekendur hafi ýtt undir þessi tengsl .
" Ég hef engin persónutengsl við lundann , og ætti ég að velja dýr fyrir Ísland , dytti mér fyrst í hug blessað litla lambið ellegar landnámskýrin sem er nokkuð sérstök í heiminum , " segir hann .
Bjó til lunda árið 2005 Örn Svavarsson , sem þá var með Heilsuhúsið en rekur núna Minju við Skólavörðustíg lét framleiða fyrir sig lunda í Kína árið 2005 .
" Þetta er skondin fígúra sem margir hafa haft gaman af í gegnum tíðina .
Þetta lundaæði sem slíkt var ekki komið í gang þá .
Hann var byrjaður að sjást , það voru til póstkort með lundum og sjálfsagt einhverjir farnir að gera lyklakippu eða dúkku en þetta var ekkert æði , " segir hann .
Lundinn sem um ræðir er eitthvað sem er vel þekkt í dag .
Hann lítur út eins og uppstoppaður lundi en er í raun eftirmynd .
" Ég hafði séð á sýningu fyrirtæki sem framleiddi nákvæmar eftirlíkingar af allskonar fuglum úr plasti og fjöðrum .
Það var varla hægt að sjá muninn á þessu og uppstoppuðum fugli , " segir Örn sem datt í hug að láta framleiða þetta fyrir sig því það hafi alltaf selst einn og einn uppstoppaður lundi en með þessum hætti væri hægt að selja eitthvað svipað fyrir brot af verðinu .
Um þetta leyti stofnaði Örn Minju sem er öðruvísi minjagripabúð sem selur m.a. íslenskan hönnunarvarning og fellur ekki í flokk hefðbundinna lundabúða þó að lundinn hans góði sé þarna enn inni á milli .
En hvað heldur Örn að sé það sem heilli fólk svona við lundann ? " Það er fyrst og fremst goggurinn og þessi litagleði , " segir hann og bætir við að til sé mikið af dúkkum og dóti í mörgæsalíki en lundinn hafi eitthvað svipað við sig .
" Hann hefur þennan krúttleika .
Það höfðar til fólks .
Eru ekki allir að horfa á kattavídeó á YouTube ? Fólk vill sjá eitthvað krúttlegt , " segir hann .
Nýlundar Nýdanskrar Hann segir að þessir lundar sem hann lét framleiða hafi alltaf verið notaðir í ýmiss konar sprell en nýjasta dæmið er frá hljómsveitinni Nýdönsk sem fékk lunda hjá honum .
Jón Ólafsson segir að hljómsveitin hafi viljað auka vöruúrvalið en fyrir utan geisladiska og vínylplötur hafa bæst við fánar hljómsveitarinnar , nótnabækur og fleira .
" Okkur þótti rétt að þjónusta tónleikagesti nú í september með því að bjóða upp á lunda til sölu .
Fannst okkur þetta sjálfsögð þjónusta enda lundinn afar vinsæl söluvara .
Við máluðum goggana í nýdönsku fánalitunum , tölusettum fimmtíu eintök og árituðum .
Þar með voru þetta orðnir Nýlundar .
Nýlundarnir seldust upp á 15 mínútum þarna 12. september .
Við fórum svo út á land viku síðar með 30 Sérlunda sem eru mjög líkir Nýlundunum en ótölusettir .
Þetta upplag kláraðist líka .
Við handmáluðum goggana sjálfir og tókum í þetta tvo fimmtudagsmorgna .
Okkur líkaði föndurgerðin mjög vel og gætum vel hugsað okkur að föndra meira saman í framtíðinni , til dæmis útilokum við ekki árlegt jólaföndur Nýdanskrar , " segir Jón , gamansamur að va nda .
Bolir , bangsar og bollar Alexander Þór Crosby er í beinum tengslum við ferðamenn í starfi sínu sem verslunarstjóri í fjórum minjagripabúðum sem bera einfaldlega nafnið Lundinn .
Lundinn hefur þar fengið heiðurssess og er boðið upp á fjölbreytt úrval vara sem tengjast lunda , allt frá fatnaði yfir í spilastokka og styttur .
Hann segir það vera mjög persónubundið hvað ferðamenn velji sér en bolir , bangsar og bollar séu dæmi um vinsælar lundavörur .
Um aðdráttarafl lundans segir hann : " Ég held að lundinn höfði til ferðamanna á sama hátt og norðurljósin , hann er mjög fallegur og einstakur , ekki til á mörgum stöðum í heiminum og maður þarf að hafa fyrir því að sjá hann með eigin augum , " segir hann og bætir við að hann telji að lundinn hafi lengi verið eitt af táknum Íslands líkt og norðurljósin á veturna og nætursólin á sumrin .
Hann segir ferðamannina hafa jafnan mikinn áhuga á lundanum , þeir spyrji mikið um hann og tali um hvað hann sé fallegur fugl .
" Lundinn er mjög fallegur og sjarmerandi fugl , " segir hann .
Ef hann sjálfur hefði valið eitthvert dýr sem tákn fyrir Ísland þá hefði hesturinn orðið fyrir valinu .
" Ég hef alltaf talið að íslenski hesturinn sé eitt af táknum landsins enda mjög einstakur .
" Jóhann Óli Hilmarsson , fuglafræðingur og ljósmyndari , þekkir lundann betur en flestir .
Bók hans Lundinn kom út hjá Forlaginu á íslensku , ensku og þýsku árið 2008 .
Einnig hefur hann tekið myndir í lundadagatal Snerruútgáfunnar síðustu ár , sem hefur notið vinsælda , en fyrirtækið gefur líka út lundaspil .
Lundinn sem er við Ísland heitir Fratercula arctica en til eru aðrar tvær lundategundir en báðar eru þær á Kyrrahafinu , segir Jóhann Óli .
Hann lýsir fuglinum á skemmtilegan hátt í grein á vef Náttúruminjasafns Íslands frá því í sumar og gefur leyfi til að vitnað sé í hana hér : " Lundinn flýgur beint með hröðum vængjatökum , venjulega lágt yfir haffleti .
Hann stendur uppréttur og á auðvelt með gang .
Lundi er samanreknari en stærri svartfuglar , höfuðlag er annað og engar vængrákir .
Afar félagslyndur og með flókið samskiptakerfi , hann tjáir sig með alls kyns fettum og brettum , höfuðrykkjum , göngulagi , fluglagi , vængjablaki og gapi , svo nokkuð sé nefnt , " stendur þar .
Betri í kafi en á flugi " Ég hef stundum sagt að það eigi að svipta hann flugréttindunum , hann er miklu betri í kafi en á flugi , " segir Jóhann Óli , enda er lundinn mörgæs norðursins .
Langstærstur hluti lundastofnsins verpir hér á landi og eru stærstu byggðirnar í Vestmannaeyjum og á Breiðafirði .
Talið er að hér verpi um þrjár milljónir para og stofninn síðsumars sé um 10 milljónir fugla .
Annars verpa lundar víða við Norður-Atlantshafið , frá Maine-fylki í Bandaríkjunum og Bretagne-skaga í Frakklandi um Bretlandseyjar , Færeyjar og Noreg norður til Svalbarða .
" Lundinn er orðinn verðmætasti fugl landsins , hann er búinn að slá út æðarfuglinn og dúnútflutning algjörlega .
Þetta er ekki byggt á beinharðri tölfræði en ég held að ég leyfi mér að fullyrða þetta , " segir hann .
Jóhann Óli segir að hingað séu gerðir út leiðangrar eingöngu til að ljósmynda og skoða lunda .
Á sumrin sé líka siglt daglega með ferðamenn umhverfis Lundey og Akurey á Kollafirði til að skoða lunda .
Aðstöðu til lundaskoðunar hafi verið komið upp í Hafnarhólma á Borgarfirði eystri og lundarnir á Bjargtöngum séu þekktir fyrir spekt .
Hann er ennfremur vinsæll hjá sívaxandi hópi þátttakenda í hvalaskoðunarferðum .
Jóhanni Óla finnst lundaskoðun og -dráp ekki fara saman .
" Það fer ekki saman að sýna lunda og veiða lunda .
Eins og í Vestmannaeyjum , þeir gera mikið úr lundanum en þetta er alls ekki góður staður til að skoða hann því það er búið að veiða hann svo lengi þar .
Hann verður svo styggur þar sem hann er veiddur , " segir hann en í greininni rekur hann þetta nánar : " Hér er um auðlind að ræða , sem ber að umgangast með virðingu , eins og reyndar á við um náttúruna í heild sinni .
Það fer fyrir brjóstið á mörgum ferðamönnum , að lundi sé veiddur og á hann erfitt með að skilja þennan " barbarisma " okkar , við erum jú ekki á flæðiskeri stödd þegar kemur að framboði á mat .
" Hann segir samt hvergi betra að skoða lunda en á Íslandi og mælir með Látrabjargi eða Borgarfirði eystri .
Reisulegur og flottur Lundinn hefur verið tákn RIFF , alþjóðlegrar kvikmyndahátíðar í Reykjavík , frá upphafi .
" Þegar við vorum að fara af stað með hátíðina tókum við eftir því að þessar stóru kvikmyndahátíðir í kringum okkur hafa einhverra hluta vegna dýr sem merki .
Björninn er tákn hátíðarinnar í Berlín og ljónið er í Feneyjum , " segir Hrönn Marinósdóttir , stofnandi og stjórnandi RIFF .
" Þá fóum við að velta fyrir okkur hvaða dýr við ættum að velja ; hrossið , kindina eða örninn ? " segir hún en eins og sjá má varð lundinn ofan á .
" Lundinn er alveg ferlega flottur og fallegur , " segir hún en rifjar upp að jafnvel á þessum tíma hafi hann verið orðinn svolítið túristalegur en þetta var árið 2005 .
" Við ákváðum því að fara í kynningarherferð og bæta ímynd lundans með því að gera hann svolítið fyndinn og skemmtilegan .
Við vildum ekki falla í þá gryfju að gera hann að einhverju tuskudýri heldur vildum hafa hann reisulegan og flottan , " segir Hrönn en útlendingarnir tóku þessu uppátæki mjög vel og tók hún strax eftir því að lundinn var vinsæll hjá útlendingunum .
Síðan þá hefur lundinn tekið á sig ýmsar myndir , allt frá því að vera bróderaður eða gylltur yfir í að klæðast latexi eins og á hátíðinni sem nú stendur yfir .
Lundinn í ár er sköpunarverk Sögu Sig .
ljósmyndara og Fríðu Maríu Harðardóttur förðunarmeistara ásamt fleirum .
" Vísunin er í ofurhetju en út af kosningaréttarafmæli kvenna ákváðum við að hafa lundann kvenkyns , " segir hún .
Áður hefur lundinn einnig klæðst smóking og reykt vindil umkringdur íslenskum leikarastjörnum og í fyrra var hann " ljóti lundinn " , ógnvaldur sem minnti á King Kong .
Hrönn segir að síðarnefnda plakatið frá því í fyrra hafi notið mikilla vinsælda meðal gesta hátíðarinnar og selst vel .
Grafíski hönnuðurinn Bjarney Hinriksdóttir er höfundur þess en plakatið fékk viðurkenningu FÍT í veggspjaldaflokki .
Lundinn er því orðinn verðugur fulltrúi Íslands í kvikmyndaheiminum .
" Túristarnir halda hreinlega ekki vatni yfir lundanum .
" 