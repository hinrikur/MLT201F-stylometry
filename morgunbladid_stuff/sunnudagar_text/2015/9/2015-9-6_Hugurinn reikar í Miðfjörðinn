Loftkastalinn er Miðfjörðurinn , hann er Ísland og það er því mjög spennandi að fá að flytja tónlistina , sem þar varð til , fyrir samlanda mína .
Það mætti segja að þessi verk séu að koma til heimkynna sinna í fyrsta sinn .
Ég er að koma yfir sjóinn með tónlistina mína , " segir Helgi Rafn Ingvarsson sem flytur tónverk sitt í Kaldalóni í Hörpu á sunnudaginn klukkan 17 .
Draumkennd og ævintýragjörn Helgi segir að tónleikarnir Loftkastali séu samansafn af fimm verkum sem hann samdi á tímabilinu 2012-2014 og hafa þau verið flutt margsinnis í Englandi og á Írlandi .
" Þessi fimm verk urðu fyrir valinu fyrir þessa tónleika í Hörpu því þau deila öll svipuðum þemum og hljóðfæraskipan .
Þau eru öll draumkennd og ævintýragjörn í senn og varð þá til yfirskriftin Loftkastali sem okkur finnst lýsa vel því hugarástandi sem liggur að baki tónlistinni í verkunum , " segir Helgi .
" Ég býð áhorfendum að stíga um borð í Loftkastalann , sleppa ímyndunaraflinu lausu og skilja eftir hversdagsleikann .
" Árbakki í Miðfirði Hugmyndin er sprottin úr leitinni að kyrrðinni , að sögn Helga en hann býr í stórborginni London .
Þegar hann hugsaði um stað þar sem honum líður best , kom árbakki í Miðfirði strax í hugann .
Þar á hann griðastað í amstri dagsins .
" London er svo stór borg og mikið af fólki og maður fær stundum innilokunarkennd , " segir Helgi sem er í doktorsnámi í tónsmíðum við hinn virta skóla í London , Guildhall school of Music and Drama .
" Þá er gott að leita til kyrrðarinnar fyrir norðan , en fjölskyldan á sumarbústað á Hvammstanga .
Þar ólst faðir minn upp og fjölskylda mín hefur miklar rætur .
Miðfjörður er einn af fáum stöðum þar sem mér tekst algerlega að slaka á og jarðtengjast , " segir hann og ákvað að semja verk sem færði hann að árbakkanum .
" Þegar sveitadrengurinn finnur sig í erlendri stórborg og kemst ekki norður í land skapar hann sér Loftkastala .
Loftkastalinn hans er staður þar sem ys og þys borgarinnar nær ekki til hans , griðastaður þar sem honum tekst að sleppa ímyndunaraflinu lausu .
Þar skapar hann ævintýri og hjartans tónlist .
" Alæta á tónlist Meðfram ströngu námi semur Helgi tónlist en hann hefur verið viðriðinn tónlist lengi og komið víða við .
Margir muna eftir honum sem söngvara í Idolinu árið 2003 en mikið vatn hefur runnið til sjávar síðan þá .
Helgi spilar á nokkur hljóðfæri og hefur góða söngrödd en hefur í seinni tíð mestan áhuga á tónsmíðum .
Doktorsritgerðin hans fjallar um hvernig óperusöngvarar geti betur túlkað leikinn á sviði , en óperan er ein tegund af tónlist sem heillar Helga .
Hann segist vera opinn fyrir hvers konar tónlist og vill ekki setja tónlist í flokka .
" Mér finnst tónlist öll eiga heima í einum kassa , það þurfa ekki endilega að vera skörp skil á milli stefna .
Það eru alltaf áhrif úr alls kyns áttum .
Loftkastali er til dæmis smá jazzskotið , " segir Helgi .
Langar að semja óperu Helgi hefur samið eina stutta óperu sem fjallar um stærðfræðing einn sem var uppi í París snemma á 19. öld en sá mæti maður lést eftir einvígi yfir stúlku sem hann var ástfangin af .
" Franski stærðfræðingurinn Évariste Galois lifði mjög stuttri , þó einstaklega viðburðaríkri ævi , en hann dó aðeins tvítugur að aldri árið 1832 .
Hans helsta afrek var að leysa 350 ára gamalt stærðfræðivandamál sem síðar varð grunnur að nútíma algebru , " útskýrir Helgi .
Hann stefnir á að skrifa óperu í fullri lengd síðar meir .
" Það er erfitt og verðugt verkefni og já , það er minn metnaður að ná því einn daginn .
Óperuformið er mjög margþætt og sem tónskáld þarf maður að hafa skilning á gífurlega mörgum þáttum tónlistar og leikhúss svo verkið sé vel úr garði gert .
Ég hef skrifað og fengið fluttar þrjár kammer-óperur síðan 2007 , bæði í Reykjavík og í London , og sú fjórða og sú fimmta eru á teikniborðinu , " segir hann .
Pöbbleikhús ópera Helgi segir að sýna megi óperur annars staðar en á hefðbundnu leikhússviði .
" Síðasta kammer-ópera mín Évariste var sýnd þrívegis í London í júlí síðastliðnum við góðar undirtektir , þ. á m. á hinni árlegu Téte-á-Téte óperu-hátíð sem er sú stærsta í heiminum fyrir nýjar óperur .
Þar eru árlega frumflutt um 30 ný stykki sem sýnir að formið er engan veginn dautt og þar er mikil nýsköpun í gangi .
Mig langar mikið til að fínpússa og lengja Évariste og sýna hana á Íslandi í svokallaðri pöbb-leikhús-uppsetningu , sem er stór sena í London og ég held að Íslendingar myndu hafa gaman af .
Það er þó enn ekkert ákveðið hvað það varðar , " segir Helgi .
Draumurinn að geta samið Helgi hefur búið í London í fjögur ár og líkar það vel en segist vel geta hugsað sér að búa á Íslandi í framtíðinni og starfa við fagið sitt .
" Ég sé fyrir mér kennslu og tónsmíðar í bland , " segir hann en hann er opinn fyrir að vinna í England , Íslandi eða á Norðurlöndum .
" Það er draumurinn að geta samið .
" Hann segir að margt spennandi sé á döfinni .
" Það eru margir aðrir spennandi tónleikar á döfinni .
Auk minni frumflutninga í London á komandi ári verður frumflutt nýtt verk eftir mig í Eldborg Hörpu í mars 2017 sem ég er að skrifa fyrir stórsveit Skólahljómsveitar Kópavogs og trompet-einleikarann Jóhann Nardeau , " segir hann .
Plön eitt ár fram í tímann Helgi mun halda heim til London strax eftir tónleikana til að leggja lokahönd á doktorsnámið .
Hann segir að framtíðin sé óskrifað blað en hún muni klárlega snúast um tónlistina .
" Í þessum bransa verður maður að taka lífinu einn dag í einu , einbeita sér að einu verkefni í einu , hafa gaman af því og gera sitt besta .
Það er gott að gera plön , en eins og er ná þau ekki lengra en eitt ár fram í tímann hjá mér .
Ég ætla að klára doktorinn næsta ár og svo tekur næsti kafli tónlistarferilsins við , hver svo sem hann verður .
Eins og er þá er ég að undirbúa Loftkastalann og það er alveg frábært að vinna með þessum heimsklassa hópi flytjenda .
Við höfum öll frábæran metnað fyrir þessu verkefni og ætlum að njóta þess að spila í Kaldalóni á sunnudaginn .
" 