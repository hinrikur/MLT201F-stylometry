Brynhildur Guðjónsdóttir er leikkona , leikstjóri og leikskáld eða sviðslistamaður eins og hún kallar sig .
Hún seldi nýlega réttinn að verki sínu Brák til Konunglega leikhússins í Stokkhólmi .
Hún hefur brennandi áhuga á Íslendingasögunum sem hún segir fjársjóð sem eigi að kynna betur og á annan hátt fyrir þjóðinni .
Ásdís Ásgeirsdóttir asdis@mbl.is Á eldhúsborðinu hennar Brynhildar liggja helstu bókmenntir okkar Íslendinga , Laxdæla , Snorra-Edda , Egilssaga og síðast en ekki síst , Njála .
Við fáum okkur góðan latte í notalegu eldhúsinu og hún handfjatlar bækurnar .
Hennar helsta áhugamál , segir hún .
Brynhildur hefur sterkar skoðanir á sýn okkar á Íslendingasögurnar og hvernig við viljum miðla þeim til fólksins , til barnanna okkar .
" Íslendingasögurnar eru eign okkar allra , þetta er okkar Shakespeare , eitthvað sem við eigum öll – ekki bara einhverjir útvaldir , vellæsir háskólanördar .
Sögurnar minna oft á daginn í dag og söguhetjurnar taka oft upp á einhverju ævintýralega vitlausu .
Líka þeir sem eiga að teljast gáfaðastir og menn treysta og spyrja ráða .
Ekki ólíkt því sem gerist í dag , " segir Brynhildur og vill leggja sitt af mörkum .
Dómadagsdella Hennar leið er í gegnum leikhúsið .
Það voru ófáir sem lögðu leið sína í Borgarnes árið 2008 að sjá Brynhildi leika einleik í Brák , leikrit sem hún skrifaði .
Hún sagði upp í Þjóðleikhúsinu til að sinna þessu verkefni .
" Mörgum þótti þetta nú þvílík dómadagsdella .
Að segja upp örygginu til þess að búa til eitthvert víkingaleikrit fyrir 80 manna baðstofuloft í Borgarfirði sem átti að frumsýna í janúar ! " segir hún og skellihlær .
Hún útskýrir að Sigríður Margrét Guðmundsdóttir og Kjartan Ragnarson sem reka Landnámssetrið hafi komið að máli við sig með þessa hugmynd .
" Þau kveiktu stóran eld inni í mér .
Að fá tækifæri til að dufla við eign okkar allra sem við gleymum að við eigum og að finna tilfinningarnar í þeim .
Hætta að skoða þetta utan frá eins og gert er í skólum , " segir hún og er mikið niðri fyrir og vill breyta kennsluaðferðum í skólum varðandi fornbókmenntir okkar .
" Það er eins og með Shakespeare , það er ekki bara þungt og erfitt að lesa , heldur líka fyndið og gaman .
" Saga af innflytjanda Ákveðið var að segja sögu Þorgerðar brákar sem var uppalandi Egils Skallagrímssonar .
Brynhildi er sagan mjög kær .
" Þetta er ambáttarsaga og innflytjandasaga , saga af stúlku sem er rænt og hún seld í ánauð til annars lands .
Hún kemur með sína menningu og sína kunnáttu og finnur tilfinningum sínum farveg í gegnum að ala upp og uppfræða dreng sem ekki var hennar eigið barn .
Og hún ákveður að láta lífið til að bjarga lífi hans .
Hún er stórmenni og hetja .
Þetta er óður til uppalandans , til kvennanna sem gerðu okkur að þeirri þjóð sem við erum í dag .
Hún kenndi skáldinu mál og skilning og með því hjálpar hún honum að finna sinn tilfinningalega farveg , " segir hún .
Ellefu línur í Egilssögu Þegar áhuginn var kviknaður og Brynhildur búin að samþykkja að taka að sér verkefnið hófst mikil undirbúningsvinna .
" Ég komst fljótt að því að ég var búin að koma mér í helvítis klandur því það eru bara ellefu línur skrifaðar um hana í Egilssögu ! En það var búið að taka ákvörðunina .
Þegar maður er búinn að segja já , þá verður maður að standa við það , " segir hún hlæjandi .
Við tók níu mánaða lestur og skrif en Brynhildur lagðist í mikla rannsóknarvinnu til að skrifa handritið .
" Leitin var gífurleg , en fundurinn ennþá stærri .
Það er það sem var svo rosalega dýrmætt , " segir hún en hún fékk mikla hjálp frá mörgum fræðimönnum .
" Í gegnum rannsóknir þessa fólks opnast þessi fjársjóðskista fyrir mér , sem endar í tveggja tíma eins manns sýningu , " segir hún .
Brynhildur viðurkennir að þetta hafi stundum tekið á .
" Þetta ár sem ég lék Brák var ekkert smá ár .
Þetta tók alveg gífurlega á .
Þetta var miklu erfiðara en ég hafði gert mér í hugarlund því að einsemdin var svo mikil .
Þetta var stundum svoleiðis að ég tók rútuna eftir æfingu í Þjóðleikhúsinu upp í Borgarnes , lék á föstudegi , tvær sýningar á laugardegi , tvær á sunnudegi og tók rútuna heim á sunnudagskvöldi og var mætt á æfingu á mánudagsmorgni .
Og ég er fjölskyldumanneskja .
Þetta tók mikið á og ég var mikið veik þetta ár , fékk lungnabólgu í langan tíma .
Maður fór þetta svolítið með því að bíta á jaxlinn .
Undir svoleiðis álagi er maður bara annað hvort heima hjá sér í rúminu eða í vinnunni ! " segir hún hlæjandi .
Brák á svið í elsta leikhúsi Svíþjóðar Saga Brákar heldur áfram en Brynhildur er nýbúin að ganga frá samningi að sölu leikritsins til Dramaten , Konunglega leikhússins í Stokkhólmi og verður Brák sett þar upp leikárið 2016-17 .
Aðeins einu sinni áður hefur íslenskt leikrit verið sett upp í þessu virta leikhúsi , En liten ö í havet eftir Halldór Laxness árið 1987 , og ljóst að þetta er mikill heiður .
Brynhildur mun leikstýra verkinu þegar að því kemur , en Hulda Jóhannsdóttir , íslensk leikkona í Svíþjóð , mun leika Brák .
" Þetta er mjög gleðilegt því þetta er saga sem á klárlega erindi við fleiri en okkur og það er nú brot af sögunni sem gerist í Svíþjóð .
Dramaten þorði og vildi endilega taka þetta upp á sína arma sem er algerlega geggjað .
Þetta er saga sem hægt er að skoða út frá svo mörgum sjónarhornum , " segir hún en það var Hulda sem sá sýninguna hér heima og fékk hugmyndina að flytja hana út .
" Hulda hefur verið fastráðin við Dramaten í 10 ár , frábær leikkona sem er óhrædd við að túlka sterkan karakter og vera ekki alltaf falleg á sviði .
Ég elska svoleiðis leikkonur ! " segir hún og skellihlær .
Brynhildur segir að uppfærslan verði að sjálfsögðu öðruvísi á þessu stóra sviði en á litla baðstofuloftinu .
" Við notum þetta sóknarfæri og stækkum þetta örlítið en eftir sem áður er þetta bara list leikarans sem er í fyrirrúmi og hún er ein á sviðinu , því verður ekki breytt .
Þetta er rosalega spennandi ! Það er ekki leiðinlegt að vera höfundur sem selur verkið sitt á Dramaten , " segir Brynhildur .
Í haust fer hún til London að kynna Brák en hún var valin sem fulltrúi Íslands til að kynna verk og eru það norrænu sendiráðin sem standa að viðburðinum í sameiningu .
" Þetta er skemmtilegt og verður vonandi til þess að vekja áhuga á norrænum leikritaskrifum , " segir hún .
Haldin útlandaþrá Eftir að Brynhildur hafði skrifað og flutt Brák hélt hún á vit ævintýranna og fór utan til náms í handritagerð við Yale háskólann í Bandaríkjunum .
" Það er bara þannig að sumir geta setið kyrrir og verið en ég bara get það ekki ! Það er þessi útlandaþrá , þessi þrá að fara .
Það er eldsneyti fyrir mig .
Ég þarf að fara til að koma aftur og þannig hefur það alltaf verið .
Það er voða óþægilegt , en um leið að maður er búinn að samþykkja það þá truflar það mann ekki lengur , " segir hún en upphafið að því ævintýri var þannig að Brynhildur hitti Paulu Vogel , þáverandi yfirmann leikritunardeildar Yale eftir að hún skrifaði Brák .
Paula stakk upp á því við Brynhildi að sækja um .
" Hún er algerlega stórkostleg manneskja , eins konar tengingar-ambassadör .
Hún kemur fólki saman .
Hún stingur í samband út um allt , " segir hún .
Brynhildi fannst það kjörið að fara utan eftir að ævintýrið með Brák lauk hér heima .
" Þarna var komin þessi ólga og ég sæki um í Yale og Paula býður mér inngöngu sem " research fellow " sem þýðir bara rannsóknarnemandi , " segir hún og útskýrir að slíkir nemendur séu allir töluvert eldri og hafi mikla reynslu í sviðslistum .
Ætlast er til að þeir miðli reynslu sinni til annarra nemenda .
Þar dvaldi hún í eitt ár undir handleiðslu Paulu .
" Mér er boðin þessi frábæra staða í einum stærsta háskóla heims í frábærri leikritunardeild .
Það var nokkuð sem ekki var hægt að sleppa , " segir hún .
Leikur kannski vindinn Brynhildur heldur áfram að tengjast Íslendingasögunum sem eru henni svo kærar en hún tekur þátt í uppfærslu Borgarleikhússins á Njálu í vetur .
Í kynningu frá leikhúsinu segir : " Bardagar , ástir , hefndir og völd en umfram allt Njála eins og þú hefur aldrei séð hana áður ! " Blaðamaður spyr í ljósi lýsingarinnar hvort þessi uppfærsla verði ekki óhefðbundin .
" Ég get ekki ímyndað mér annað ! Þorleifur Örn leikstýrir og Mikael Torfason skrifar handrit ásamt honum og Erna Ómarsdóttir er með dansana .
Þannig að þetta verður eitthvað annað en sverð og krossviðarskildir , " segir hún og hlær .
Æfingar eru ekki hafnar en byrja í haust .
Blaðamaður spyr hvort hún sé búin að lesa handritið .
" Nei , nei , ég held það sé ekkert handrit ! Ég hlakka alveg gífurlega til að takast á við þetta , " segir hún og svarar þegar spurð út í hvaða hlutverk hún muni leika : " Ég bara veit það ekki , kannski bara vindinn ! Þetta er óskrifað blað fyrir okkur leikarana .
Það verða líka dansarar úr íslenska dansflokknum .
Þetta er eitthvert líffæri sem er að byrja að anda og ég veit ekkert hvað verður .
Það er bæði eldfimt og spennandi , " segir hún .
" Ekkert ógnvekjandi ? " spyr ég .
" Jú , jú .
Starf sviðslistamanns er bara stöðugur sálarháski .
Sérstaklega leikskáldsins ! Það er einhver sjálfspyntingarhvöt sem liggur þar að baki .
Þetta er allt endalaus sálarháski .
En það er kannski gott , það er eldsneytið sem að drífur mann áfram .
" Óbærilega siðferðilega rangt Brynhildur lætur sér ekki nægja að leika og skrifa heldur hefur hún einnig reynt fyrir sér í leikstjórn .
Hún hefur leikstýrt í framhaldsskólaleikritum en tekst nú á við leikstjórn í atvinnuleikhúsi í fyrsta sinn .
Leikritið heitir Sími látins manns og verður sýnt í Tjarnarbíói í vetur en það er skrifað af kennara Brynhildar frá Yale , Söruh Ruhl og verður frumsýnt í apríl .
" Ég lít á þetta sem rökrétt framhald fyrir mig .
Sem leikari sem leitar lengra , bæði með skrifin og með einleiknum í Borgarfirði .
Það hefur kennt mér ansi margt .
Maður stígur út úr sínu verksviði sem bara leikari , ef svo má segja .
Og svo hef ég verið að kenna leiktúlkunaráfanga í Listaháskólanum .
Þetta eru fyrir mér eðlileg skref , " segir hún .
Brynhildur segir að leikritið sé bland af drama og gríni .
" Þetta er með grafalvarlegum undirtóni en alveg myljandi fyndið .
Þetta er óbærilega siðferðislega rangt .
Þetta fjallar um þessa mannlegu nánd sem við öll þráum en eigum stundum svo erfitt með og fjallar um þetta hérna tæki , " segir hún og veifar símanum sínum .
" Þetta er í raun gereyðingartæki þegar kemur að raunverulegum tengslum .
" Abba er gleðisprengja Það eru ólík hlutverkin sem Brynhildur tekst á við í vetur en hún mun leika og syngja í Abba-söngleiknum Mamma Mía sem verður frumsýnt með vorinu .
" Brennu-Njálssaga í leikstjórn Þorleifs Arnar er á öðrum enda litrófsins og Mamma Mía er á hinum ! Það er dásamlegt .
Ég er fædd ' 72 og þegar ég var sex ára fékk ég í afmælisgjöf tvær plötur .
Annars vegar Abba Arrival og hins vegar Bat out of Hell með Meatloaf .
Þetta er ábyggilega hluti af því að ég varð leikari vegna þess að heima í Kópavoginum þegar ég var lítil söng ég alveg rosalega mikið og kunni alla texta áður en ég kunni tungumálið og Abba var sungið viðstöðulaust .
Það getur enginn komist undan því að finnast Abba-lög góð .
Þau eru beintenging inn í sálina og ef maður hlustar á textana fær maður bara tár í augun og kökk í hálsinn .
Ég get eiginlega ekki ímyndað mér neitt frábærara en að taka þátt í þessu í vor , " segir Brynhildur .
" Þetta er gleðisprengja ! Og svo er Njálan hinum megin , " segir hún og hlær .
Dýr sem ég ræð ekki við Talið berst að löngum og ófjölskylduvænum vinnutíma leikarans .
Brynhildur segist ekki setja það fyrir sig enda vön því og einkadóttirin á fimmtánda ári .
" Æi , þetta er bara eins og það er .
En ég viðurkenni það alveg að allt þetta brölt mitt , leikstjórn og að vera leikskáld eru þreifingar í þá átt að vera ekki svona bundin í leikhúsinu .
Einhver hlýtur ástæðan að vera , " segir hún .
Þegar spurð hvort hún muni snúa sér frekar að leikstjórn og skrifum heldur en leiknum , svarar hún : " Þetta er bara eitthvert dýr þú ræður ekkert við .
Svo verður fólk auðvitað bara að vinna af því maður þarf að vera á launum og þó maður óski einhvers eins og að vera leikskáld þá er það alveg óskaplega ótryggur starfsvettvangur .
Svo bara býðst manni stórkostlega spennandi verkefni sem ekki er hægt að sleppa .
Draumarnir eru þarna , þeir eru þarna á hverjum degi , maður þarf bara að opna augun fyrir þeim , " segir hún .
Ég er bara sviðlistamaður " Í framtíðinni langar mig að sýna fólki fram á hvaða fjarsjóður þetta hérna allt saman er , " segir hún og bankar í bækurnar á borðinu .
" Ég held að það séu stór og mikil sóknarfæri í að kenna börnum og unglingum hvað við eigum saman .
Ef þú lest Íslendingasögur , og setur þig í spor manneskjunnar og skoðar það út frá tilfinningum , þá opnast eitthvað allt annað og þá verður þetta lifandi , " segir Brynhildur og grunar mig að við eigum eftir að sjá fleiri verk tengd Íslendingasögunum sem hún mun á einhvern hátt koma nálægt .
" Ég sé ekki fyrir mér að ég verði mjög gömul kona standandi á sviði .
Ég hef áhuga á orðum og sögum .
Þannig að ég er bara sviðslistamaður og mér er bara hollast að vera þar sem mínir kraftar nýtast best , hvar sem það er , leikur , leikstjórn , skrif eða kennsla .
Þar er ég lánsöm .
Mér býðst þetta og á meðan ég get það og fólk vill vinna með mér á þeim vettvangi þá er ég hamingjusömust .
" 