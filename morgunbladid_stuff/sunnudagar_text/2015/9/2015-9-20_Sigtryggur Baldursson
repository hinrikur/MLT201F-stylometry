Ég átti alltaf uppáhaldsbók sem heitir Meistarinn og Margaríta eftir Mikhail Bulgakov , rússneskan snilling sem var hálfvegis ritskoðaður í hel af Stalín og hans krónum .
Bókin fjallar um skrattann og nokkra púka hans sem koma til Moskvu á þriðja áratug síðustu aldar þegar fyrirheitna landið átti að vera orðið til þar , og snúa öllu á annan endann .
Svo er líka átakanleg ástarsaga fléttuð saman við ásamt píslarsögu Krists .
Ég fékk bókina í tvítugsafmælisgjöf frá góðri vinkonu minni og hún olli bókstaflega straumhvörfum í minni bókmenntaupplifun og báðum heilahvelum , enda snilldarlega samsett háðsádeila á kerfiskarla , ritskoðun og smáborgara , með snert af fantasíu par exellence .
Síðan þá hef ég lesið margar snilldarbækur og var hálfvegis búinn að gleyma minni gömlu vinkonu Margarítu en rétt áður en þessi grein varð til , vildi svo skemmtilega til að ég ákvað að dusta rykið af henni og lesa hana fyrir unga vinkonu mína sem ákvað , öllum á óvörum , að láta ferma sig í kirkju , en til þess þurfti að skrá hana í þjóðkirkjuna , enda fjölskyldan ekki þar framarlega í flokki .
Hinsvegar langaði mig svo til að finna heimspekilega og öðruvísi nálgun á píslarsöguna og Jesú Krist til þess að deila með vinkonu minni svo að kirkjunnar opinber útgáfa sé ekki það eina sem hún heyri , og þá mundi ég allt í einu eftir þessum kostulegu samtölum í Meistaranum og Margarítu milli Pontíusar Pílatusar og Jesua , eins og hann heitir í meðförum Bulgakovs og þvílík þeysireið , þetta er í þriðja sinn sem ég les þessa bók á lífsleiðinni og hún er sem ný í hvert sinn .
