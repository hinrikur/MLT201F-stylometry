Það má segja að allt er þegar þrennt er , " segir Atli Ingólfsson tónskáld , en Cinnober-leikhúsið í Gautaborg frumsýnir annað kvöld , sunnudagskvöld , nýja óperu hans sem nefnist Njáls saga við texta sænska leikskáldsins Ludvigs Uhlbors , en ráðgerðar eru 14 sýningar á næstu vikum .
Þetta er þriðja samstarfsverkefni Atla og Cinnober-leikhússins sem stýrt er af Svante Aulis Löwenborg sem jafnframt hefur leikstýrt öllum þremur sýningum , en áður hefur Cinnober sett upp eftir Atla Suzönnuh við texta norska leikskáldsins Jon Fosse síðla árs 2005 og Play Alter Native við texta norska leikskáldsins Finn Iunker snemma árs 2012 .
" Suzannah var svo vel heppnuð sýning að fljótlega var farið að ræða um frekara samstarf .
Ég nefndi að gaman væri að vinna barnasýningu eða sýningu um mjög þekkt efni .
Vegna þess að í báðum tilvikum hefur maður sérstakt frelsi í leikhúsinu .
Play Alter Native er mjög abstrakt og frjáls vegna þess að börn þurfa ekki söguþráð heldur frekar form .
Kosturinn við að vinna með Njáls sögu er að þetta er saga sem allir þekkja og því þarf ekki að segja söguna , " segir Atli og bendir á að Íslendingasögurnar hafi nýverið komið út á öllum Norðurlandatungumálunum í nýrri þýðingu .
Endalaus runa af ofbeldi " Njáls saga er fyrir fjóra karlleikara , hljóðnema og rafhljóð , en leikarar sýningarinnar eru James Hogg frá Englandi , Martin Alexandersson og Rikard Björk frá Svíþjóð og Fabian Silén frá Finnlandi .
Rétt eins og í öðrum óperum byggist verkið á skipulagðri raddbeitingu frá upphafi til enda þótt hér sé aðeins hluti verksins beinlínis sunginn .
Hreyfingar , raddbeiting og rafhljóð eru látin renna saman í einn samfelldan þráð , " segir Atli og bendir á að Uhlbors byggi leiktexta sinn á öllum bardagalýsingum sögunnar .
" Textinn verður þannig ein endalaus runa af ofbeldi , sem setti mig í erfitt en skemmtilegt hlutverk .
Ég þurfti að finna út úr því hvernig hægt væri að búa til músík úr þessum bardagatexta .
Ég brá á það ráð að búa til ólík sigti sem textinn fer í gegnum .
Stundum kemur hann í gegn í heilu lagi , en stundum koma bara brot .
Í raun gaf textinn mér það mikið frelsi að ég gat búið til mitt músíkform og mokað textanum inn í eftir hentugleikum .
Á stórum köflum hverfur textinn og leikararnir eru bara með raddskúlptúra og óhljóð .
Textinn hverfur þannig inn í hljóðaþoku , " segir Atli og bendir á að þessi nálgun virki ímyndunaraflið vel .
" Ætlunin er að textinn renni algjörlega saman við sviðshreyfingar , " segir Atli þegar hann er spurður hvort uppfærslan verði mjög líkamleg .
" Leikararnir eru þjálfaðir í bardagalistum og eru allir fjórir í góðu formi .
James Hogg er sérfræðingur í bardagalistum og hefur þjálfað hina , " segir Atli og tekur fram að hann geti auðvitað aðeins lýst verkinu eins og hann sjái það fyrir sér , en þegar blaðamaður náði tali af honum var hann á leið til Svíþjóðar til að vera viðstaddur frumsýninguna .
Langar að leikstýra eigin verki " Leikhús er samstarf og maður getur ekki verið harðstjóri .
Þannig veit ég ekki hvort leikstjórinn hefur gert miklar breytingar á verkinu , en ég treysti honum listrænt séð .
Ef ég vildi vera fullkomlega viss um að verkið eins og ég sé það fyrir mér rati á svið verð ég hreinlega að leikstýra eigin verki , sem ég væri reyndar alveg til í að gera einhvern tímann , " segir Atli og viðurkennir að hann sé kominn með háskalega leikhúsbakteríu og því sé aldrei að vita nema hann í framtíðinni muni leikstýra eigin verki .
Spurður hvað sé framundan hjá honum segist Atli vera að skrifa grein .
" Hún nefnist " Sex tilgátur um óperuformið " og þar er ég að gera upp mínar hugmyndir um óperuformið .
Óperan hefur þróast mikið sem form og ég held það sé óþarfa tepruskapur eða smámunasemi að spara það hugtak fyrir dautt form sem flutt er í óperuhúsi með vissum fjölda söngvara .
Ég vil helst að hugtakið eigi við um allar músíkættaðar leiksýningar og ég færi rök fyrir því í greininni .
Ein af forsendum greinar minnar er að allt tal sé söngur , bara mismikill söngur .
Mér finnst vænlegra að skilgreina bæði stórar óperur , kammeróperur og tónleikhús sem óperur .
Við þurfum að endurskoða afstöðu okkar til hugtaksins og til tónlistarleikhúss ásamt því að nálgast tónlist á sviði á meira skapandi og frjálsari hátt því annars drepst þetta form hreinlega .
" Árið 2006 var Suzannah flutt hérlendis í Þjóðleikhúsinu eftir góðar viðtökur úti , en Play Alter Native hefur enn ekki ratað á svið hérlendis .
" Ég veit að barnakór hérlendis er byrjaður að skoða tónlistina og ég mun leita allra leiða til að fjármagna uppsetninguna hérlendis .
" 