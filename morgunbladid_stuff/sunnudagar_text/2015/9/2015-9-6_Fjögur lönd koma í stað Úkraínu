Evrópumeistaramótið í körfubolta , EuroBasket , verður haldið í fimm borgum í fjórum löndum að þessu sinni , dagana 5. til 20. september .
Borgirnar eru Lille og Montpellier í Frakklandi , Berlín í Þýskalandi , Ríga í Lettlandi og Zagreb í Króatíu .
Mótið átti upphaflega að fara fram í Úkraínu en horfið var frá þeim áformum í fyrra vegna spennustigsins í landinu .
Leikið er í fjórum sex liða riðlum og er Ísland í riðli með Þjóðverjum , Serbum , Spánverjum , Tyrkjum og Ítölum .
Sextán lið komast áfram úr riðlunum , það er fjögur efstu úr hverjum riðli , og upp frá því verður mótið með útsláttarfyrirkomulagi .
Allir leikirnir á því stigi mótsins fara fram í Frakklandi .
Úrslitaleikurinn fer fram í fjölnotahöllinni Stade Pierre-Mauroy í Lille sem tekur hvorki fleiri né færri en 27 þúsund manns í sæti .
