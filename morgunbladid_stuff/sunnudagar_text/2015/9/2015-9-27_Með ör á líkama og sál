Jarran-fjölskyldan frá Sýrlandi flúði allslaus frá heimalandinu þar sem sprengjur falla daglega .
Ferðalagið tók mánuð og lentu þau í skelfilegum raunum .
Tvisvar hvolfdi bátum þeirra og bjargaði fjölskyldufaðirinn mannslífum .
Í Ungverjalandi voru þau barin og svelt og margoft sváfu þau undir berum himni .
Eftir mikla þrautagöngu eru þau komin hingað þar sem þau hafa stöðu hælisleitenda .
Þau þrá nýtt og betra líf á Íslandi .
Texti og mynd : Ásdís Ásgeirsdóttir asdis@mbl.is Síðustu mánuði höfum við fylgst með í gegnum fjölmiðla fólkinu sem flýr allslaust gangandi í gegnum Evrópu , þetta stríðshrjáða fólk sem neytt er til að yfirgefa fósturjörðina , vini , fjölskyldu og skilja eftir allar veraldlegar eigur .
Sumt af þessu allslausa fólki hefur knúið dyra hjá Íslendingum í leit að skjóli .
Jarran-fjölskyldan er þeirra á meðal .
Horfðu á fólk deyja Í stofunni þar sem við hittumst eru þau saman komin , faðirinn Zoher , kona hans Rim og börnin þrjú , Mohmad , tvítugur , þá Laeth fimmtán ára og yngst er heimasætan Mais sem er tólf .
Frændi þeirra systkina og bróðir Zoher , Reda , er hér líka en hann flúði frá Jórdaníu .
Þau slökkva á sjónvarpinu þar sem fréttir á arabísku glymja í eyrum og við hefjum spjallið .
Við tölum saman í gegnum Hilal sem er þriðji bróðirinn sem búið hefur hér í 11 ár en Jarran-fjölskyldan talar enga ensku .
Það ríkir engin gleði í stofunni því þó að þau séu fegin að vera örugg eru þau enn full af kvíða og angist .
Sprengjuregn var daglegt brauð hjá fjölskyldunni frá Sýrlandi sem hingað er komin í leit að betri framtíð .
Laeth , fimmtán ára , togar bolinn frá öxlinni til að sýna mér ör eftir sprengjubrot og bendir á annað ör á enninu .
Faðir hans Zoher sýnir mér líka ör eftir stríðið .
Ég horfi á örin á húðinni en skynja að þau eru líka með ör á sálinni .
Þau segjast kippast við þegar þau heyra flugvélagný því minningarnar um sprengjuregn og myndirnar í huga þeirra hverfa aldrei .
Í þeirra veruleika hrundu hús til grunna og fólk lét lífið fyrir framan augunum á þeim í þessu skelfilega stríði sem virðist engan enda ætla að taka .
Erfitt er fyrir Íslendinginn að gera sér það í hugarlund .
Húsið löngu hrunið Jarran-fjölskyldan sem er frá Damaskus , kom til Íslands fyrir mánuði .
Í heilan mánuð voru þau á hrakningi í gegnum Evrópu áður en þau náðu að lenda hér á eyjunni í norðri , langt frá stríði og hörmungum .
Zoher var bílasali í Damaskus .
" Hann missti allt og kom aðeins hingað með sinn eigin líkama , " segir bróðir hans Hilal .
Elsti sonurinn Mohmad hefur búið hér hátt í tvö ár en hann flúði hingað svo hann þyrfti ekki að fara í herinn .
" Lífið var gott fyrir stríðið , en þegar stríðið brast á fluttum við oft milli staða .
Við héldum að stríðinu myndi ljúka en svo varð ekki .
Þetta var svona í langan tíma , 3-4 ár , " segja þau .
Húsið þeirra er löngu hrunið og þau komu hingað allslaus , ekki einu sinni með eina ferðatösku .
Leiðin til skjóls var þyrnum stráð .
Þau segja frá flóttanum .
Mánuð á skelfilegum flótta Ferðalagið frá Sýrlandi til Íslands segja þau hafa verið skelfilegt , svo skelfilegt að þau íhuguðu að snúa aftur heim í hryllinginn þar frekar en að halda áfram .
Leiðin lá fyrst frá Sýrlandi til Bodrum í Tyrklandi .
Þaðan fóru þau með gúmmíbát til Kos í Grikklandi .
En það gekk svo sannarlega ekki áfallalaust því í fyrstu tveimur tilraunum hvolfdi bátunum og þeim lá við drukknun .
" Þú manst eftir myndinni af litla drengnum sem drukknaði ? Þar vorum við , " útskýra þau .
Báturinn var sex metra langur með 55 manns um borð .
Ekki voru allir í fjölskyldunni í björgunarvestum .
Tvisvar lentu þau í sjónum og börðust fyrir lífi sínu .
Zoher bjargaði fjölskyldu sinni í land og synti tvisvar út á sjó aftur til að bjarga tveimur í viðbót .
Hilal túlkar sögu þeirra og útskýrir : " Þau voru svo hrædd .
Ég hef aldrei heyrt bróður minn gráta , hann er stór maður .
En hann grét þarna , " segir hann .
Í þriðju tilraun tókst þeim að komast yfir hafið og til Grikklands .
Þaðan lá leiðin með öðrum báti til Aþenu , þaðan í gegnum Makedóníu og Serbíu til Ungverjalands .
Þau ferðuðust að mestum hluta fótgangandi en einnig í strætisvögnum og með lestum .
Í Ungverjalandi var illa tekið á móti þeim og þau tekin höndum .
" Við vorum sett á útisvæði og vorum látin sofa úti undir berum himni .
Við vorum barin og það var hundur sem var látinn hræða okkur .
Þau vildu fá fingraförin okkar og við vorum þarna í fimm daga , þar til þau fengu að taka fingraförin .
Við fengum eina brauðsneið og eina dós af túnfiski á sólarhring og flösku af óhreinu vatni , " segir Zoher og það er sorg í augum hans .
Sváfu oft úti Oft sváfu þau úti undir trjám eða á lestarstöðvum .
Þau taka upp símann sinn og sýna mér myndband af endalausri röð af fólki sem sefur á stéttinni fyrir utan lestarstöð .
Margt slæmt gerðist á leiðinni og minningarnar vondar .
Óttinn og öryggisleysið var mikið á flóttanum .
Mafían í Ungverjalandi tók af þeim þá litlu peninga sem þau höfðu , tók þau upp í bíl og keyrði þau á afvikinn stað þar sem þau voru skilin eftir .
Eftir mánaðar hrakninga komust þau til Vínarborgar og þaðan með flugi til Íslands .
Hilal og sonurinn Mohmad tóku á móti þeim við komuna til Íslands og nokkrum dögum síðar fóru þau til lögreglunnar í Reykjavík og sóttu um hæli .
Þeim var útvegað bráðabirgðahúsnæði en segja að það sé þröngt um þau en þau sofa þar fjögur í einu herbergi .
Þau þrá að komast í betra húsnæði sem fyrst .
Dæturnar gráta Reda , bróðir þeirra Zohers og Hilals , bjó í Jórdaníu en þangað hafði hann flúið með fjölskylduna fyrir nokkrum árum .
Lífið þar er ekki gott segir hann og ákvað hann því að láta á það reyna að komast hingað .
Hann lagði af stað frá Jórdaníu og hitti hina í fjölskyldunni á leiðinni .
Hann kom hingað einn en fjölskyldan hans býr við þröngan kost í Jórdaníu .
Hann er með sykursýki og önnur dætra hans einnig .
Reda dregur upp símann og sýnir mér átakanlegt myndband af konu sinni sem lútir höfði og dætur hans tvær gráta því þær sakna föður síns og vilja komast til hans í öryggið .
Reda treysti sér ekki í langt og strangt ferðalag með fjölskylduna , að hluta til vegna sykursýki dótturinnar , og hyggst freista gæfunnar að fá þær mæðgur til sín hingað .
Hann veit ekki hversu langan tíma það mun taka eða hvort það takist .
En hann getur ekki snúið aftur til Jórdaníu því Sýrlendingar eru þar ekki velkomnir , útskýra þau .
Bíða svara um alþjóðlega vernd Þau voru að vonum ánægð að komast í öryggið á Íslandi .
Nú bíða þau svara hvort draumur þeirra rætist , að fá hér alþjóðlega vernd , fá að setjast hér að .
Mál þeirra er í ferli og getur tekið sinn tíma .
Á meðan bíða þau eftir svörum frá íslenskum yfirvöldum .
Þó að ljóst sé að enginn er sendur aftur til Sýrlands , veldur biðin eftir svari þeim kvíða .
Þau segjast hafa lítið fyrir stafni á daginn .
Þau vilja vinna fyrir sér og skapa sér nýtt líf hér því þau sjá ekki fram á að geta snúið aftur til Sýrlands .
Börnin þrá að komast í skóla og kynnast öðrum krökkum og læra íslensku .
En til þess að það geti orðið þurfa þau alþjóðlega vernd og íslenskar kennitölur .
Þau eru sammála um að landið sé fallegt og finna einungis fyrir góðvilja frá Íslendingum .
Þau hræðast ekki íslenska veðrið .
" Það er líka kalt í Sýrlandi .
" 