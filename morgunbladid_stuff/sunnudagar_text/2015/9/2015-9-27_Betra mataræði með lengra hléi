Grunnskólanemar sem fengu að minnsta kosti 25 mínútur í mat eru líklegri til að velja ávexti og borða meira af matnum sínum , mjólk og grænmeti , samkvæmt nýrri rannsókn sem birt var í Journal of the Academy of Nutrition and Dietetics .
Rannsóknin var gerð í Bandaríkjunum en þar getur skólahádegismaturinn verið allt að helmingurinn af því sem börn frá fátækari heimilum borða , að því er segir í grein á psychcentral.com .
Rannsóknin leiddi í ljós að þegar börn fá minna en 20 mínútur sitjandi við borð í mötuneytinu fyrir hádegismat eru þau ólíklegri til að velja ávexti en þau börn sem fengu að minnsta kosti 25 mínútur í hádegismat ( tölurnar voru 44% á móti 57% ) .
Börn sem höfðu styttri matartíma en 20 mínútur borðuðu 13% minna af aðalréttinum , 10% minna af mjólk og 12% minna af grænmeti en nemendur sem fengu að minnsta kosti 25 mínútna matartíma .
Þessar niðurstöður gefa til kynna að börn sem fá styttri matartíma missi meira af þeim hluta matarins sem veitir góðar trefjar og kalk .
" Stefna sem bætir matarumhverfi í skólum getur haft mikilvæg lýðheilsuáhrif og tekist á við þætti er varða offitu og bætt heildarnæringargildi í mataræði barna , " sagði Juliana F.W .
Cohen hjá heilbrigðisvísindadeild Merrimack-háskóla í Massachusetts sem gerði rannsóknina .
Ferðatími og raðir líka þáttur Samkvæmt rannsókninni er annað sem börn þurfa að takast á við að tíminn sem þau fá í mat fer líka í annað athæfi en að borða eins og að ferðast í mötuneytið eða bíða í röð .
Ef tekið er tillit til þessara þátta kom í ljós að sum börn höfðu aðeins tíu mínútur til að borða matinn .
" Þrátt fyrir að ekki allir skólar geti gefið lengra hlé geta þeir bætt sig á öðrum sviðum , " segir Cohen og bendir þá á þætti eins og fleiri raðir og meiri sjálfvirkni , sem geti aukið skilvirknina talsvert .
Í rannsókninni eru skýr tengsl á milli tímans sem nemi fær til að borða og magns matarins sem hann innbyrðir og það þýðir að nemendur eiga á hættu að missa af mikilvægum kaloríum , kaloríum sem nemandinn þarf að nota yfir skóladaginn .
" Stefna sem gerir nemendum kleift að hafa 25 mínútur við borðið í matartímanum getur bætt mataræðið og minnkað matarsóun í skólamötuneytum , " segir Cohen ennfremur .
Tekið tillit til niðurstaðnanna við endurskoðun ráðlegginga Sunnudagsblað Morgunblaðsins leitaði til Embættis landlæknis til að fá álit á þessari rannsókn og varð Hólmfríður Þorgeirsdóttir , verkefnisstjóri næringar , fyrir svörum : " Við vitum ekki til þess að þetta hafi verið kannað hér á landi .
Í Handbók fyrir skólamötuneyti sem Embætti landlæknis hefur gefið út er talið eðlilegt að gera ráð fyrir minnst 20 mínútna matartíma og reikna ég með að það sé raunin í mörgum skólum .
Niðurstöður þessarar rannsóknar eru mjög áhugaverðar og benda til þess að hægt sé að bæta matarvenjur skólabarna umtalsvert á mjög einfaldan hátt með því að börnin fái minnst 25 mínútur til að matast í staðinn fyrir innan við 20 mínútur .
Reikna ég með að tekið verði tillit til þessa þegar ráðleggingarnar verða næst endurskoðaðar .
Einnig verður þetta skoðað hér í tengslum við heilsueflandi skóla- og samfélagsverkefni .
Það er mjög mikilvægt að börnin fái nægan tíma til að borða og geti notið þess með félögum sínum en matartímarnir mega ekki vera streituvaldar .
Svo var þetta umhverfisvænt en auk þess að auka neyslu á m.a. ávöxtum og grænmeti dró þetta úr matarsóun .
" Í kaflanum " Matsalurinn og framreiðslan " í Handbók um skólamötuneyti segir meðal annars : " Þótt helsta hlutverk skólamötuneytisins sé að sjá börnunum fyrir staðgóðum og næringarríkum máltíðum verður ekki hjá því komist að matartíminn gegni einnig mikilvægu uppeldishlutverki .
Þegar mörg börn eru saman komin þurfa þau að vera þolinmóð , kurteis og tillitssöm hvert við annað og starfsfólk mötuneytisins , eigi máltíðin að verða að ánægjulegri samverustund .
Börnin læra því að fylgja settum reglum og temja sér góða borðsiði ekki síður en að borða hollan og góðan mat .
Máltíðir þurfa að fara fram í notalegu umhverfi og æskilegt er að fullorðnir borði með börnunum eða séu þeim innan handar og sýni þeim gott fordæmi , kenni þeim rétta borðsiði og kurteisi .
Matartíminn verður að vera nógu langur til að nemendurnir geti borðað á eigin hraða .
Nauðsynlegt er að reikna með minnst 20 mínútna matarhléi .
Það skiptir líka máli hvenær maturinn er borinn fram .
Tímasetning matartíma er oft breytileg til að hægt sé að anna því að matreiða fyrir alla , en hádegismat ætti þó ekki að bera fram fyrir klukkan 11.30 og allir ættu að fá að borða ekki seinna en 12.30 .
" 