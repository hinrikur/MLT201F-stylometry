Það fer eftir þroska og aldri hvenær börn eru tilbúin til að hugsa um gæludýr .
Það er líka breytilegt hvernig gæludýr henta hvaða aldri og fjölskyldugerð .
Júlía Margrét Alexandersdóttir julia@mbl.is Félagslyndir en viðkvæmir Naggrísir eru skemmtileg gæludýr sem aðlagast mannfólkinu vel en fjölskyldur skyldu hafa í huga að þeim líður betur með einhvern félaga af sömu dýrategund sér við hlið og því er í raun þægilegra að eiga tvo naggrísi heldur en einn .
Naggrísir eru félagslyndir og því skemmtileg gæludýr fyrir börn en þeir eru samt viðkvæmir svo að það er ekki gott að það séu of mikil læti í kringum þá og þeir henta síður á heimili þar sem stærri dýr búa líka , svo sem hundar .
Þá er mikilvægt að þeir eigi sitt athvarf í búrinu þar sem þeir geta falið sig ef þeir ókyrrast en þeir dvelja þó stutt á " felustaðnum " sínum .
Ákjósanlegur aldur fyrir börn til að vera á þegar naggrís er tekinn á heimilið er 9-11 ára og barnmörg heimili þar sem mikill hávaði fylgir óhjákvæmilega heimilishaldi eru síður hentug fyrir viðkvæman naggrísinn .
Hafa ber í huga að naggrís getur verið skuldbinding í meira en áratug þar sem hann getur orðið allt að 12 ára .
Góðar vefsíður fyrir fjölskyldur í naggrísahugleiðingum eru til dæmis jackiesguineapiggies.com og cavyspirit.com .
Þurfa sitt pláss Kanínur henta ekki endilega barnafjölskyldum , sérstaklega með ung börn , því þær eru ekki mikið fyrir að láta hnoðast með sig .
Þannig eru þær hentugri gæludýr fyrir eldri börn sem skilja að kanínurnar eru ekki gæludýr til að halda á .
Kanínan getur jafnvel lifað í 12 ár svo að fjölskyldan þarf öll að vera saman í ráðum um hvort hún sé heppilegt gæludýr þar sem börnin geta jafnvel verið farin að heiman meðan kanínan er í fullu fjöri og það kemur þá mest í hlut foreldranna að líta eftir þeim .
Þá eru kanínur félagslyndar svo að það má alls ekki láta þær of afskiptar , þær þurfa stórt búr og þurfa að vera þannig staðsettar að þær séu í tengslum við aðra fjölskyldumeðlimi .
Það er mikilvægt að kynna sér vel hvernig kanínueigendur þurfa að sinna dýrinu sem best og með þeim kanínusíðum sem eru góðar til að kynna sér fæði , húsnæði þeirra og annað frá A-Ö má nefna myhouserabbit.com , rabbit.org og thebunnyguy.com .
Þá má benda á facebookhópinn kanínur á Íslandi þar sem eigendur þeirra geta deilt góðum ráðum og myndum af gæludýrunum sínum .
Umsjónarmenn orðnir 8 ára Hamstrar eru krúttleg gæludýr og gaman að fylgjast með uppátækjum þeirra í leiktækjum sínum , svo sem rörgöngum .
Fjölskyldur þurfa hins vegar að gera sér grein fyrir að þeir vilja sofa mikið á daginn og hamast svo á nóttunni , helst í hamstrahjólinu sínu .
Það þarf því að ræða við barnið um að ekki er endilega hægt að hafa hamsturinn inni hjá sér í herberginu á nóttunni .
Mannúðarsamtök Bandaríkjanna mæla með að börn séu orðin a.m.k. átta ef þau eiga að vera yfirumsjónarmenn dýrsins .
Fjölskyldur eiga ekki endilega að búast við því að hamstur sé dýr sem vilji láta halda á sér .
Sumir vilja það en aðrir ekki og þeir eru ekki alltaf meðfærilegir .
Góðar vefsíður til að kynna sér hamsturinn vel eru til dæmis hamsterdiariesblog.com , hamsters-uk.org og pethamstercare.com .
Þolinmæði mikilvæg Það höfðar mjög til krakka að geta kennt gæludýrunum sínum eitthvað og þjálfað þau og til þess eru páfagaukar mjög hentugir þar sem þeir eru afar gáfaðir en til þess þarf þolinmæði og réttar aðferðir .
Því er afar mikilvægt strax frá byrjun að umhirða og framkoma við fuglinn sé góð og rétt , varfærin og þolinmóð , því það getur verið erfitt að ætla að byrja að fara rétt að eftir að fuglinn hefur verið á heimilinu í einhvern tíma .
Fyrsta skrefið er að venja páfagaukinn á að hoppa á fingurinn og hægt er að kenna honum ótal kúnstir , þeir allra þolinmóðustu geta jafnvel kennt honum að tala .
Vissulega fer það eftir þroska barnsins en jafnvel er mælt með því að barn sem á að vera aðalumsjónarmaður fuglsins sé í það minnsta orðið 12 ára gamalt .
Bæði er það sökum þess hve mikla þolinmæði þarf til að tamning fuglsins heppnist sem best en einnig þola fuglarnir afar illa snöggar hreyfingar og læti .
Þá er afar mikilvægt að fjölskyldur geri sér grein fyrir að það að eiga páfagauk getur verið afar löng skuldbinding .
Ævilengd páfagauka er mislöng eftir tegundum en sumir geta lifað í tugi ára svo að það þarf að kynna sér vel .
Einnig þarf fuglinn gott pláss og það þarf að þrífa búrið hans oft og vel til að honum líði sem best .
Góðar heimasíður fyrir þá sem vilja verða góðir páfagaukseigendur eru meðal annarra theparrotsocietyuk.org og parrotparrot.com .
Jafnvel 20 ára samfylgd Kettir eru frábær heimilisdýr að því leyti að það þarf ekki að fara með þá út að ganga ; þeir sjá um sína útiveru sjálfir .
Þó geta kettir líka verið innivið en þá þarf að passa að þeir fái hreyfingu og æfingu með leikjum og öðru .
Kettir þola ágætlega hnoð og slíkt og því er ekkert mál að hafa ung börn á heimilinu ef foreldrar kenna þeim að meðhöndla köttinn af virðingu og blíðlega .
Oft er talað um að krakkar njóti þess best sjálfir ef þeir eru orðnir sex ára þegar gæludýr koma inn á heimilið , það sé mesta upplifunin .
Fyrst og fremst þarf fjölskyldan þó að átta sig á að kötturinn er verkefni allra .
Mörg dæmi eru um að kettir verði 20 ára og afar líklegt að foreldrarnir sjái alfarið um köttinn einir .
Rannsóknir sýna að það að hlusta á kattarmal lækkar blóðþrýsting og minnkar streitu svo að þeir sem þjást af streitu ættu ekki síst að íhuga að fá sér kött .
Fjölskyldur sem eru lítið heima við ættu samt að hugsa um hvort það hentar þeim yfirleitt að hafa annað gæludýr en fisk því öll dýr þurfa sína athygli og umönnun og þrátt fyrir sjálfstætt kattaeðli þurfa þeir það líka og sumir persónuleikar eru í meiri þörf fyrir það en aðrir .
Góð þjálfun lykilatriði Á þessu ári kannaði MMR hvaða gæludýr væru algengust á íslenskum heimilium og reyndust það vera hundar .
Hundur er þó án efa það gæludýr sem er hvað mesta skuldbindingin þegar kemur að því að fá sér gæludýr því ekki aðeins þarf að huga að því að fara með hann út á hverjum degi heldur þarf líka að ala hann rétt upp , jafnvel fara á hvolpanámskeið , til að hundurinn og eigandinn geti lifað sem bestu lífi næstu árin þar sem rétt uppeldi er stórt atriði í vellíðan hundsins .
Ekkert barn ætti því í raun að vera yfirumsjónarmaður dýrsins nema orðið vel stálpað en vissulega er nauðsynlegt að öll fjölskyldan sé samtaka og því þarf barnið líka að læra vel rétt umgengnisatriði og jafnvel fara á námskeið .
Hundar eru miklir gleðigjafar og ástæða fyrir því að þeir eru svo vinsælt gæludýr hérlendis .
Gott gæludýr fyrir byrjendur Fyrir önnum kafnar fjölskyldur eru fiskar líklega eitt ákjósanlegasta gæludýrið og eru síður en svo leiðinlegir þótt fjölskyldan njóti ekki beinnar snertingar við þá .
Þó má geta þess að til eru tegundir sem hægt er að ná meira sambandi við en aðrar og jafnvel kenna brögð .
Fyrir barnafjölskyldur sem hafa aldrei haldið gæludýr áður er mjög sniðugt að byrja á því að eiga fisk eða fiska þar sem barnið tekur sín fyrstu skref í því hvernig á að hugsa um aðra lifandi veru á ábyrgan hátt en fær ekki of stórt verkefni því tiltölulega auðvelt er að gefa fiskum og hreinsa búrið þeirra .
Það er þekkt staðreynd að það að hugsa um fiska hefur róandi áhrif svo að ef það er mikið stress í umhverfi fjölskyldunnar gæti það verið ein leiðin til að ná fram afslappaðra andrúmslofti heima við .
Mikilvægt er að fá góðar ráðleggingar um aðbúnað fiskanna , hversu stórir þeir verða og annað og þá er betra að byrja með fáa fiska til að verkefnið verði ekki of erfitt .
Alltaf má bæta við fiskum síðar .
