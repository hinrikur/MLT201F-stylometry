Hallormsstaðaskóli í Fljótsdal var lagður niður að síðasta skólaári loknu eins og fram hefur komið og börn úr dalnum ganga nú í skóla á Egilsstöðum .
Margir sjá eftir skólanum , en þróun af ýmsu tagi , m.a. sú að mjög fámennir skólar leggist af , verður vart stöðvuð .
Skúli Björn Gunnarsson , forstöðumaður Gunnarsstofnunar á Skriðuklaustri , býr steinsnar frá gamla skólahúsinu og þar námu dætur hans .
" Það voru óneitanlega mikil forréttindi að geta sent börnin sín eftir 500 metra löngum göngustíg í skólann á meðan önnur börn sitja allt að 40 mínútur í skólabíl , " segir Skúli .
Hann nefnir að margir vinir og kunningjar hafi lokið grunnskólanámi í skólanum og sagt sögur af ævintýrum æskunnar í skóginum .
" Skóli er ekki bara hús og það er þess vegna sem lokanir skóla eru einhverjar erfiðustu ákvarðanir sem teknar eru og valda oft úlfúð og biturð .
Skólar eru nefnilega fyrst og fremst samfélög sem samanstanda af nemendum , kennurum , öðru starfsfólki , foreldrum og nágrönnum .
Þar sem slíkt samfélag var byggt upp í dreifbýli hér á árum áður varð það fljótt að hjarta sveitanna , staðurinn þar sem íbúarnir hittust , börnin menntuðust og ekki síst staður með atvinnutækifærum sem hleyptu nýju blóði í nærsamfélagið með ungum , menntuðum kennurum frá öðrum landshlutum .
" Skólinn var starfræktur í hálfa öld .
" Það er langur tími og síðustu fimmtíu ár hafa orðið ótrúleg umskipti á íslensku samfélagi og þjóðfélagið gengið gegnum efnahagsbreytingar og tækniþróun sem engan óraði fyrir .
Allir þeir nemendur sem notið hafa kennslu í skólanum í skóginum hafa upplifað þær breytingar og þá byggðaþróun sem gerði það að verkum að skólinn var lagður niður .
" Skúli spyr : En er þessi þróun slæm ? " Já , það finnst okkur auðvitað sem höfum upplifað öflugt skólastarf með 60-70 nemendum og nýsköpun í menntamálum sem eftir var tekið á öllu landinu .
En þróun er í vissum skilningi óumflýjanlegar breytingar .
Þróun stafar sjaldnast af einhverju sem auðvelt er að ráða við og stýra og yfirleitt ógerningur að snúa þróun við .
Ég hlustaði einu sinni á erindi hjá góðum manni sem opnaði augu mín og annarra fyrir því að það þýðir sjaldnast að vinna gegn þróun og miklu farsælla er að vinna með þróuninni en reyna að halda henni í farvegi þannig að breytingarnar flæði ekki yfir bakka sína og valdi meira tjóni en ella .
" Þess vegna segir Skúli að þróunin sé ekki öll svo slæm .
" Þróunin hefur fært okkur betri vegi og betri farartæki .
Sú þróun hefur það í för með sér að fólk inn til dala sækir vinnu í Egilsstaði eða jafnvel niður á firði og kaupstaðarferðir eru ekki lengur vikulega eða hálfsmánaðarlega .
Heimavistir eru aflagðar og skólabörn geta sofið heima og hitt foreldra sína daglega .
Og framboðið í íþróttastarfi og tómstundum fyrir börn og unglinga hefur tekið stakkaskiptum frá því þegar menn komu saman eftir heyannadag og spörkuðu í bolta á missléttum túnum .
" Hluti umræddrar þróunar er hnignun sveitanna , segir Skúli ; " hækkun meðalaldurs í dreifbýli og lítil nýliðun .
Það gerist þrátt fyrir tæknibyltingar í búskap , ljósastaura , ljósleiðara og malbikaðar heimreiðar .
Ekki bara hér heldur annars staðar á Íslandi og víðast hvar í heiminum .
Hvað veldur er erfitt að greina .
En í dag er sjóndeildarhringur barnanna okkar svo miklu víðari en foreldranna á sama aldri .
Heimurinn allur stendur þeim opinn með öll sín tækifæri en ekki bara sveitin heima , heiðin og skógurinn .
" 