Sex árum eftir að Nazanin Askari var hrakin frá heimalandi sínu , Íran , vegna pólitískra skoðana sinna stendur hún á íslensku leiksviði og rekur sögu sína .
Hún viðurkennir að það hafi verið sársaukafullt að líta yfir farinn veg en nauðsynlegt fyrir allar þær konur sem búa við kúgun og hafa enga rödd , í Íran og hvarvetna .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Fundum okkar Nazanin Askari ber saman á kaffihúsi í miðborginni .
Eftir að við höfum pantað okkur hressingu stingur hún upp á því að við setjumst út .
Sól skín sannarlega í heiði en þekkjandi íslenska haustið bendi ég á að það geti samt verið svolítið svalt að sitja úti , sérstaklega fyrir manneskju sam fædd er og uppalin í Íran .
" Svalt ? " spyr Nazanin undrandi .
" Ekki fyrir mig .
Ég er orðinn svo mikill Íslendingur .
" Hún hlær .
Tilefni viðtalsins er sýningin Nazanin sem frumsýnd var í Tjarnarbíói í gær eftir að hafa verið forsýnd á leiklistarhátíðinni Lókal í síðasta mánuði .
Um er að ræða sambland af leiksýningu og fyrirlestri sem Nazanin er sjálf höfundur að ásamt Mörtu Nordal sem jafnframt leikstýrir .
Í sýningunni segir þessi 27 ára gamla íranska kona sögu sína en hún flúði heimalandið vegna pólitískra skoðana sinna í kjölfar forsetakosninganna árið 2009 og endaði eftir nokkra hrakninga á Íslandi .
" Þetta er nútímaleikhús , þar sem frásögn mín er fléttuð saman við myndband , sem Helena Stefánsdóttir hannar , til að gera efnið skiljanlegra og áhrifameira fyrir áhorfendur , " útskýrir Nazanin .
" Ég er ekki að leika , enda er ég ekki leikkona , heldur segja frá .
Ég er vön að halda fyrirlestra , fyrir Amnesty International og fleiri samtök , um mannréttindi og fleira í Íran , þannig að þetta er í sjálfu sér rökrétt framhald á því sem ég hef verið að gera .
" Alls ekki sjálfgefið Hugmyndin kom frá Mörtu Nordal sem langaði upphaflega að gera sýningu um innflytjendur .
Sú hugmynd varð að sýningu um flóttakonu .
" Ég hef verið að vinna sem sjálfboðaliði hjá Rauða krossinum frá því ég kom til Íslands og Atli [ Viðar Thorstensen ] verkefnisstjóri benti Mörtu á mig .
Við náðum strax vel saman og ég ákvað að láta slag standa .
" Það var alls ekki sjálfgefið .
" Sú var tíðin að mig langaði að gleyma öllu um fortíð mína .
Minningarnar voru einfaldlega of sársaukafullar .
Það var því ekki auðvelt að rifja þetta allt upp aftur .
Til að byrja með var þetta mjög erfitt en með góðum stuðningi frá vinum mínum varð það auðveldara .
Ég fór á flug .
Marta tók viðtöl við mig og vann upp úr þeim og ég skrifaði sitthvað sjálf .
Síðan blönduðum við þessu saman .
Ætli við höfum ekki umskrifað handritið þúsund sinnum .
" Hún hlær .
Nazanin segir viðbrögð hafa komið sér þægilega á óvart .
" Þú ert bara eins og atvinnuleikkona , átt greinilega heima á sviði , " sagði fólk við hana og bætti við að hún hefði greinilega mikla trú á sjálfri sér .
" Það er alveg rétt , ég hef óbilandi trú á sjálfri mér og er laus við alla feimni .
Það er líka gaman að heyra að fólki finnist ég eiga heima á sviði .
Það er jákvætt enda bý ég að boðskap sem mikilvægt er að dreifa sem víðast og í því sambandi er leikhúsið auðvitað prýðilegt tæki .
Mér ber að standa á sviði , málstaðarins vegna .
Gleymum því heldur ekki að ég reyndi alla þessa hluti á eigin skinni .
Það var mun erfiðara en að standa á sviði og tala um þá .
" Næstu sýningar á Nazanin í Tjarnarbíói eru í kvöld , laugardag , og miðvikudagskvöldið 7. október .
Byltingin breytti miklu Spurð hvers vegna hún hafi yfirgefið Íran bítur Nazanin aðeins í vörina .
" Sjáðu til , sýningin fjallar um það og fólk þarf að hafa einhverja ástæðu til að sjá hana .
Þess vegna get ég ekki farið út í smáatriði í svona viðtali .
Þetta eru þó stóru línurnar : Þangað til fyrir 36 árum var Íran keisaraveldi en eftir byltinguna er landið íslamskt ríki .
Margt breyttist við það og þjóðin er hvergi nærri eins frjáls í dag og hún var fyrir byltinguna .
Allt snýst þetta um viðhorf og ég var svo lánsöm að alast upp hjá frjálslyndum foreldrum .
Faðir minn er blaðamaður og móðir mín kennari og þau kenndu mér að hugsa en ekki fylgja bara straumnum .
Pólitík var mikið rædd á mínu æskuheimili og ég hvött til að hafa skoðun .
" Nazanin misbauð margt í samfélaginu , ekki síst staða kvenna , og hóf ung að beita sér fyrir umbótum .
Hún er róttæk að upplagi og fór snemma að taka þátt í mótmælum .
" Þetta kemur frá hjartanu , ég þoli ekki að sjá kúgaða konu og áskil mér rétt til að hjálpa henni .
Alltént reyna mitt besta til þess .
Konur eiga ekki að sætta sig við það að vera kúgaðar .
Þess vegna hvatti ég konur í Íran til að nýta kosningarétt sinn og koma út af heimilunum .
Taka þátt .
Hvernig getur það verið glæpur ? " Nazanin segir undirtektir almennt hafa verið góðar .
Íranskar konur séu sterkar að upplagi og komi með tímanum til með að sækja rétt sinn .
" Íranskar konur voru einu sinni frjálsar og auðvitað vilja þær endurheimta frelsið .
Þetta er spurning um samstöðu .
Margt smátt gerir eitt stórt .
Ég er ein rödd , nái ég til tíu kvenna , ná þær vonandi til hundrað og þær aftur til þúsund .
Og þannig koll af kolli .
" Nazanin nam enskar bókmenntir í háskóla í Íran og því meira sem hún las , þeim mun betur áttaði hún sig á hinu stóra samhengi hlutanna .
" Allt bar að sama brunni , staða kvenna í Íran er ekki boðleg .
Við pabbi rökræddum þetta fram og til baka og vorum ekki alltaf sammála .
Hann bar þó alltaf virðingu fyrir mínu sjónarmiði .
Mikið sakna ég þessara rökræðna .
" Hún þagnar .
Hefur stuðning foreldra sinna Í ljós kemur að faðir hennar er heldur enginn engill í augum stjórnvalda í Íran , því þegar Nazanin var fimmtán ára var hann sendur í útlegð frá höfuðborginni Teheran til lítillar borgar í suðurhluta landsins .
" Það var erfitt fyrir ungling að fara þangað , enda lítið við að vera , auk þess sem ég var ekki orðin nógu gömul til að skilja hvað var raunverulega á seyði .
Gagnrýndi pabba bara fyrir að skilja mig og bróður minn frá vinum okkar heima í Teheran .
" Foreldrar hennar eru ennþá í Íran , eins bróðir hennar .
Spurð hvort þau hafi orðið fyrir ónotum vegna útlegðar hennar segir hún fjölskylduna hafa verið yfirheyrða til að byrja með en það hafi lagast .
" Stjórnvöld vita hvar ég er og gera líklega ekki ráð fyrir að ég geti gert þeim mikinn miska héðan frá Íslandi .
" Hún segir foreldra sína aldrei hafa íhugað að yfirgefa Íran .
Þau unni landi sínu og þjóð .
Bróðir hennar hefur ekki gefið sig að stjórnmálum .
" Foreldrar mínir hafa alltaf stutt mig með ráðum og dáð og höfðu frumkvæði að því að senda mig úr landi þegar ég átti fangelsisdóm yfir höfði mér vegna skoðana minna .
Þau vilja mér bara það besta .
" Eftir að hún flúði land var Nazanin á hrakhólum í Tyrklandi , Grikklandi og víðar .
Það var erfiður tími .
" Ég var ósátt við orðinn hlut , saknaði fjölskyldu minnar og vina og missti satt best að segja fótanna í lífinu um stund .
Var bæði ringluð og sjokkeruð og fór að hegða mér eins og allt önnur manneskja .
Byrjaði til dæmis að drekka óhóflega .
Það er ekki vel séð í ríkjum múslima .
Fljótlega eftir að ég kom til Íslands fann ég gleðina á ný .
Endurheimti líf mitt .
Núna skil ég betur hvers virði lífið er .
Ég er eins og manneskja sem vaknað hefur úr dauðadái eða losnað undan sterkri heróínfíkn .
" Beðin um að setja upp slæðuna Nazanin bjó um tíma með fleiri flóttamönnum í Tyrklandi , meðal annars frá Sýrlandi , og hegðun hennar fór fyrir brjóstið á mörgum , ekki síst konunum .
" Ég neitaði að bera slæðu og sumum konunum fannst það mjög óþægilegt .
Báðu mig um að setja hana upp , þar sem eiginmenn þeirra væru á staðnum .
Segið þeim bara að horfa ekki á mig ! sagði ég bara á móti .
Ég er frjáls kona og geri það sem ég vil ! Þetta áttu þær vont með að skilja .
" Faðir Nazanin er múslimi og sjálf er hún fædd inn í þá trú .
" Reiði mín hefur að miklu leyti beinst að trúnni , íslam .
Lengi var ég sannfærð um að hún væri skúrkurinn .
Meinið .
Allt slæmt stafaði af íslam .
Ég meina , íslam rændi þjóð mína frelsinu – fyrir byltingu höfðum við allt , núna höfum við ekkert .
Íslam hefur sent Íran langt aftur í aldir .
Ég tók þessa reiði oft út á pabba , skildi ekki hvers vegna hann gat játað slíka trú .
Hann tók árásum mínum alltaf með jafnaðargeði og hvatti mig til að skoða málið í stærra samhengi , öll trúarbrögð hefðu sína kosti og galla .
Ég sá það ekki þá en með tímanum hef ég áttað mig á því að faðir minn hefur á réttu að standa , sérstaklega eftir að ég kom til Íslands .
Núna veit ég betur , vandamálið er ekki íslam , heldur stjórnvöld í Íran .
Landinu er stjórnað af vondum mönnum sem skáka í skjóli trúarbragða .
Illska þeirra hefur ekkert með íslam að gera .
Skilaboðin eru einföld : Blandið aldrei íslam saman við pólitík ! Það á raunar við um kristni líka , öfgafólk í þeirri trú getur líka verið hættulegt , komist það til valda .
" Völd kvenna áþreifanleg Spurð hvers vegna hún hafi komið til Íslands vísar Nazanin aftur í sýninguna , ekki megi ljóstra of miklu upp .
Hún ber Íslandi og Íslendingum þó vel söguna .
Fá lönd í heiminum séu komin lengra á braut frelsis og umburðarlyndis .
Nefnir hún kvenréttindi og réttindi samkynhneigðra sérstaklega í því sambandi .
" Ef ég á að vera alveg hreinskilin vissi ég ekki að til væri svona umburðarlynt land .
Hver hefur ekki heyrt slagorðin : " Konur eru valdamiklar ! " og " Að baki hverjum farsælum karli stendur kona ! " Á Íslandi eru þetta ekki slagorð , heldur veruleiki .
Hægt er að þreifa á völdum kvenna .
Mér líður afskaplega vel hérna og finnst ég vera heppin .
Ég gæti varla verið öruggari .
Það hlýtur einhver mjög jákvæð og sterk orka að hafa leitt mig hingað .
Kannski er Guð til eftir allt saman ? Íslendingar eru upp til hópa hlýtt og duglegt fólk en svolítið lokaðir .
Þeir hleypa manni ekki svo auðveldlega inn .
" Hún brosir .
Hún sér framtíðina á Íslandi .
" Ég var með annan fótinn í Noregi í fyrra og um tíma stóð til að ég flytti alfarið þangað , til kærastans míns .
Hann er líka frá Íran og í sömu stöðu og ég .
Nú höfum við hins vegar slitið sambandinu og ég á ekki von á öðru en að verða hér áfram .
Ég er byrjuð að læra íslensku og stefni að því að sækja um ríkisborgararétt hér .
Eins og staðan er núna þá er ég landlaus og því fylgja mikil óþægindi , ekki síst á ferðalögum .
Þá hefur sýningin og samstarfið við Mörtu verið mikil hvatning og hver veit nema fleiri tækifæri komi í kjölfarið .
Ísland er gott land fyrir félagslegan aktífista .
" Nazanin kveðst hafa lært mikið um mannréttindi og baráttuna fyrir þeim af fyrrverandi kærasta sínum sem eigi djúpar pólitískar rætur í Íran .
" Hann hefur setið inni og verið írönskum stjórnvöldum óþægur ljár í þúfu .
Stutt er síðan þau tóku bæði móður hans og föður af lífi .
" Rödd hinna raddlausu Enda þótt Nazarin sé fjarri heimahögum er baráttunni hvergi nærri lokið .
" Mér ber að vera rödd fyrir allar konurnar sem hafa enga rödd .
Og baráttan snýst vitaskuld ekki bara um konur , ég hef til dæmis nýlega hrint af stokkunum verkefni með vinum mínum sem snýst um að fá samviskufanga í Íran leysta úr haldi .
Á tímabili varð ég svolítið þreytt á ástandinu í Íran en því verra sem það verður þeim mun brýnni er þörfin að láta í sér heyra .
" Nazanin kemst við þegar hún er spurð hvort hún sjái fyrir sér að hún geti snúið heim til Íran í framtíðinni .
" Öll skref sem ég tek miða í þá átt , " segir hún eftir stutta þögn .
" Ég ann landi mínu og þjóð og þar eru fjölskylda mín og vinir .
Auðvitað þrái ég að sjá allt þetta aftur .
En til þess að það megi verða þarf að skipta um stjórnarfar .
" Spurð hvort það sé raunhæfur draumur svarar Azanin að bragði : " Bjartsýni er mér í blóð borin og ég mun aldrei gefa upp vonina ! " Hún hefur hvorki séð foreldra sína né bróður síðan hún yfirgaf Íran en er í ágætu sambandi við þau , símleiðis og á Skype enda þótt netsamband geti verið stopult .
" Það er heldur langt á milli okkar núna , ætli ég þurfi ekki að flytja til lands sem er nær til að eiga raunhæfa möguleika á að hitta þau aftur .
" Hörmulegt ástand í Sýrlandi Nazanin hefur að sjálfsögðu fylgst með hildarleiknum í Sýrlandi síðustu misserin og gagnrýnir aðkomu stjórnvalda í Íran .
" Íran er eini öruggi staðurinn á þessu svæði í augnablikinu .
Landið er ríkt og notar þann auð einkum og sér í lagi í stríðsbrölt í Mið-Austurlöndum .
Því miður .
Stjórnvöld í Íran hafa stutt Palestínu í stríðinu við Ísrael og líka Bashar al-Assad og stjórnarherinn í Sýrlandi .
Og hver veit nema þau styðji ISIS ? Ég hef aldrei stúderað stjórnmál sérstaklega en lít eigi að síður á mig sem stjórnmálamann .
Það að eiga við stjórnvöld í Íran gerir þig að stjórnmálamanni .
Vestræn ríki eru logandi hrædd við ISIS og þess vegna aðhafast þau ekkert gegn Bashar al-Assad og ógnarstjórn hans .
Verði honum velt úr sessi tekur ISIS nefnilega við og enginn þorir að hugsa þá hugsun til enda .
Þetta er hörmulegt ástand fyrir sýrlensku þjóðina og hún á alla mína samúð .
Að mínu viti hefðu Vesturlönd þurft að bregðast mun fyrr við ástandinu í Sýrlandi .
Bashar al-Assad er hræðilegur einræðisherra .
Ég hata hann .
Alþjóðasamfélagið þarf að stíga inn í þessa atburðarás og höggva á hnútinn .
" Fræða þarf flóttamenn Flóttamannavandinn vegna ástandsins í Mið-Austurlöndum hefur ekki farið fram hjá nokkrum manni og nú íhuga íslensk stjórnvöld að taka á móti flóttamönnum frá Sýrlandi .
" Íslensk stjórnvöld eru að gera þetta í nafni mannréttinda .
Það er vel .
Að ýmsu er þó að hyggja .
Flóttamenn eru jafn misjafnir og þeir eru margir .
Þeir eru ekki allir menntaðir og illa upplýstir flóttamenn geta verið meinsemd í samfélaginu .
Þetta þurfa íslensk stjórnvöld að hafa í huga .
Gera þarf þá kröfu til flóttamannanna að þeir læri að skilja og virða menningu þjóðarinnar sem tekur við þeim , þar með talin trúarbrögð .
Til þess að tryggja þetta þurfa íslensk stjórnvöld að koma upp kerfi sem allir flóttamenn sem hingað koma eru skyldugir að fara í gegnum .
Það er að segja , menntum þá fyrst , hleypum þeim síðan út í samfélagið .
Þannig má komast hjá árekstrum í framtíðinni , eins og Norðmenn eru að glíma við núna .
Ef öfgamúslímum er hleypt inn í landið án athugasemda eða viðeigandi ráðstafana gæti Ísland orðið annað Íran .
Hver kærir sig um það ? " 