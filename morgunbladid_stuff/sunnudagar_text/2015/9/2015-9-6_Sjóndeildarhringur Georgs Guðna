Heimildarmyndin Sjóndeildarhringur hefur verið valin til þátttöku í Toronto International Film Festival , TIFF , en hátíðin fer fram dagana 10. til 20. september .
Bergur Bernburg fer með leikstjórn myndarinnar ásamt Friðriki Þór Friðrikssyni og segir Bergur það bæði mikinn heiður og ánægjulegt að myndin skuli hafa verið valin á hátíðina .
" Að sjálfsögðu erum við hæstánægðir með að myndin skuli komast á þessa hátíð og vonum að það verði til þess að hún fái enn meiri athyggli , " segir Bergur en í myndinni kynna þeir áhorfandann fyrir list og lífi Georgs Guðna Haukssonar , listamanns , sem var bráðkvaddur árið 2011 aðeins fimmtugur að aldri .
Þegar engum liggur á Bergur segir samband sitt við Georg Guðna hafa verið einstakt og hann heillaðist strax af honum .
Það var frásagnarlist hans og viðhorf sem fönguðu athygli Bergs .
" Ég kynntist Guðna 1991 og heillaðist strax af þessari heilsteyptu , skýru , jákvæðu og opnu manneskju sem hann var .
Það lá alltaf í loftinu að hann vissi hvert hann var að fara og maður hreifst einhvernveginn alltaf með .
Ég heillaðist af hans viðveru og frásagnarkunnáttu , ekki endilega vegna þess hvaða sögu hann hafði í frammi hverju sinni , heldur vegna hæfni hans í að halda frásögn á lofti , að halda manni við efnið og leiða mann áfram .
Þegar maður svo horfði á þessi djúpu , dimmu málverk sem föðmuðu mann og drógu mann til sín , sameinaðist þetta allt í einhverju magísku augnabliki og symbiosu , sem maður lifði á í langan tíma .
Þetta endurpeglast líka í viðhorfi hans til verka .
Fyrir honum snerist þetta ekki allt um hvað maður gerði , heldur meira hvernig , og viðhorfi manns til verkefnisins .
Fyrir utan það að vera einstakur listamaður , gerði þetta allt það að verkum að áhugi kviknaði flótlega á að vinna með kvikmyndina sem miðil gagnvart honum og hans verkum .
" Ekkert var fastmótað og segir Bergur að ýmislegt hafi verið rætt og mörgum steinum verið velt .
" Árið 2010 ræddum við kollegi minn , Bill Rathje , og ég þá hugmynd við Guðna , að gera mynd um hann .
Við höfðum áður unnið verkefni með honum , m.a. í Santa Monica og á Listasafni Íslands .
Það var alltaf áhugavert , og yfirleitt þróuðust hlutir meira og í óvæntari áttir en mann hafði órað fyrir .
Ýmislegt var rætt milli okkar varðandi myndina , fram og tilbaka og mörgum steinum velt – og tíminn leið .
Engum lá á .
" Óvænt áfall – Georg Guðni kveður Skyndilegt fráfall Georgs Guðna árið 2011 breytti öllu .
Tíminn sem Bergur hélt að væri fyrir hendi var liðinn .
Kvikmynd um Georg Guðna og verk hans virtist ekki ætla að verða að veruleika , af augljósum ástæðum .
Hugmynd um kvikmynd um hann skaut þó aftur upp kollinum .
" Það leið eitt ár frá því að hann féll fra þar til að hugmyndin um myndina kom aftur uppá yfirborðið .
Forsendur höfðu augljóslega breyst , en við sáum nýja nálgun á verkefnið .
Magnús Árni Skúlason , sem við höfum átt í samstarfi við í langan tíma , tengdi okkur við Friðrik Þór Friðrikson og þannig byrjaði verkefnið að taka nýja mynd með breyttum forsendum .
" Þrátt fyrir að verkefnið hafi tekið á sig allt aðra mynd en upphaflega var ætlað segir Bergur að menn læri einfaldlega að vinna með það sem í boði er .
" Þetta er í raun ekkert spurning um hvort eitt sé auðveldara eða erfiðara en annað .
Maður lærir að vinna með það sem er í boði , í þessu tilfelli er takmörkunin það efni sem til var með Guðna .
Við sáum fljótlega á hvaða hátt við myndum nálgast verkefnið , og þegar Kvikmyndamiðstöð Íslands veitti myndinni brautargengi , byrjuðum við .
Áskorunin lá í því hvernig við gátum bætt við frásögnina í myndum , í hans frásögn , án þess að taka það í afgerandi eða ranga átt .
Hvernig er t.d. hægt að taka myndir af engu ? " Hvað hefði Georg Guðni gert ? " Það hefur verið haft að leiðarljósi að vinna myndina i anda Georgs Guðna .
Hann var í eðli sínu afar hógvær maður og var lítið fyrir prjál og þesskyns fjaðurskúfa .
Það má segja að í hvert skipti sem spurningar hafa vaknað um útfærslu og efnistök við framleðslu myndarinnar , hafi svarið ávallt legið í ; Hvaða viðhorf hefði Georg Guðni haft gagnvart þessu ? " segir Bergur , og þar með hafi það oft rakið sig sjálft .
Myndin er ekki dæmigerð Hollywood-mynd og alls engin minningargrein um góðan vin leikstjórans .
Sjálfur lýsir Bergur myndinni eins og verki eftir Georg Guðna þar sem byrjunarreitur og endalok eru óljós .
" Strúktúrinn á myndinni er flatur eða linear .
þ.e.a.s. hún er ekki byggð upp á klassísku Hollywood-frásagnarmódeli , heldur má segja að áhorfandinn geti í raun byrjað að horfa á myndina hvenær sem er .
Á þann hátt endurspeglar hún verk Guðna þar sem maður ferðast um í lögum og hugmyndum um skynjun og veruleika , þar sem hugtök eins og " byrjunarreitur " og " endalok " eru afar óljós .
" Náttúran talar til áhorfandans Myndin skilur eftir sig mjög sterka mynd af náttúrunni , bæði í gegnum verk Georgs Guðna og einnig í notkun leikstjóranna og framsetningu þeirra .
Því vaknar sú spurning hvort ekki hafi verið erfitt að finna réttu augnablikin til að fanga náttúruna til samræmis verkum Guðna ? " Þetta er allt mjög afstætt , hér er ekkert " rétt " eða " rangt " .
Við viljum ekki með okkar náttúrumyndum segja við áhorfandann : " Þetta er það sem Georg Guðni var að mála " , heldur viljum við með þeim örva áhorfandann til að gefa sjálfum sér rými til að taka verk Guðna til sín og umfram allt gefa sér tíma til þess .
Þetta er ekki spurning um landslag , heldur hughrif .
Guðni hefur sjálfur sagt að þetta stórfenglega á náttúrunni hafi aldrei heillað hann , heldur frekar það sem er þar á milli .
Jafnvel það sem þú sérð þegar þú ert að stara út um gluggan , án þess að fókusera á neitt sérstakt , í raun það sem " ekkert " er .
Svo verður hver og einn að dæma um hvernig það hafi tekist hjá okkur við gerð myndarinnar .
" Allt eru þetta spurningar um það hvernig hver og einn upplifir hugmyndir sem þessar , að sögn Bergs .
" Veður , birta og í raun allar ytri aðstæður eru afgerandi í slíkum myndatökum .
Ég er sannfærður um að ef við hefðum farið degi seinna eða fyrr í hverja og eina tökusession , hefði myndin orðið allt öðruvísi .
Það þykir mér sem kvikmyndagerðarmanni afar áhugavert .
" 