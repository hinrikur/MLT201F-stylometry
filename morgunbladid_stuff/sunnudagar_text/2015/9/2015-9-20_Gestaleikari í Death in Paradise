Heiða Rún Sigurðardóttir , eða Heida Reed eins og hún kallast í Bretlandi , kemur fram sem gestaleikari í fimmtu seríu hinnar geysivinsælu bresku sjónvarpsþáttaraðar Death in Paradise .
Frá þessu er greint í fréttamiðlum í Bretlandi og vestanhafs svo sem í Huffington Post en aðrir gestaleikarar í nýjustu þáttaröðinni eru meðal annarra Paul Nicholls úr sjónvarpsþáttunum The C Word , Emma Catherine Rigby úr sjónvarpsþáttunum Hollyoaks og Charlotte Hope úr Game of Thrones .
Death in Paradise hefur í fjögur ár verið ein vinsælasta sjónvarpsþáttaröð BBC-sjónvarpsstöðvarinnar og hlotið mikið lof gagnrýnenda .
Þættirnir , sem teknir eru upp á frönsk-karabísku eyjunni Guadeloupe , eru blanda af drama , spennu og fyndni .
Þættirnir verða teknir til sýningar í byrjun árs 2016 .
Sýningar hófust á Poldark síðasta sunnudag en sem kunnugt er hefur Heiða Rún gert nokkurra ára samning um að leika í þáttunum , sem notið hafa mikilla vinsælda í Bretlandi .
