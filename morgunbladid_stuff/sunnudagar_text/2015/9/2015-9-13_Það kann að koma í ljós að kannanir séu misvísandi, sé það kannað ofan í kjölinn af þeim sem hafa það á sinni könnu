Skoðanakannanir minna um margt á veðurfréttir og veðurspár en sumt er ólíkt .
Veðurspámaður horfir til allra nýjustu upplýsinga , til að mynda um loftþrýsting , hæðir og lægðir , og spáir svo fáeina daga fram í tímann og kemur stundum með vangaveltur , mest til gamans , um hvað gerast kunni þegar lengra líður frá .
Önnur Ella Skoðanakönnun um styrk flokka á tilteknum degi byggir á svörum fengnum t.d. á fjórum nýliðnum vikum .
Viðkomandi er þá spurður hvað hann myndi kjósa ef kosið væri núna .
Svarandinn veit vel að mun minni ábyrgð fylgir afstöðunni nú en á kjördag .
Hann getur t.d. óhræddur sent " þeim " skilaboð .
Í umræðum sem fylgja þegar könnunin er birt lýsa forystumenn áhyggjum sínum eða gleði yfir því hvað kunni að gerast í stjórnmálum verði kjósendur sama sinnis eftir 18 mánuði og þeir voru síðustu fjórar vikurnar .
Vera má að fræðingar hafi athugað hvernig kosningaúrslit stemma að jafnaði við 18 mánaða gamlar kannanir eða svo .
Hitt er hins vegar margrannsakað af ýmsum hverju hefur skeikað á milli kannana sem gerðar eru örfáum dögum fyrir kosningar og úrslitanna .
Það er oftast furðu lítið .
Menn gætu næstum sparað sér kosningarnar .
Mest á móti flokknum sem er ekki til Á Íslandi hefur sá kyndugi kækur verið uppi að fjalla um " fjórflokkinn " svokallaða sem þaulsetið böl bundið við Ísland .
Látið er eins og þetta tal og ónot beinist að stjórnmálaöflum sem hafi komið ástandinu á og viðhaldið því í vondum tilgangi .
En í rauninni er verið að veitast að háttvirtum kjósendum að fornu og nýju .
Því að ekkert hefur vantað upp á það að boðið hafi verið upp á fjölmarga aðra kosti og þá ekki síst á vinstri kanti stjórnmálanna .
Þar hafa iðulega þrautreyndir menn farið fyrir .
Fjölmargir aðrir hafa boðið almenningi þjónustu sína og iðulega talað í aðdraganda kosninga eins og þeir hafi sérstakt umboð frá þjóðinni .
Sumir þjóðskörunganna hafa svo rétt marið það að fá 2,5% atkvæðanna og engan mann kjörinn og fengið frá almenningi fúlgur fjár , skattfrjálsar í fjögur ár .
Hvað um það fé verður veit nú enginn , vandi er um slíkt að spá .
Í Bretlandi er þessu þveröfugt farið .
Þar geta allir boðið sig fram til þings , uppfylli þeir almenn skilyrði .
En sérhverjum frambjóðanda er gert að leggja fram tryggingu fyrir hluta þeirra útgjalda sem ríki eða sveitarfélag hafa af framboðsbröltinu .
Nái frambjóðandi lágmarksfylgi , þótt hann fái ekki kosningu , fær hann tryggingarféð sitt endurgreitt , ella heldur hið opinbera því upp í kostnað .
Í hinum Norðurlandaríkjunum hefur svipaður fjöldi flokka verið í " fjórflokknum " og hér , en seinustu árin hafa komið til flokkar sem margir fréttamenn stimpla " öfgahægri " menn , ( þótt sósíalistar vinstra megin krata fái aldrei viðhengið vinstriöfgamenn ) .
Í Bandaríkjunum hafa aðeins tveir flokkar verið í " fjórflokknum " þar í tæpar tvær aldir og þó aldrei verið gefið í skyn að það stafi af samsæri eins og á Íslandi .
Í Bretlandi eru aðallega tveir flokkar , en stundum þrír , í " fjórflokknum " .
Í Frakklandi eru einnig aðeins tveir í " fjórflokknum " og eru þeir sammála um að flokkur sem fær sífellt fleiri atkvæði og stundum fleiri en hinir sé ekki " stjórntækur " .
Það er eitt af þessum stjórnmálalegu yfirlætisorðum sem réttbornir brúka um aðra þá sem kjósendur veita brautargengi .
Munið að endurnýja Það er svo hluti af þessu þreytulega hjali um " fjórflokkinn " að láta eins og " mikil endurnýjun á þingi " sé lífsnauðsyn í hverjum kosningum .
Og hver er reynslan af því ? Til dæmis er Fréttastofu " RÚV " , þar sem minni endurnýjun fer fram en á öðrum fréttastofum , mjög umhugað um endurnýjun á þingheimi .
Í tveimur síðustu kosningum hefur orðið meiri endurnýjun á þingi en oftast áður .
Þegar fólk er nú spurt á förnum vegi kemur í ljós að vart getur nokkur maður nafngreint nema örfáa þingmenn .
Og þeim sem komast ekki hjá því að fylgjast dálítið með því sem er að gerast á þinginu þykir að risið á umræðu og raunar tilburðum þar hafi aldrei legið lægra en það gerir nú .
Ekki verður heldur séð að virðing þingsins hafi vaxið við það að þingmenn hættu að sýna vinnustað sínum þann sóma , sem áður þótt sjálfsagður , að vanda sig örlítið í klæðaburði í helgidómnum , þó án allrar tilgerðar .
Margir þeirra þingmanna sem almenningur man ekki hvað heita héldu að gallabuxur og bindisleysi væri allra þjóðarmeina bót og jafnvel þýðingarmeira en að breyta klukkunni .
Sumir virtust trúa því að líklegast hefði ekki orðið hér neitt " hrun " ef druslugangurinn í þinginu hefði brostið á fyrr en varð .
Ekki hefur enn verið gerð nein sérstök könnun um viðhorf þjóðarinnar til klæðaburðar þingmanna .
Enda er það með öllu óþarft .
Hver ætti að hafa meiningar um það hvort fólk , sem það hefur aldrei heyrt minnst á og veit ekki við hvað fæst í vinnunni , klæðir sig í larfa til að bjarga þjóðarhag eða tekur áhættuna af því að vera sæmilega til fara .
Vera má að ósanngjarnt sé að leggja dóm á kosti og galla mikillar endurnýjunar fyrr en reynsluleysið á þinginu er orðið algert .
Það markmið er sem betur fer ekki langt undan .
80 vikur langur tími Nú eru Píratar með mikið fylgi í könnunum og sú niðurstaða hefur þann kost að með öllu er óþarft að gera könnun á því í framhaldinu hvort landsmenn fylgist með störfum löggjafarsamkundu sinnar .
En hitt er þekkt að kannanir á miðju kjörtímabili hafa oft sýnt drjúgt fylgi við flokka eða samtök sem fá síðan dræmt fylgi og jafnvel mjög lítið í kosningum .
Það er líkast því að þeir kjósendur sem lenda í úrtaki spyrjenda þykist hafa nokkurt svigrúm til kæruleysis þegar langt er í kosningar .
Auðvitað liggur margt ljósar fyrir þegar þjóðin skynjar að kjörseðillinn er á leið í prentsmiðjuna .
Og þess utan getur margt gerst fram að því .
" Því að vika er langur tími í dýragarðinum , " eins og Sue Ellen kynni að hafa orðað það í Dallas .
Það má horfa til Bretlands í þessu sambandi og nefna tvo ólíka þætti til sögunnar .
Breskir spámenn könnunarfyrirtækja töldu síðustu misseri fyrir kosningar í maí síðastliðnum að öruggt væri að samstjórn Íhaldsflokks og Frjálslyndra myndi falla .
Varla datt nokkrum spámanni í hug að Íhaldsflokkurinn einn kynni að fá hreinan meirihluta á þingi .
Þótt Cameron forsætisráðherra héldi þeim möguleika opnum opinberlega og berði sér á brjóst var það aðeins viðleitni til að halda stuðningsmönnum við efnið .
Spennan í kosningunum snerist um það hvort Verkamannaflokkur Milibands næði hreinum meirihluta eða styrk til að fara fyrir minnihlutastjórn sem aðrir , t.d. Skoski þjóðarflokkurinn , verði vantrausti ( og sendi Verkamannaflokknum háan reikning fyrir ) .
Og það var einmitt ótti kjósenda í Englandi um þetta meinta " fjárkúgunarvald " Skota sem sennilega varð til þess að Cameron náði óvænt hreinum meirihluta .
Jafnvel skoðanakannanir sem gerðar voru síðustu dagana fyrir kosningar náðu ekki að mæla þá þróun .
Árans loforðin Vegna uppgangs flokks Nigels Farage ( UKIP ) , sem andsnúinn er Evrópusambandinu , lofaði Cameron þjóðaratkvæði á næsta kjörtímabili , færi hann með valdið þá .
Verkamannaflokkur Milibands var andvígur þeirri atkvæðagreiðslu .
Cameron lofaði einnig að sækjast ekki eftir endurkjöri sem leiðtogi flokksins við lok kjörtímabilsins sem hófst í maí 2015 .
Nú er því haldið fram að Cameron hafi gefið bæði þessi loforð í þeirri trú að útilokað væri að hann næði hreinum meirihluta í kosningunum .
En það gerði hann og situr uppi með loforðin .
Eftir kosningaafhroð og afsögn Milibands sem leiðtoga breytti Verkamannaflokkurinn um stefnu og styður nú þjóðaratkvæðið um ESB , þótt hann muni áfram berjast gegn úrsögn úr því .
Síðustu mánuðina hafa allar kannanir sýnt að kjósendur eru líklegir til að ákveða að Bretar verði áfram í ESB , enda næði Cameron samningum sem túlka mætti sem sigur .
Er þá átt við samning sem tryggi að Bretar haldi betur í fullveldi sitt en áður .
Innst inni vita allir að væntanlegir samningar við ESB verða hrein sýndarmennska .
Sett verður á svið fundaröð og fréttir munu berast þaðan um að hinir leiðtogararnir hafi á leynifundum , sem lekið verður frá , sagt kröfur Breta svo ósvífnar að útilokað væri að samþykkja þær .
Að loknum síðasta næturfundinum myndi Cameron þó vinna óvæntan stórsigur og koma heim með uppblásna frasa .
Félagar hans við samningaborðið í Brussel myndu dæsa og stynja opinberlega yfir uppgjöf sinni fram yfir þjóðaratkvæðið og hafa lofað að hlæja ekki upphátt fyrst á eftir .
Spennan meiri en ætlað var ? Öll er þessi atburðarás fyrirsjáanleg .
En nú hefur ný skoðanakönnun sýnt að meirihluti sé kominn fyrir því að Bretar yfirgefi ESB .
Það er ekki vegna þess að menn hafi séð í gegnum væntanlega sigursamninga Camerons .
Ástæðan er hin yfirþyrmandi heimatilbúnu flóttamannavandamál sem skella nú á löndum ESB .
Cameron lofaði að þjóðaratkvæðið færi fram ekki seinna en árið 2017 .
Hann og hans lið höfðu nýverið ákveðið að reyna að drífa kosninguna af sem fyrst og halda hana helst strax á næsta ári .
Nú er líklegt talið að snúið verði frá þeirri hernaðaráætlun og stefnt á kjördag eins seint á árinu 2017 eins og komist verði upp með .
Breska ríkisstjórnin hefur síðustu vikur beðið tvo ósigra vegna fyrirhugaðra kosninga .
Þeir eru vissulega ekki mjög mikilvægir .
Hún hafði ætlað sér að veita ríkisfé til áróðurs fyrir áframhaldandi veru í ESB .
Hún hafði jafnframt ráðgert að haga spurningunni eins og gert var í skoska þjóðaratkvæðinu .
Spurningunni myndu fylgja tveir atkvæðaferningar .
Í þann fyrri fyrir kross við Já og hinn síðari fyrir kross við Nei .
Já merkti að kjósandinn vildi Bretland áfram í ESB , en Nei að hann vildi að Bretar færu úr ESB .
Félagsvísindamenn þykjast hafa sýnt fram á að kjósendum þyki þægilegra að segja já en nei í kosningum .
Munað geti einhverjum prósentustigum .
Nú hefur óháð úrskurðarnefnd um kosningarnar hafnað báðum fyrrnefndum hugmyndum ríkisstjórnar Camerons .
Miðað við skoðanakannanir , aðrar en þá nýjustu sem nefnd var , hefðu þessi atriði varla haft úrslitaáhrif .
En það gæti munað um þau ef afstaða kjósenda er að breytast .
Vart þarf að taka fram að ein skoðanakönnun segir ekki endilega mikla sögu um það sem er að gerast .
Þriðja krafa andstæðinga veru Breta í ESB er eftirtektarverð .
Hún er sú að tryggt verði með sérstakri bindandi ákvörðun að Ríkisútvarpið BBC gæti hlutleysis í aðdraganda atkvæðagreiðslunnar .
Það er vissulega sérkennilegt , þar sem rekstur þessarar ríkisstofnunar er réttlættur með því að hún gæti hlutleysis betur en aðrir .
En fyrrnefndri kröfu er tekið sem málefnalegri kröfu í Bretlandi og hún rædd sem slík .
Ástæðan er sú að BBC hefur verið hallt undir ESB og boðskap þess .
Þess vegna þykir öðrum aðilanum nauðsynlegt og hinum eðlilegt að slík krafa komi fram og sé afgreidd .
Og það þótt BBC megi teljast , hvað þetta atriði varðar , eins og hvítskúraður engill , og raunar enn hreinni en hann væri miðað við stofnun sem okkur Íslendingum er svo kunn .
Sú gengst raunar beinlínis upp í hlutdrægni sinni , sem fer versnandi .
