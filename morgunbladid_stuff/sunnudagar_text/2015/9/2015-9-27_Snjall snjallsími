Motorola sækir í sig veðrið hér á landi eftir að Google umbylti farsímalínunni og Lenovo tók við taumunum – Google átti Motorola frá 2011 til 2014 og Lenovo upp frá því .
Eitt af því sem Google gerði á sínum tíma var að leggja áherslu á miðlungsdýra farsíma sem væri þó með fyrsta flokks búnaði og eins að símarnir væri raunverulegir snjallsímar með ýmiskonar viðbótum í hugbúnaði sem gerði þá sérdeilis handhæga í notkun .
Moto X-símarnir frá Motorola voru gott dæmi um þetta , verðið hagstætt en mikið lagt í hugbúnað , raddstýringu og tilheyrandi .
Fyrsta kynslóð af Moto X kom út fyrir rétt rúmum tveimur árum og þriðja kynslóð á dögunum .
Sú var reyndar í tveimur hlutum , Moto X Play og Moto X Style , en eins og heiti símanna ber með sér voru mismunandi áherslur í hönnun og útfærslu .
Moto X Style hef ég ekki séð á markaði hér , en Moto X Play er fáanlegur og um að gera að prófa .
Eitt sem auðveldar manni lifið til muna er að á einfaldan hátt er að hægt að lesa nánast allt af gamla símanum yfir á þann nýja .
Fyrst leggur maður símana saman til að tengja þá og lesa Google-reikningsupplýsingar á milli og svo notar maður sérstakt forrit frá Motorola sem sett er upp a símanum ( og setja þarf upp á gamla símann ) , til að lesa símtakaskár , SMS skeyti , vídeó , ljósmyndir og tónlist á milli , en símarnir tengjast með sérstöku WiFi-neti til þess arna .
Sitthvað fleira má tína til , eins og til að mynda það að hægt er að kveikja á myndavél símans með því að velta honum til og frá tvívegis , sem er óneitanlega fljótlegra en að smella á hnapp , slá inn lykilorð eða teikna mynstur og ræsa síðan myndavélina .
Líka er hægt að láta símann lesa SMS eða efni tölvupósta þegar hann skynjar að hann er í bíl á ferð , hægt er að stýra ýmsu með röddinni ( á ensku ) og svo má telja .
Mér fannst það til að mynda snjallt að þegar ég setti símann upp og Goggle sendi mér SMS með lykilorði vegna tveggja þrepa innskráningarinnar ( sem allir eiga að vera með upp sett – sjá Two Step Verification í Google-stillingum ) þá las síminn SMS-ið og ég þurfti ekki að opna það eða slá kóðann inn .
Við þetta má svo bæta við að síminn gagnast notandanum meira eftir því sem hann er meira notaður og lærir betur á eigandann .
Fleiri hugvitssamlegar lausnir eru í boði og ýmsar eiga eflaust eftir að skila sér í síma annarra framleiðenda .
Dæmi : Þó að síminn sé með fasta rafhlöðu , þ.e. ekki er hægt að opna símann til að komast að innvolsi hans , er hægt að bæta við í hann minniskorti .
Þetta sér maður þegar örsmárri skúffu fyrir SIM-kort er skotið út ( síminn notar nano SIM-kort ) .
Aftan á henni er nefnilega pláss fyrir minniskort , allt að 128 GB microSD-kort , sem smellur í skúffuna .
Snilldarlausn ! Rafhlaðan í símanum er býsna góð .
Hún spændist reyndar ansi hratt upp hjá mér fyrst eftir að ég kveikti á símanum , enda var ýmislegt sem þurfti að uppfæra og uppfæra svo aftur .
Eftir það entist hún aftur á móti afskaplega vel .
Á símanum er ómengað Android , útgáfa 5.1.1 , Lollipop , og uppfærslur koma nánast um leið og þær eru tilbúnar , til að mynda Android 6.0 sem fer í dreifingu í næstu viku .
Reyndar skilst mér að byrjað verði á Galaxy 5 og Galaxy 6 símum , en kosturinn að vera með hreint Android-upp sett er að uppfærslur skila sér mun hraðar en ella .
Kostirnir við Moto X Play eru óneitanlega nokkrir eins og ég hef rakið en hvað með galla ? Þykktin og þyngd gætu staðið í einhverjum og eins er skjárinn ekkert til að hrófa húrra fyrir ; víst er hann góður , en ekki frábær .
Síminn er líka ekki ýkja hraðvirkur og svo sakna ég þess að hann styðji ekki þráðlausa hleðslu .
Að þessu sögðu þá má ekki gleyma því að Moto X Play er á mjög fínu verði miðað við tækni og útfærslu , 16 GB sími kostar 89.900 kr. í netverslun Nýherja og sjálfsagt minna hjá símafyrirtækjunum .
Sennilega bestu kaupin á síma í þessum Stærðarflokki í dag .
Síminn er ekki vatnsheldur , en hann er vatnsvarinn , þ.e. ekki er hægt að fara með hann í sund , en það er óhætt að nota hann í roki rigningu – hann er með nano-húð og fellur að IP52 , semsé rykvarinn ( IP5 ) og varinn fyrir vatnsgusum ( IP2 ) .
Örgjörvinn 1,7 GHz Qualcomm Snapdragon , átta kjarna .
Árni Matthíasson 