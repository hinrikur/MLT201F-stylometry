Hann var bara sautján ára þegar hann var fangelsaður fyrir mótmæli og almenna pólitíska óþekkt meðan arabíska vorið stóð sem hæst .
Stjórnvöld stungu honum í steininn og nú , þremur árum seinna , hefur hann verið dæmdur til krossfestingar og dauða af sérstökum glæpadómstól í landinu .
Nái refsingin fram að ganga verður hann afhöfðaður og lík hans sýnt opinberlega , öðrum mótmælendum til varnaðar .
Alþjóðasamfélagið er í miklu uppnámi þessa dagana vegna meðferðar stjórnvalda í Sádi-Arabíu á Ali Mohammed al-Nimr og hafa Sameinuðu þjóðirnar krafist þess að hætt verði við fyrirhugaða aftöku og að réttað verði að nýju í máli unga mannsins .
Í fyrsta lagi tilgreina mannréttindasérfræðingar SÞ ungan aldur al-Nimr , hann hafi verið undir lögaldri þegar meint brot var framið , og hins vegar grun þess efnis að hann hafi ekki notið sannmælis fyrir dómi og mögulega verið þvingaður , jafnvel pyntaður , til að játa á sig sakir .
Þessu hefur al-Nimr haldið fram sjálfur .
Fyrir liggur að al-Nimr hefur dregið játningu sína til baka en því er haldið fram að hann hafi aldrei fengið að hitta lögmann og hvorki haft aðgang að penna né bréfsnifsi meðan á réttarhaldinu stóð .
Af böldnum kominn Þess má geta að faðir piltsins , Mohammed al-Nimr , hefur lengi verið stjórnvöldum í Sádi-Arabíu óþægur ljár í þúfu og bróðir föðurins , Nimr Baqr al-Nimr , bíður líka örlaga sinna á dauðadeild .
Al-Nimr eldri biðlaði einmitt til Salmans , hins nýja konungs Sáda , að þyrma lífi sonar síns í vikunni en staðfesting dómsins er í hans höndum .
SÞ segja aftökuna ganga í berhögg við " alþjóðlegar skyldur " Sádi-Arabíu .
" Alþjóðalög , sem Sádi-Arabía hefur staðfest að séu bindandi , kveða á um að dauðadómi megi aðeins framfylgja að undangengnum réttarhöldum þar sem fyllstu sanngirni hefur verið gætt .
Í ljósi þess að bornar hafa verið brigður á þetta krefjumst við þess að stjórnvöld í Sádi-Arabíu tryggi að réttað verði að nýju í máli Ali Mohammed al-Nimr og aftöku hans þegar í stað aflýst , " segir í yfirlýsingu SÞ .
Mannréttindasamtökin Reprieve hafa líka gagnrýnt Sáda harðlega .
Segja áform stjórnvalda " viðurstyggileg " .
Frakkar og Bretar andmæla en Bandaríkin þegja Frönsk og bresk stjórnvöld hafa líka blandað sér í málið .
Frakkar hafa óskað eftir því að aftökunni verði frestað , enda eru þeir í prinsippinu andvígir dauðarefsingu , og Bretar hafa lýst áhyggjum sínum .
" Okkur skilst að lagaleg nótt sé úti hjá Ali Mohammed al-Nimr og lokaáfrýjun hans hafnað .
Við munum taka málið upp þegar í stað við stjórnvöld í Sádi-Arabíu , " segir í fréttatilkynningu frá utanríkisráðuneyti Bretlands .
Bandarísk stjórnvöld hafa ekki tjáð sig opinberlega um málið og sæta fyrir vikið vaxandi gagnrýni .
Spurður um málið í vikunni neitaði talsmaður utanríkisráðuneytisins að tjá sig en fagnaði við sama tækifæri skipun fulltrúa Sáda í lykilembætti hjá mannréttindaráði Sameinuðu þjóðanna .
Sá gjörningur hefur einmitt farið fyrir brjóstið á mannréttindasamtökum enda kemur hann á sama tíma og Sádar gera sig líklega til að lífláta ungmenni sem var ósjálfráða þegar meint brot þess var framið .
Nánir bandamenn Að sögn talsmanns utanríkisráðuneytisins , Marks Toners , eru Bandaríkin og Sádi-Arabía nánir bandamenn sem ræðast reglulega við og vinna saman að margvíslegum málum .
" Við ræðum mannréttindi við Sáda og lítum svo á að þetta leiðtogahlutverk [ innan mannréttindaráðs SÞ ] gefi þeim tækifæri til að kynna sér mannréttindi í heiminum og innan eigin landamæra .
" 175 manns hafa verið líflátnir í Sádi-Arabíu undanfarið eitt ár sem þýðir að fangi fellur fyrir hendi böðuls annan hvern dag , að því er fram kemur í skýrslu Amnesty International .
102 glæpamenn voru teknir af lífi fyrstu sex mánuði ársins 2015 og tuttugu ára gamalt met er í hættu en árið 1995 voru 192 líflátnir í ríkinu .
Meðal hinna látnu eru börn undir átján ára aldri og fatlaðir .
Amnesty International , sem heldur téðum upplýsingum til haga í samvinnu við AFP-fréttastofuna , fullyrðir að aftökum hafi fjölgað hratt frá ágúst á síðasta ári og síst hafi dregið úr þeim eftir að Salman konungur tók við krúnunni í janúar síðastliðnum .
