Elínborg Sturludóttir segir að það sé ákveðinn lífsstíll að vera pílagrímur .
Felur hann í sér einfaldleika , frið , kyrrð , frelsi , æðruleysi , asaleysi og samkennd með öðru fólki .
Að fara í pílagrímagöngu er nærandi fyrir líkama og sál og sameinar hreyfingu , menningu og trú .
Nú er hægt að fara í slíka göngu á Íslandi , frá Bæ í Borgarfirði í Skálholt .
Ásdís Ásgeirsdóttir asdis@mbl.is Elínborg Sturludóttir , sóknarprestur í Stafholti í Borgarfirði , hefur sérstakan áhuga á pílagrímaferðum , bæði fyrr og nú .
" Þessi nálgun , að fara gangandi á milli helgra staða , að feta í fótspor genginna kynslóða virðist gefa nútímamanninum svo mikið .
Þegar þú ferð hægt yfir ferðu ósjálfrátt inn á við .
Þú ert að taka eitt skref í einu og þetta getur orðið einhæft , en þú ert í leiðinni að upplifa náttúruna og fegurðina og þá gerist það eins og af sjálfu sér að þú ferð inn á við .
Þú ert með einhverjar tilvistarspurningar og loks fær fólk tækifæri til að hugsa um eitthvað sem það hefur ýtt frá sér ef til vill í langan tíma , " segir hún .
Pílagrímaleið á Íslandi Félagið Pílagrímar sem Elínborg er félagi í hefur síðustu ár staðið fyrir göngu milli Bæjar í Borgarfirði og Skálholts og er gönguleiðin nú merkt þannig að fólk getur farið á eigin vegum .
Leiðin er 120 km löng og tekur sex daga og hægt er að gista í svefnpokaplássum á leiðinni .
Elínborg hefur síðustu ár verið í samstarfi við fræðimenn og presta á Norðurlöndum sem hafa áhuga á pílagrímaleiðum og starfa sem pílagrímaprestar .
" Norðmenn eru mjög framarlega á þessu sviði og hafa verið að byggja upp pílagrímaleiðina frá Osló til Niðaróss .
Þetta er samstarfsverkefni kirkjunnar , menningarmála- , lýðheilsu- og ferðamálayfirvalda í Noregi í samstarfi við og með styrk frá Evrópuráðinu .
Nú hefur Gamla pílagrímaleiðin í Noregi , Ólafsvegurinn , verið gerð að " menningarvegi " .
Þannig að það eru aðilar úr ólíkum áttum sem koma að því að merkja þessa gömlu þjóðleið til að auðvelda fólki að fara hana .
Og það er það sama sem við erum að gera hér og viljum gera , að stika gamlar þjóðleiðir sem liggja til helgistaðanna hér , Hóla og Skálholts , " segir Elínborg .
Gangan hreinsun fyrir sálina Elínborg segir að samkvæmt rannsóknum séu það aðallega þrír hópar fólks sem leita í pílagrímagöngur .
Unga fólkið sem er í ævintýraleit , fólk á miðjum aldrei sem stendur á krossgötum og þarf ef til vill að endurmeta líf sitt og svo roskið fólk sem fer til að horfa um öxl .
" Sumir vilja bara kasta frá sér því sem liðið er og taka algjörlega nýja stefnu og þetta er ákveðin hreinsun , " segir hún .
" Eldra fólkið er að gera upp líf sitt , líta til baka og fara yfir lífsgönguna og sættast við það sem var erfitt og fyrirgefa það sem var gert á hans hlut , fyrirgefa sjálfu sér og hugsa um allt lífshlaupið sitt .
Allt er þetta fólk að leita að einhverjum svörum og takast á við tilvistarspurningar , " segir hún .
" Það gerist eitthvað merkilegt á leiðinni .
Þú hittir líka annað fólk og ferð að spegla þína eigin reynslu í reynslu annarra .
Við þráum öll innihaldsríkt og gott líf og að líf okkar hafi tilgang og merkingu .
Og það virðist vera að þetta einhvern veginn mæti þörfum nútímamannsins með sérstökum hætti , " segir Elínborg .
Við erum gestir á jörðinni Pílagrímagöngur hafa notið vaxandi vinsælda á síðustu árum að sögn Elínborgar .
" Pílagrímaferðir hafa verið ástundaðar í aldaraðir í öllum trúarbrögðum .
Í frumkirkjunni fá staðir eins og Betlehem og Jerúsalem sérstaka merkingu fyrir hinn kristna söfnuð og svo þróast þetta og á miðöldum þótti það sjálfsagður hluti af því að lifa trúarlífi að fólk færi í pílagrímagöngur , " segir hún .
Orðið pílagrímur er dregið af latneska orðinu pelegrino sem þýðir útlendingur .
" Þetta er myndmál , við erum útlendingar í heiminum , við erum gestir á jörðinni en hið raunverulega markmið okkar er eilífðin .
Líf kristins manns er eins og pílagrímsganga frá vöggu til grafar .
Eins og vegferð eða ferðalag og stundum leikur allt í lyndi og á öðrum tímum er mótvindur .
Það sem gerist á svona göngu endurspeglar líf okkar , líf allra manna .
" Margt sem fjötrar manninn Jakobsvegurinn er ein frægasta pílagrímaleiðin í dag en hún liggur frá Frakklandi yfir Pýreneafjöllin til Santiago de Compostela á Spáni .
Evrópa er full af pílagrímaleiðum og því margar fleiri leiðir í boði .
" Það þurfa ekki allir að fara Jakobsveginn .
Það er líka það sem við erum að gera á Íslandi , að búa til pílagrímaleið hér innan lands .
Fólk þarf ekki endilega að fara til Spánar til að stíga inn í þessa hugsun .
Við getum verið pílagrímar á Íslandi og líka í okkar hversdagsleika .
Þetta er hreyfing sem setur ákveðin mál á oddinn eins og asaleysi , kyrrð og frið .
Að vera ekki alltaf að búa til stress og streitu .
Í kyrrðinni getum við loks farið að hlusta á hvað er að gerast innra með okkur .
Líka einfaldleiki , að reyna að einfalda líf sitt og að gefa af sér og finna til samkenndar með öðru fólki , " segir Elínborg og nefnir að frelsi sé einnig einn af þáttum í pílagrímshreyfingunni .
" Það getur verið svo margt sem fjötrar okkur , matarfíkn , drykkjusýki , efnishyggja , meðvirkni , allt milli himins og jarðar sem getur fjötrað mennina .
Alls konar innri og ytri ástæður .
Pílagrímafræðin gengur út á það að Guð vill að við séum frjáls og manneskjan takist á við fjötrana og reyni að komast út í frelsið .
Og æðruleysið , það þarf að hlúa að æðruleysi .
Maður á að keppa að því að ná andlegum þroska , að maður öðlist visku þannig maður sé fær um að takast á við það sem gerist í lífinu , " segir hún .
Pílagrímahugmyndafræði Elínborg segir pílagrímagöngur vera fyrir alla .
" Þú þarft ekki að vera í neinu ofurformi til að fara í pílagrímagöngu .
Það þarf ekki að fara í marga vikna ferð .
Það er líka hægt að tileinka sér hugmyndafræðina án þess að ganga mörg hundruð kílómetra , en það getur hjálpað ! " Elínborg ætlar í stutta pílagrímsgöngu um miðbæinn á sunnudaginn og útskýra hugmyndafræðina fyrir samferðamönnum sínum , en allir eru velkomnir með .
Gangan byrjar klukkan tíu við Landakotskirkju og endar í Dómkirkjunni þar sem Elínborg predikar við pílagrímsmessu .
Að lifa hófstilltu lífi Elínborg segist sjálf vera að reyna að lifa eftir þessum lífsstíl pílagrímsfræðanna .
" Ég er að leggja mig fram að gera það ! Þetta er mín glíma , ég þarf á þessu að halda .
Ég er engin undantekning frá því sem gengur og gerist .
Það er sístætt verkefni að hlúa að æðruleysi og lifa einföldu og hófstilltu lífi .
Ég þarf sjálf mikið á þessum boðskap að halda , ég er alveg í neysluheimi nútímans , " segir hún og hlær .
