Fjölskyldumeðlimir eru : Anna Sigga dósent í næringarfræði við Háskóla Íslands , Gauti verkefnisstjóri við Nýsköpunarmiðstöð Íslands , Jakob Yngvi ( 11 ) , Andri Sigfús ( 10 ) , Marteinn Ragnar ( 7 ) , Helena Lea ( 7 ) og Elías Ívar ( 5 ) .
Þátturinn sem allir geta horft á ? Sameiginleg sjónvarpsstund er yfirleitt á laugardagskvöldum og þá verða leiknar fjölskyldumyndir helst fyrir valinu .
Þær sem síðast slógu í gegn voru Benjamín Dúfa og svo er ennþá verið að syngja lögin úr Annie , þar sem við sáum bæði gömlu og nýju útgáfuna í sumar .
Krakkarnir eru jafnframt öll aðdáendur Ævars vísindamanns .
Maturinn sem er í uppáhaldi hjá öllum ? Mataráhuginn er mikill og bæði það fyrsta og síðasta sem heyrist sagt á hverjum degi er " hvað ætlum við að borða ? " Tilraunaeldamennska er vinsæl þar sem allir sem eru í stuði fá að spreyta sig .
Elsti les matreiðslubækur og merkir við hvað hann vill að verði prófað og á það til að breyta uppskriftunum í leiðinni á meðan sá yngsti er ástríðukokkur og á það til að koma með snjallar hugmyndir að nýsköpun við eldhúsborðið .
Skemmtilegast að gera saman ? Okkur finnst svakalega gaman að gera hluti saman og þá eru litlar útilegur með náttúruskoðun , hjólatúrar og sund oftast á dagskrá ; svo búum við stundum til fjölskylduþrautakeppni eða spilum spil .
Borðið þið morgunmat saman ? Þrátt fyrir að allir þurfi ekki að fara út úr húsi á sama tíma á morgnana er stuðið klárlega við morgunverðarborðið ekki síður en í kvöldmatnum þannig að þeir sem mega sofa aðeins lengur eiga það til að rífa sig á fætur til að missa ekki af neinu .
Fyrir utan að skella potti með hafragraut á borðið sér hins vegar hver um sig og allir mjög sjálfstæðir .
Hvað gerið þið saman heima ykkur til dægrastyttingar ? Við eigum sameiginlega lestrarstund fyrir háttinn alla daga og erum núna að lesa Línu Langsokk , en það er búið að vera Astrid Lindgren-þema hjá okkur undanfarið og við höfum áður lesið Emil og Ronju .
Þetta eru mínúturnar sem enginn tímir að missa af og góð leið til að ýta á alla að klára heimalærdóminn og koma sér í náttfötin .
