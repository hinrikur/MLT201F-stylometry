Ana María Shua er með helstu rithöfundum Argentínu , höfundur fjölda bóka , skáldsagna , barnabóka og smásagnasafna , en hún er einna þekktust fyrir bókmenntaform sem kallað hefur verið örsögur og birtast til að mynda í bókinni Smáskammtar sem Dimma gaf út fyrir stuttu , en í henni er úrval af örsögum Shua úr átta örsagnasöfnum hennar sem komið hafa út á síðustu þrjátíu árum .
Örsagnaformið er fjörgamalt , en undanfarna áratugi hefur það staðið með einna mestum blóma í Suður-Ameríku og rithöfundarnir Jorge Luis Borges og Adolfo Bioy Casares eru gjarnan nefndir sem meistarar örsögunnar , eins og Shua gat um í fróðlegum fyrirlestri um formið sem gestur Bókmenntahátíðar í Reykjavík .
Velkist einhver í vafa um hvað örsaga sé þá birtist svarið í fyrirlestrinum : " Ef það líkist brandara , þá er það brandari .
Ef það líkist ljóði , þá er það ljóð .
Ef það líkist smásögu , þá er það smásaga .
Ef þú veist ekki hvað það er , þá er það örsaga .
" Hún ítrekar þessa skýringu í spjalli undir lok hátíðarinnar , en hlær líka við , enda er hún sett fram sem glens öðrum þræði , þó með þeim sannleikskjarna að örsaga er ekki bara stutt smásaga og örsaga er ekki heldur ljóð þó hún sé skyld því .
Shua segist hafa byrjað að skrifa örsögur þegar hún rakst á örsagnakeppni í mexíkósku bókmenntatímariti þegar hún var 24 ára og fannst svo skemmtilegt að semja slíkar sögur að hún hefur haldið þeirri iðju áfram meðfram öðrum skrifum .
" Ég vann reyndar ekki til verðlauna , en ég sendi síðan margar af fyrstu örsögunum mínum til tímaritsins , en frétti svo ekkert meira af þeim sögum og taldi líklegt að þær hefði aldrei verið notaðar .
Seinna kom í ljós að þær höfðu allar verið birtar í tímaritinu en þar sem herforingjar rændu völdum í Argentínu 1976 við tók ströng ritskoðun og innflutningsbann á ýmsum ritum komst ég ekki að því fyrr en á síðasta ári að gefið var út örsagnasafn í Mexíkó og þar voru sögurnar mínar , " segir hún og hlær við .
Þó að Shua hafi fallið fyrir örsögunum og skrifað fjölda sagna í framhaldinu , þá voru útgefendur ekki spenntir fyrir örsögum , hún segir að enginn útgefandi í heimalandi hennar hafi treyst sér til að gefa sögurnar út .
" Það var ekki fyrr en ég gaf út skáldsögu sem seldist mjög vel að menn voru til í að prófa að gefa þær út .
Ég hef hlotið frama og notið viðurkenningar fyrir skáldsögur og framfleyti mér með barnabókum , Hjarta mitt er þó í örsögunum , þær eru ástríða mín .
" Bækur Shua hafa notið hylli í heimalandi hennar og einnig verið gefnar út víðar á spænsku og þýddar á önnur mál .
Hún segir það merkilega staðreynd um menningarsögu Suður-Ameríku að lengst af hefur því verið svo háttað að vilji argentínskur höfundur vera lesinn í Síle þurfi hann að koma bókum sínum í útgáfu á Spáni .
Víst sé menning spænskumælandi þjóða Suður-Ameríku mjög skyld en löngum hafi verið langt á milli landanna .
" Sem betur fer er það að breytast og við erum að ná saman hvað bókmenntir varðar að minnsta kosti , en það er þá aðallega fyrir atbeina óháðra útgefenda , smáfyrirtækja sem einbeita sér að því að gefa út minna þekkta og óþekkta höfunda .
" Í bókum Önu Maríu Shua eru sögurnar alla jafna ósamstæðar , en stundum þó tengdar , en í síðasta örsagnasafni hennar , Fenómenos de circo , Fyrirbæri úr fjölleikahúsi , sem kom út 2011 , hverfast þær allar um fjölleikahús , óteljandi sjónarhorn á þeim fjölbreytilega og um leið sérkennilega heimi sem slík hús geyma .
Í Skáskömmtum eru tuttugu sögur úr því safni og Shua lýsir ánægju sinni með það enda segir hún að þar sé komin hennar besta bók að sínu mati .
" Ég vissi ekki að ég væri að fara að skrifa svo samstæða bók , en þegar ég las hana yfir sá ég að mér hafði tekist að fanga fjölleikahúsið , sögu þess og sögupersónur .
Þetta er sjötta örsagnasafnið mitt og það fyrsta sem fjallar aðeins um eitt söguefni .
Ég hef áður reynt að skrifa þannig bækur og til dæmis hélt ég að draumar myndu duga í fyrstu örsagnabók mína , en annað kom á daginn .
Fyrir næstu bók bjó ég til vændishús hugmyndanna , en það dugði ekki heldur fyrir heila bók , það var ekki fyrr en ég komst í fjölleikahúsið að hugmyndin gekk upp .
" Fljúgandi kona – Ég get flogið , segir konan .
Hún er stór og þreytuleg að sjá .
Hefur verið falleg í eina tíð .
– Loftfimleikakona .
Frábær loftfimleikakona , álítur fjölleikastjórinn .
– Nei .
Ég flýg .
Í alvörunni .
– Með ósýnilegum böndum ? Með segulstálum eins og töframaðurinn David Copperfield ? Þú skilur ekki .
Eins og Súpermann .
Konan tekst á flug og fer í heilan hring um allt tjaldið .
– Þú ert mikill listamaður .
En þetta er ekki staður fyrir þig , góða mín , segir fjölleikastjórinn hreinskilinn og finnst leitt að hafna sönnum listamanni .
– Þetta er fjölleikahús örsagna sem lætur lítið yfir sér .
Ég er sannfærður um að þú verður heppnari í skáldsögu töfraraunsæis .
( Úr Smáskömmtum eftir Ana María Shua , Kristín Guðrún Jónsdóttir þýddi .
Dimma gefur út .
) 