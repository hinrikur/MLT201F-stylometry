Vaskur hópur fólks , nemendur og kennarar Garðyrkjuskólans að Reykjum í Ölfusi , tóku til hendi í Múlakoti í Fljótshlíð í vikunni og gerðu gangskör við tiltekt í gamla skrúðgarðinum þar .
Garðurinn er einn elsti blómagarður landsins .
Guðbjörg Þorleifsdóttir byrjaði að rækta hann árið 1897 .
Í vikunni voru örfá gömul tré í garðinum felld , rótarhnyðjur teknar upp og beð endurhlaðin og þeim breytt lítillega .
Flóran í Múlakotsgarði er fjölbreytt .
" Að vinna í garðinum hér þykir Reykjafólki frábært tækifæri , enda er garðurinn einstakur í sinni röð .
Það var gaman að fá stóran hóp hingað í Múlakot til að leggja okkur lið , " segir Sigríður Hjartar í Múlakoti við Morgunblaðið .
Íbúðarhúsið í Múlakoti , sem er innarlega í Fljótshlíðinni , var reist í nokkrum áföngum á árunum 1898 til 1946 .
Þetta er stórhýsi sem stendur á rústum torfbæjar fyrri alda .
Alls 27 vistarverur eru í byggingunni og þarna var rekið eitt fyrsta sveitahótelið á Íslandi .
Endurgerð hússins miðar vel .
Mikið er þó ógert sé horft til þess að ætlunin er að í framtíðinni verði þar alhliða menningarsetur , starfrækt á vegum sjálfseignarstofnunarinnar Gamli bærinn í Múlakoti sem stofnuð var á síðasta ári .
