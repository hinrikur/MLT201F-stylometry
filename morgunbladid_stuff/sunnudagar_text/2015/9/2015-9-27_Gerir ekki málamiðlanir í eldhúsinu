Gestir í matarboði Lárusar Guðmundssonar gátu ekki kvartað undan matreiðslunni enda þessi 21 árs athafnamaður búinn að elda mat síðan hann var sjö ára gamall .
" Eldamennskan hefur alltaf heillað mig og ég byrjaði ungur að elda og láta finna fyrir mér í eldhúsinu .
Ætli ég hafi ekki verið svona 13 eða 14 ára þegar framtíð mín var alveg geirnegld við matargerðina en þá bauð ég heim tíu manns í átta rétta máltíð og var það mál manna að hver einasti réttur hefði verið afbragð , " segir Lárus en hann stefnir á nám í hinni virtu Paul Bocuse institut í Frakklandi .
" Já , það hefur verið draumur hjá mér að komast í þennan virta kokkaháskóla og geta lokið þaðan BA-námi .
Skólagjöldin eru hins vegar nokkuð há og auk þess þarf ég að ná góðum tökum á frönskunni áður en ég get sótt um í skólann .
" Eftir að hafa rætt málin við foreldra sína segir Lárus að niðurstaðan hafi verið sú að hann þyrfti að leita einhverra leiða til að auka tekjur sínar ef hann ætti að geta lagt fyrir nægan pening fyrir náminu í Frakklandi .
" Jafnvel þó ég væri í góðri vinnu á veitingahúsi eða í góðu eldhúsi var ljóst að það myndi ekki duga mér .
Þar sem ég hef aldrei gert neitt annað en að elda mat og eingöngu unnið við það síðustu sex árin var ljóst að ég þyrfti að gera eitthvað á því sviði til að afla meiri tekna .
" Eigin rekstur góður skóli Lárus horfði vestur um haf til Bandaríkjanna en þar hefur svo kölluð Food Truck-menning blómstrað og er kominn vísir að henni hér á landi .
" Ég ákvað að stofna Vefjuvagninn og reyna fyrir mér í eigin rekstri .
Það var ofboðslega góður skóli enda allt annað að reka þitt eigið fyrirtæki en að vinna fyrir einhvern annan .
Þetta var því mjög góður skóli fyrir mig .
" Núna starfar Lárus hjá Veitingahúsi Vesturbæjar en hann útilokar ekki að opna veitingasölu í matarvagni á nýjan leik að ári .
" Þetta gekk bara vel í sumar og ég náði að leggja dálítið fyrir og það má vel vera að ég verði með sambærilegan vagn á næsta ári .
" Spurður um heilsubylgjur og áherslu á hollan mat og hvort það hafi áhrif á eldamennsku hans segir Lárus svo ekki vera .
" Ég elska mat og hef mikla ástríðu fyrir matargerð .
Heilsustefnur hafa því engin áhrif á mig og ég geri ekki málamiðlanir í matargerð minni .
Það þýðir samt ekki að ég eldi mér ekki góð salöt eða hollan mat .
Ég elda líka upp úr smjöri og geri það oft .
Frekar fer ég oftar út að hreyfa mig en að gera málamiðlun í eldhúsinu .
" 