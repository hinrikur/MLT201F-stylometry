" Fyrir utan að við finnum fyrir aukningu í sölu á utanlandsferðum þá höfum við orðið vör við það að fólk velur dýrari gistingu heldur en var fyrstu árin eftir hrun og þar spilar auðvitað inn í að gengi krónunnar er hagstæðara , " segir Tómas J. Gestsson , framkvæmdastjóri Heimsferða .
Íslendingar stefna í það að ferðast jafnmikið og þeir gerðu sumarið 2007 en í sumar flugu um 132.000 íslenskir farþegar til útlanda frá Keflavíkurflugvelli og er það rúmlega 12% fjölgun frá því á síðasta ári .
Svo margir hafa þeir ekki verið frá því sumarið 2008 þegar nærri nákvæmlega jafnmargir fóru til útlanda samkvæmt talningu Ferðamálastofu .
Til að slá metið frá 2007 þurfum við að bæta 18.000 Íslendingum í flugvélarnar á næsta ári en það ár höfðu aldrei jafnmargir flogið út á einu ári frá því að Ferðamálastofa hóf farþegatalningu í flugstöð Leifs Eiríkssonar .
" Það ríkir meiri bjartsýni og fólk er greinilega með meira á milli handanna en var .
Þannig hefur ásókn í golfferðir aukist og fólk er farið að fara aftur í þessar exótísku ferðir á fjarlægari staði sem eru dýrari .
Þá má nefna að fólk fer oftar út en var .
Fyrstu árin eftir hrun sá maður að fólk fór kannski ekki nema einu sinni á ári í mesta lagi til útlanda en viðskiptavinir fara nú tvisvar yfir árið eða jafnvel oftar , þá til dæmis bæði í borgarferð , sólarlandaferð og svo kannski sérferð um ákveðin svæði .
" Tómas segir að eftir hrun hafi svokallaðar fjölskylduferðir þar sem öll fjölskyldan fór saman út nánast horfið .
Enda oft dýrt að fara með alla fjölskylduna .
Helst var það eldra fólkið sem hélt sínu ferðamynstri óbreyttu .
Núna hafa fjölskylduferðirnar verið að taka kipp og þá má nefna að fjölskyldur gera núna betur við sig í gistingu .
" Þetta snýst ekki endilega alltaf um dýrari og nýja áfangastaði heldur eru þeir sömu gjarnan valdir nema að nú eru fimm stjörnu hótel oftar valin og fólk virðist vilja eyða meiru í slíkt .
" Guðrún Sigurgeirsdóttir , framleiðslustjóri hjá ferðaskrifstofunni Vita , tekur í sama streng og Tómas .
" Það hefur verið sprenging í skemmtisiglingum hjá okkur þannig að nú erum við að fara í einar átta ferðir , komin með hátt í 300 farþega bara á þessu ári og þessum farþegum hefur fjölgað jafnt og þétt ár frá ári og aldrei verið fleiri en í ár .
Þá er fólk að fara í lengri siglingar , þetta voru gjarnan vikuferðir sem fólk valdi sér en nú eru þær frá 10-14 daga langar .
" Af hverju heldur Guðrún að þessar ferðir höfði til fólks ? " Þær sameina lúxus og þægindi og fólk er svolítið laust við það stress sem tilheyrir því að ferðast í rútum , standa í biðröðum og þetta skutl á milli staða .
En þá má líka nefna að fólk er að kaupa betri hótel á sólarströndunum , ekki alltaf ódýrasta kostinn og svo eru það flugsætin .
Við fljúgum með Icelandair og það er slegist um Saga Class-sætin okkar , fólk vill borga meira og hafa það betra .
En ég held að þarna spili líka inn í að Íslendingar eru orðnir það reyndir ferðamenn að þeir vita að það er ekki alltaf skynsamlegast að velja það ódýrasta .
Fólk vill að ferðalagið gangi vel og að allt verði í lagi .
" 