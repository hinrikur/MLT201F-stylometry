Á meðan haustlægðirnar mokast yfir landið getur verið ágætt að finna sér eitthvað til dundurs .
Það er svo sem hægt að gera ýmislegt sér til skemmtunar en ætli vinsælasta frístund fullorðinna árið 2015 sé ekki nethangs ( og að fara út fyrir þægindarammann ) .
Ef nethegðun venjulegra smjörbobba og spariguggna yrði skoðuð ofan í kjölinn kæmi líklega í ljós að flestir eru með einhvers konar internetfíkn .
Þessi hópur hefur þó vit á því að fara ekki í neinar greiningar svo hinar skuggalegu niðurstöður liggi ekki fyrir .
Næg eru víst vandamálin sem fylgja því að draga andann yfir höfuð .
Þegar smáhesturinn er ekki alveg með fókusinn í lagi í tölvunni þá er hann iðulega búinn að verða sér og sínum til mikillar skammar þegar hann tekur hvert sjálfsprófið á fætur öðru .
Á þessum ófókuseruðu mómentum hefur hann fengið svör við ákaflega mikilvægum spurningum eins og hvaða álegg hann væri ef hann væri pítsa og hvaða lag hann væri ef hann væri lag .
Eins og sjá má gefa þessi sjálfspróf skýra mynd af því hvaða mann smáhesturinn hefur að geyma .
Vinkona smáhestsins hafði samband eitt kvöldið alveg buguð á líkama og sál .
Þá var hún búin að taka svo mörg sjálfspróf á netinu að hún var við sturlunarmörk .
Hún var búin að komast að það því að William Shakespeare myndi skrifa ævisögu hennar og að ef hún væri tískutrend ársins 2000 þá væri hún vasalausar Diesel-gallabuxur ( með G-strenginn upp úr ) .
Smáhesturinn áttaði sig á því að hann hafði alveg gleymt að taka sjálfsprófið um hvaða tískutrend ársins 2000 hann væri og gat varla beðið eftir að spjallinu lyki svo hann gæti farið að finna út úr þessu .
Þegar smáhesturinn var búinn að fara í gegnum sjálfsprófið blasti raunveruleikinn við – hann var víðar hnébuxur úr ullarefni , eða svokallaðar bermúdabuxur .
Þetta trend náði nú aldrei sömu vinsældum og Tark-buxur eða lágar Diesel-gallabuxur en þessar buxur voru engu að síður vinsælar í henni Ameríku .
Carrie Bradshaw sást alveg í bermúdabuxum í Sex and the city .
Árið 2000 var smáhesturinn meira að vinna með þrönga boli úr Morgan og Tark-buxur milli þess sem hann klæddist eigin hönnun .
Á daginn seldi hann svo tískuföt í tískukastala nokkrum við Laugaveg og hannaði föt fyrir Xtra.is sem þóttu mjög töff .
Hver man ekki eftir rúllukragapeysum úr flísefni með belti í mittið , kjólum með standkraga úr bómullarefni og buxum innanundir og kápum með standkraga .
Þegar smáhesturinn var ekki að vinna hékk hann í ljósakrónum á helstu skemmtistöðum borgarinnar og var í mjög ómarkvissri leit að lífsförunaut .
Það væri hægt að skrifa margar bækur um þetta tímabil en líklega er gáfulegast að setja punkt hér .
Svo má þakka fyrir það hvern dag að GSM-símar voru ekki komnir með 3G og samfélagsmiðlar voru ekki búnir að ná flugi .
En minningin lifir og það er nóg ! martamaria@mbl.is 