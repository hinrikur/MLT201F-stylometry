Hátt í 300 manns hafa nýlega sótt hér um hæli , þar af 70 í síðasta mánuði .
Fólkið er hingað komið frá ýmsum löndum og af ýmsum ástæðum .
Sumir flýja stríð , aðrir ofsóknir og enn aðrir fátækt og eymd .
Margir aðilar koma að því ferli sem fer í gang þegar hælisleitandi bankar upp á .
Björk og Karen , verkefnastjórar hjá Útlendingastofnun , útskýra ferlið og stöðuna sem blasir við íslensku þjóðinni .
Texti og mynd : Ásdís Ásgeirsdóttir asdis@mbl.is Björk Håkansson og Karen Theodórsdóttir eru verkefnastjórar í stjórnstöð móttöku hælisleitenda hjá Útlendingastofnun .
Báðar eiga þær langan feril að baki í störfum með flóttamönnum , bæði hérlendis og erlendis og hafa öðlast víðtæka reynslu og þekkingu .
Karen vann í tíu ár hjá Rauða krossi Íslands sem sérfræðingur í málefnum flóttafólks og er mannfræðingur að mennt .
Björk hefur unnið víða um heim , m.a. hjá alþjóðastofnunum , þ.m.t við flóttamannaaðstoð hjá Sameinuðu þjóðunum og bjó hún á þriggja ára tímabili í Damaskus í Sýrlandi .
Hún er með menntun frá Danmörku og Bretlandi í milliríkjasamskiptum .
Óhætt er að segja að reynsla þeirra og þekking komi sér vel nú þegar við Íslendingar tökum við síauknum fjölda hælisleitenda og þurfum að bregðast við þessum nýja veruleika sem þátttakendur í alþjóðasamfélagi manna .
Nýir hælisleitendur daglega Næstum daglega koma hingað til landsins fólk á eigin vegum sem ekki eru kvótaflóttafólk heldur hælisleitendur , í flestöllum tilfellum með flugi frá Evrópu .
Fjöldinn sem hingað leitar eykst dag frá degi .
Síðustu vikurnar hefur ekki liðið sá dagur að ekki sæki nýtt flóttafólk um hæli hér á landi og oft margir á dag .
Umsókn um hæli á Íslandi ( alþjóðlega vernd ) er formlegt ferli .
Sumir gefa sig fram við komuna til landsins , oftast strax á Keflavíkurflugvelli , og óska eftir hæli .
Flestir gefa sig fram við lögreglu klukkustundum eða örfáum sólarhringum eftir komuna til landsins og sækja um hæli .
Um leið og hælisumsókn er staðfest hjá lögreglu fer í gang ferli sem margir koma að og þarf það ferli að ganga eins og smurð vél , frá umsókn , inn í móttöku þjónustu og utanumhald meðan á lagalegri hælismeðferð stendur .
" Mánudagurinn 24. ágúst var tímabundinn vendipunktur , " segja þær , " en þann dag byrjaði straumur hælisleitenda að aukast þéttar og hraðar en áður hafði þekkst hér á landi – í dag réttum mánuði síðar sér ekki fyrir endann á þeirri þróun .
Þetta er mjög ófyrirsjáanlegt en það er ekkert lát á í bili , " segir Karen .
70 á einum mánuði Á réttum mánuði hafa rúmlega 70 hælisleitendur leitað á náðir Íslendinga eftir alþjóðlegri vernd , öryggi og leiðum til betra lífs .
Þær segja misjafnt hversu margir koma á dag en hámarkið hingað til voru sextán sama daginn .
" Hælisleitendurnir sem hingað koma á eigin vegum eru frá ýmsum ólíkum menningarheimum , þeir tala mismunandi tungumál , aðhyllast ólík trúarbrögð og eru hingað komnir af ólíkum ástæðum og í mismunandi ástandi .
Ástæður fyrir flóttanum frá heimalandinu eru líka margvíslegar .
Sumir flýja ógnarstjórn og stríð , aðrir ofsóknir af einhverju tagi og enn aðrir eru að flýja fátækt og eymd , " útskýra þær .
" Við fáum til okkar allan skalann af mannlegum fjölbreytileika .
Þegar þú talar um hóp hælisleitenda þá er átt við allan regnbogann , með öllum þeim mannlegu uppákomum sem því fylgja .
Við megum aldrei gleyma því að þetta eru einstaklingar og þeir eru jafn misjafnir og þeir eru margir , " segir Karen .
Eigum að veita vernd Útlendingastofnun er nú með stærsta hluta þjónustunnar við hælisleitendur .
Allir sem hingað koma í hælismeðferð fara strax eftir umsókn um hæli í móttöku hælisleitenda hjá Útlendingastofnun , en þaðan er stjórnstöð móttöku hælisleitenda stýrt .
Í dag er fyrsta móttökugáttin skilgreind sem neyðarþjónusta , á síðari stigum eru svo hælisleitendur fluttir í þjónustu hjá þeim tveim samstarfssveitarfélögum sem taka við hælisleitendum , þ.e. Reykjanesbæ og Reykjavíkurborg .
Hjá samstarfssveitarfélögunum eru í dag til samans rétt um 150 hælisleitendur , en í móttökunni hjá Útlendingastofnun eru rúmlega hundrað manns í ferli í dag .
Þær Björk og Karen útskýra ferlið sem fer í gang þegar nýr hælisleitandi knýr dyra .
" Fyrst þegar við hittum umsækjendur um hæli er fólk að reyna að átta sig á hvað er um að vera , " segir Karen .
" Þessi hópur sem er að koma er hvorki að koma sömu leið né heldur í grunninn af sömu ástæðum til landsins .
Við vinnum samkvæmt alþjóðlegum ferlum , m.a. frá Flóttamannastofnun Sameinuðu Þjóðanna , en þurfum auðvitað reglulega að aðlaga okkar umhverfi og fylgja íslenskum lögum , " útskýrir Björk .
" Hér í móttöku hælisleitenda erum við þjónustuaðili og við eigum að veita vernd .
Við þurfum að tryggja það að viðkomandi sé upplýstur um réttindi og skyldur við komuna , svo metum við það út frá fyrsta viðtali hvað viðkomandi þarf mikinn stuðning og hjálp , " segir Björk .
" Hraðinn er mikill og fjölgun hælisumsókna gríðarlegur , líkt og hjá löndunum í kring .
Síðan í apríl á þessu ári , þegar við tókum við þjónustuhliðinni í móttöku hælisleitenda , er fjöldinn búinn að fjórfaldast , við vorum með 24 í þjónustu þá – í dag erum með rúmlega hundrað manns í fyrsta stoppi hjá okkur , " útskýra þær .
" Við þessar aðstæður er gríðarlega mikilvægt að við séum viðbúin hinu óvænta og búin undir það sem er fyrirsjáanlegt , " segir Björk .
" Hér vinnum við sem eitt í hópnum sem kemur að móttökunni , álagið og hraðinn er mikill .
Þú ferð ekki heim af vaktinni fyrr en allir eru í öruggum höndum , " bætir Björk við .
Flestir frá Balkanskaganum Straumur fólksins sem liggur til Evrópu er mikill og skýringar margar .
" Það er ekki til eitt rétt svar við þessari spurningu um vandann , hvað þá lausnina .
Hluti skýringanna er augljós , til dæmis afleiðingar stríðsins í Sýrlandi .
En það skýrir ekki öll þau mál sem koma inn á okkar borð , " segir Björk .
" Með óútreiknanlegan fjölda umsókna styðjumst við í meira mæli við aðferðafræði sem frekar ætti við vegna náttúruhamfara , fyrirsjáanleikinn er þar minni og lausnirnar meira við hæfi í þessu verkefni , " segja þær .
Nú er ljóst að stærsti hluti hælisleitanda á Íslandi í dag er frá Balkanskaganum þar sem hvorki ríkir stríðsástand né er ógnarstjórn við völd .
Þar á eftir koma Sýrlendingar .
Blaðamaður spyr hvers vegna þessi hópur sé sá stærsti og hvað fólk frá Balkansskaganum sé að flýja ? " Við höfum ekkert alhliða svar við þessari spurningu , þegar einstaklingur sækir um hæli þá er viðkomandi veitt vernd , m.a. vegna stríðsástands , ógnarstjórnar eða ofsókna hvers konar , " útskýra þær .
" Í hælisumsóknarferlinu er hvert og eitt tilvik skoðað , og því ekki hægt að alhæfa um neinn einn hóp .
Rétt eins og með hælisleitendur frá öðrum löndum á þessi hópur rétt á því að útskýra sitt mál , þó að það sé rétt sem komið hefur fram , að innan um eru alltaf einstaklingar sem eru að flýja bágt efnahagsástand en ekki endilega þær ógnir sem taldar hafa verið upp hér áður .
Þau mál einskorðast þó ekki bara við Balkanskagann , " útskýra þær .
Flóttamenn utan kvóta Talið berst að kvótaflóttamönnunum sem Ísland hyggst taka við og eins og fram hefur komið á að fjölga í þeim hópi sem tekið verður á móti á næstunni .
Björk og Karen segja að þegar gerð er krafa á stjórnvöld um að taka á móti fleira kvótaflóttafólki sé rétt að hafa í huga að nú þegar streymir hingað fólk sem sækist eftir stöðu flóttamanns og sækir um hæli .
" Vel á þriðja hundrað manns eru nú þegar komnir til landsins sem hælisleitendur .
Það er ekki fyrr en umsóknarferli um alþjóðlega vernd er lokið sem við vitum hver fær stöðu flóttamanns og hver ekki .
Í umræðunni um kvótaflóttafólk og þegar er verið að tala um tölur eins og 50 eða 500 manns sem Ísland ætti að taka við þá hefur tekið tíma að útskýra að flóttafólk á eigin vegum , þ.e. hælisleitendur , ætti að vera hluti af heildarmyndinni í umræðunni .
Neyðin hefur þegar knúið dyra , við tókum á móti þeim í gær , í dag , í kvöld og án efa endurtekið prógramm á morgun .
Ísland er að hjálpa fólki í neyð í dag og er að tryggja því réttlátt , umhyggjusamt umsóknarferli í átt að öryggi og vernd .
Hælisleitendur koma í gegnum annað kerfi , þeir voru ekki sóttir af stjórnvöldum heldur komu sjálfir , " segir Björk .
" Allt þetta fólk , sama hvernig það kemur til landsins , þarf á sömu samkennd , sömu aðstoð og umburðarlyndi að halda .
Grundvallarmunurinn á kvótaflóttafólki og hælisleitendum er sá að kvótaflóttafólk er komið á það stig í ferlinu sem hælisleitandi þarf að bíða eftir , hann þarf alltaf að bíða eftir því að málsmeðferðin klárist og niðurstaða fáist – annaðhvort endursending eða staða flóttamanns á Íslandi , " útskýra þær .
Ég spyr hvort flóttamenn séu komnir hingað til að setjast að .
Þær svara af reynslu .
" Ég hef ekki enn hitt þann flóttamann sem ekki vill snúa aftur heim þegar aðstæður leyfa , " segir Karen .
Björk útskýrir að þegar fólk dvelst í flóttamannabúðum erlendis , t.d. í nánd við átakasvæði , er markvisst unnið að því að viðkomandi geti snúið aftur til síns heima eins fljótt og mögulegt er .
Það ferli hefst strax við nýskráningu í flóttamannabúðir .
Það taki hins vegar oft mörg ár .
" Hugmyndin er sú að þetta sé tímabundin ráðstöfun , " segir Björk .
Gott að upplifa að fólk er hólpið Vinnudagarnir hjá Björk og Karen eru langir og strangir " Álagið er mikið , en við komum til starfa með trausta reynslu og þekkingu og höfum verið svo heppnar að í stóra samhenginu erum við ekki einar á gólfinu , hópur samstarfsfólks með breiða þekkingu er með okkur á vaktinni , bæði hér innanhúss , í lögreglunni , sveitarfélögunum , heilbrigðiskerfinu , ráðuneytum , hjá Rauða krossinum og annars staðar .
Við vinnum sem eitt þegar taka þarf á stórum , flóknum málum , " segja þær .
" Góðu dagarnir eru þegar við finnum að við erum virkilega að gera gagn og samstarf við stóran hóp skilar sér til fólks í neyð og maður upplifir að fólk er hólpið , " segir Björk .
Þær eru sammála um að mikið hefur áunnist á síðustu mánuðum í að gera betur , velja rétt og tryggja gæði í hælisleitendaferlinu .
Samvinna við aðrar stéttir sem koma að þessum málum hefur verið bæði ánægjuleg og lærdómsrík , segir Björk " Við erum öll leitandi að bestu leiðunum , þetta er svo nýtt á litlu landi , en mikið hefur áunnist á síðustu mánuðum , " segja þær .
" Á hverjum degi upplifum við viljann og traustið frá öllum í kringum okkur , við erum samhent í að bægja frá hindrunum .
Bak við hvert dagsverk eru manneskjur í vanda , það knýr okkur áfram , " segir Karen .
Ég spyr hvað mætti bæta .
" Ef þú hefðir spurt okkur að þessu fyrir 4 mánuðum hefðum við verið með langan lista .
Í dag er staðan sú að í málaflokknum er unnið gott starf , allan sólarhringinn , til að tryggja að réttindi hóp fólks verði tryggð .
Við erum á réttri leið , staðreyndin er sú að við vinnum með viðkvæman og flókinn málaflokk , þar sem fyrirsjáanleikinn er enginn .
Það er hugsað lausnarmiðað og það er kraftur .
Það eru allir að gera sitt besta , allan sólarhringinn , " segja þær .
" Á þessari vakt notum við allt í senn , útsjónarsemi , manngæsku , hörku og traust .
Ef það væri ekki þá værum við ekki á réttri leið , " segir Björk .
Getum lært af öðrum Hælisleitendum fjölgar dag frá degi og spyr ég hvort þær hafi áhyggjur af fjöldanum sem muni koma .
" Nei , ekki áhyggjur beint , samkennd okkar er fyrst og fremst hjá því fólki sem þarf á hjálp að halda .
Við getum gert betur , en verðum reglulega að staldra við og bæta það kerfi sem við vinnum í – og það gerum við á hverjum degi .
Enginn dagur líður án þess að við bætum verkferla og treystum samstarf .
Það er grundvöllur þess að við getum tryggt réttindi fólks sem hingað leitar að vernd , " segja Björk og Karen .
" Til samanburðar komu á mánudaginn var 1.000 hælisleitendur til Svíþjóðar .
Ég held að við getum aðeins slakað á .
Eitt þúsund á einum degi ! Samstarf okkar erlendis er því mikilvægt svo við heyrum og lærum af þeim sem eru að taka á móti margföldum fjölda þeirra sem leita til okkar , " nefnir Björk .
" Landfræðileg lega Íslands veldur því að fólk kemur ekki hingað róandi á bátum , með lestum eða gangandi yfir landamæri , þó svo að það hafi verið ferðamáti margra þeirra sem til okkar koma í upphafi ferðar .
Við bætum því ekki á áhyggjulista hversu margir koma til með að koma .
Við þurfum aftur á móti að vera fjótari að hugsa , vera skapandi og setja ramma utan um það sem við viljum gera vel , í stað þess að gera meira jafnvel ekki eins vel , " segja þær Karen og Björk .
Ég spyr um hlutverk almennings , hvort hann geti hjálpað .
" Ein manneskja tekur pláss í þessum heimi og þarf sitt pláss .
Á bakvið tölur eru manneskjur og manneskjur eru alls konar .
Landinn tekur hlutunum með stæl og rís upp og vill hjálpa .
Jákvæð viðhorf og samræða í samfélaginu undanfarið er þegar búin að skila sér í okkar vinnu .
Viðhorfið sem við finnum og samkenndin er uppbyggjandi .
Við erum að upplifa það að almenningur vill taka vel á móti þessu fólki , " segja þær .
