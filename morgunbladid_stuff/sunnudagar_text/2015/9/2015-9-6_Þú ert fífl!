Nei ekki þú , lesandi góður , ég er alls ekki að halda því fram að þú sért fífl , ég er miklu frekar að tala um sjálfan mig.Og ég ætla að segja hvers vegna .
Ég fagna mjög almennri umræðu á internetinu , á svokölluðum samfélagsmiðlum .
Sú umræða er á margan hátt frelsandi .
Hún opnar fyrir almenn skoðanaskipti og veitir fólki fyrirhafnarlítið aðgang að þjóðfélagsumræðunni .
Samfélagsmiðlar eru iðulega uppspretta upplýsandi og gagnrýninnar umræðu og þeir sem einhverra hluta vegna komast ekki að í öðrum fjölmiðlum með sjónarmið sín geta nýtt sér þennan vettvang fyrir lengri skrif og styttri .
Sumir vefmiðlar bjóða upp á viðbrögð við skrifum annarra .
Það getur verið gefandi .
En líka kæfandi.Og þar er ég kominn að fyrirsögninni .
Samfélagsmiðlarnir geta nefnilega líka verið hamlandi og beinlínis beitt til að þagga niður umræðu .
Mörgum finnst að sá sem vogar sér út á vettvang pólitískrar umræðu hafi gefið á sig skotleyfi og að þá sé allt leyfilegt .
Líka að segja að viðkomandi sé fífl ef sjálfskipuð skoðanalögregla telur framlagið ekki falla að leyfilegum rétttrúnaði .
Auðvitað þurfa stjórnmálamenn og aðrir sem taka þátt í samfélagsumræðu að þola hörð viðbrögð við skrifum sínum .
Ekki síst þeir sem hafa miklar skoðanir og skirrast jafnvel ekki við að gagnrýna aðra harkalega .
Hvers vegna skyldu þeir ekki hljóta grimm örlög ? Svarið er að enginn á að hljóta þau örlög að vera afgreiddur með útúrsnúningum og hnjóðsyrðum .
Það á við – og á að eiga við á samfélagsmiðlum – ekkert síður en í öðrum fjölmiðlum , að rökum sé beitt , að umræðan sé málefnaleg .
Hörð umræða og gagnrýnin getur verið kurteisleg og málefnaleg .
En einmitt þarna koma veikleikarnir í ljós , þeim sem ekki ráða við málefnalega framsetningu er aðeins fær gífuryrðaleiðin .
Sumir stjórnmálamenn standa utan skotlínu .
Það eru þau sem hafa litlar skoðanir , annað en að segja að margt sé í mörgu og allt þurfi skoðunar við ; umræða sé góð og þá alls konar umræða og að flest sé til farsældar ef við bara spjöllum sem mest saman á netinu góða .
Netið verður þannig markmið í sjálfu sér .
Stór hluti þjóðarinnar telur netið meira að segja vera sjálfan kjarna stjórnmálanna ef marka má skoðanakannanir .
Auðvitað er það sjónarmið að vilja fylkja sér um tæknilegt samskiptaform og auðvitað má segja að umræða um ekki neitt á hinum eftirsótta miðli sé skaðlaus og óþarfi að amast við henni .
Verra er þegar reynt er að kæfa þá sem þar vilja taka þátt og hafa eitthvað bitastætt fram að færa , tillögur og gagnrýni .
Allt of oft gerist það að slíkir aðilar verða fyrir holskeflu svívirðinga og óbótaskamma , einfaldlega vegna þess hverjir þeir eru eða hverjir þeir eru taldir vera .
Þöggunarlöggan á netinu er ekki fjölmenn en svo illskeytt er hún og svo viss er hún í sinni sök að hún eyðileggur það sem hún segist helst vilja verja , opin málefnaleg skoðanaskipti .
Hvernig væri að við sameinuðumst öll um nákvæmlega þetta : að efla málefnalega umræðu ? Líka á netinu .
Ögmundur Jónasson ogmundur@althingi.is 