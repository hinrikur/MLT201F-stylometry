Ekki búa allir svo vel að geta boðið barnaskara heim í barnaafmæli og er þá gott að vita hvaða kostir eru í stöðunni utan heimilisins til afmælishalds .
Júlía Margrét Alexandersdóttir julia@mbl.is Í Smáratívolí er boðið upp á nokkrar gerðir af barnaafmælum .
Fyrir yngstu kynslóðina , 3-8 ára , er það svokallað Frumskógarpartí þar sem börnin fara eina ferð í klessubílana og fá aðgang að fimm hæða klifurhúsi .
Með tveimur pítsusneiðum og drykkjum er verðið 1.590 kr. á barn .
Fyrir krakka eldri en sjö ára hentar svokallað Leikjapartí sem inniheldur klukkutíma tívolíkort með aðgangi að 100 vídeóleikjum og fjórum stórum tækjum .
Með tveimur pítsusneiðum og drykkjum kostar það 1.990 kr. á barn .
Fyrir eldri en 10 ára er til dæmis boðið upp á lasertag-partí með tveimur leikjum í lasertag , tveimur sneiðum af pítsu og drykkjum á 1.990 kr. á gest .
Þá er einnig boðið upp á megaleikjapartí sem auk þess sem talið var upp í leikjapartíi inniheldur tvo leiki í lasertag .
Fimleikafélagið Björk leigir út tvo sali fyrir afmælisveislur ; svokallaða Litlu Björk , sem er með púðagryfju , trampólíni og fleiru , og svo Afmælissalinn , þar sem eru stólar , borð og sófar , sjónvarp og dvd-tæki og hentar vel fyrir veitingar og rólega leiki eftir ærslaganginn en salirnir eru leigðir saman .
Verð fyrir salina er 18.500 krónur en þeir eru leigðir hvor um sig í klukkustund í senn .
Þannig eru afmælin alls í tvær klukkustundir og afmælið látið byrja í Litlu Björk og endað í Afmælissalnum .
Einnig er hægt að leigja aðeins Litlu Björk og er leiguverð þá 14.000 krónur .
Hámarksfjöldi er þrjátíu manns .
Á Korputorgi er svokölluð Krakkahöll sem er stórt svæði með alls kyns leiktækjum , einkum hoppköstulum .
Borðhald fer fram á leikjasvæðinu sjálfu en ekki í sérherbergi en afmælisborðið er dúkað upp og boðið upp á pítsur , brauðstangir , gos og kandífloss .
Miðað er við tveggja tíma veislu og kostar 1.400 kr. á barn með veitingum .
Vilji foreldrar sjálfir koma með veitingar er aðgangseyrir 1.100 krónur á barn .
Klifurhúsið býður afmælishópum að koma og halda upp á daginn með því að fara í klifurleiki .
Hópurinn byrjar á að hita upp og leiðbeinandi fer yfir öryggisatriðin .
Krakkarnir fá þá að fara á klifurveggina og endað er með klifurleik og teygjum .
Grunngjald er 12.000 krónur og svo er greitt aukalega 700 krónur fyrir hvern þátttakanda .
Bóka þarf í gegnum heimasíðuna klifurhusid.is Veislusalurinn Frosti við Háaleitisbraut er meðal annars leigður út fyrir barnaafmæli en það er ísbúðin þar sem sér um salinn .
Salurinn tekur 40 manns í sæti og er innangengt í hann frá ísbúðinni en heimilt er að koma með kökur á veisluborðið .
Pítsur , ís , kaffi og gos þarf hins vegar að velja á staðnum .
Í salnum er 55 " 3D sjónvarp , Wii-tölva og dvd-tæki til afnota en leikir og myndir fylgja ekki nema að Wii-leikurinn Mario Bros er til .
Verð er frá 1.300 upp í 2.500 kr. á barn , eftir því hvernig veitingapakki er tekinn .
Sé aðeins salurinn leigður kostar hann 20.000 krónur .
Veislurnar geta verið frá átta manna afmæli upp í mest 40 .
Ævintýragarðurinn í Skútuvogi býður upp á stórt leiksvæði fyrir krakka með hoppkastala , rennibrautum , boltalandi , trampólíni , risaleikgrind og fleiri leiktækjum .
Hægt er að panta aðstöðu í Ævintýragarðinum fyrir barnaafmæli þar sem krakkarnir hafa þá aðgang að leiksvæðinu og sérafmælisherbergi fyrir borðhald .
Verð fyrir barnið er 1.500 krónur og í verðinu er aðgangur að leiksvæðinu , pítsa , djús og sleikjó innifalið .
Miðað er við tveggja tíma veislur .
Í Skemmtigarðinum í Grafarvogi er til dæmis hægt að halda upp á svokallað mínígolfafmæli og úti-lasertag-afmæli .
Í mínígolfafmæli eru 36 brautir spilaðar og fótboltagolf fylgir frítt með og í verðinu , 1.990 kr. á gest , eru einnig innifalin pítsasneið og drykkur .
Úti-lasertag-afmælin eru ætluð börnum á aldrinum 10-15 ára og fara fram á risastórum völlum .
Hægt er að fá pítsur og drykki með og er verðið þá 2.900 krónur á gest með leiknum .
Án veitinga er það 1.990 krónur á gest .
Sumir veitingastaðir hafa aðstöðu til að bjóða foreldrum upp á að halda barnaafmæli á staðnum .
Þannig má nefna að á KFC í Hafnarfirði , Mosfellsbæ og Keflavík eru sérstök leiklönd fyrir börn .
Afmælisgestir fá barnabox með leikföngum og hrauni í eftirrétt , afmælisbarnið kórónu og gestirnir geta þá leikið sér í leiklandinu .
Í Fjölskyldu- og húsdýragarðinum geta börn , átta ára og eldri , haldið upp á afmælið sitt .
Gert er ráð fyrir að gestir veislunnar séu í það minnsta 10 en mest 15 .
Veislan þarf að vera um morguninn þar sem hluti af henni er að afmælisbarn og gestir aðstoða við að fóðra dýrin undir leiðsögn starfsfólks , svo sem hænurnar , hreindýrin eða selina .
Þá er hestunum kembt og víða farið inn fyrir girðingu hjá dýrunum .
Verðið er 1.940 krónur á gest án veitinga en hægt er að kaupa ýmsar veitingar , svo sem pítsu og drykk , rúnnstykki og kakó og svo 12 manna afmælisköku .
Allir gestir fá frostpinna í boði garðsins .
Hægt er að halda upp á barnaafmæli í Keiluhöllinni í Egilshöll en boðið er upp á sérstakan afmælispakka sem kostar 1.950 krónur á hvern afmælisgest og er lágmarksfjöldi 10 börn .
Innifalið í verðinu er einn tími í keilu , gosglas og þrjár pítsusneiðar á mann .
Þá fær afmælisbarnið gjöf .
Á Akureyri er líka hægt að fara með barnaafmæli í keilu en Keilan í Hafnarstræti er með afmælispakka sem er annars vegar 1.400 krónur á gest , með ¼ pítsu , gosglas og keiluleik .
Eða á 1.700 krónur sem er þá ½ pítsa , gosglas og keiluleikur .
Ævintýraland Kringlunni hefur í mörg ár boðið upp á barnaafmælishald , ætlað börnum frá 3-9 ára .
Miðað er við tveggja klukkustunda veislu og að fjöldinn sé á bilinu 8-24 börn .
Afmælisgestir leika sér í Ævintýralandi en hafa líka aðgang að sér afmælisherbergi þar sem foreldrar geta annaðhvort komið með eigin veitingar eða pantað þær frá nokkrum veitingastöðum á Stjörnutorgi í gegnum Ævintýraland .
Verð án veitinga er 1.000 krónur fyrir hvert barn og svo fer það eftir gerð veitinga hvað þær kosta sem er frá 300 upp í 685 krónur séu þær pantaðar .
Árbæjarsafn býður afmælishópum upp á að halda barnaveislu í leikfangasýningu safnsins .
Innifalið er aðgangur að sýningunni og leiksvæðinu í tvær klukkustundir og kostar það 1.800 krónur á barnið þar sem gert er ráð fyrir að hópurinn sé að lágmarki tólf manns og að hámarki tuttugu .
Hægt er að kaupa veitingar hjá safninu , á borð við pönnukökur , skonsur , heitt kakó og skúffuköku .
Go-kart-brautin í Garðabæ býður afmælisbörnum upp á að halda veisluna á staðnum en fólk þarf þó að koma með veitingar með sér eða panta .
Aðstaða er til að snæða þar og rúmar hún allt að 40 manns .
Svokallað afmælistilboð hljóðar upp á tvær níu mínútna ökuferðir á mann og kostar 4.500 á hvern afmælisgest .
Veitingaaðstaðan er staðsett þannig , bak við gler , að hægt er að skipta hópnum upp og leyfa öðrum helmingnum að snæða meðan hinn keyrir .
Afmælispakkinn er ætlaður börnum á aldrinum 10-16 ára .
Nokkur bíóhús í bænum bjóða upp á að halda afmæli í bíóinu .
Verð er afar breytilegt eftir því hvort myndir eru bannaðar og hvaða veitingar er boðið upp á .
Sambíóin , Bíó Paradís og Smárabíó bjóða upp á ákveðna afmælispakka sem má kynna sér á heimasíðum bíóhúsanna .
Hægt er að halda barnaafmæli á tveimur skautasvellum í höfuðborginni , annars vegar í Skautahöll Reykjavíkur í Laugardal og hins vegar í Egilshöll .
Í Egilshöll er boðið upp á pakka með tveimur pítsusneiðum , drykk og aðgangi að skautasvellinu á 1.500 krónur á mann með skautum .
Án skauta er verðið 1.250 krónur .
Í Skautahöll Reykjavíkur kostar pakki með tveimur pítsasneiðum , drykk og aðgangi að skautasvellinu 1.650 krónur með skautum eða 1.450 krónur án skauta .
Vilji fólk sjá um veitingarnar sjálft er verðið 1.000 krónur á gest .
