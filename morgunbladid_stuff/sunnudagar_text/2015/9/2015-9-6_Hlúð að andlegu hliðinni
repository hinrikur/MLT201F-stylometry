Hvað verður um að vera á Októberfest ? Októberfest verður ekki af verri endanum í ár og er óhætt að segja að þar verði mikið líf og fjör .
Undanfarin ár hefur hátíðin verið einstaklega vel heppnuð og nú verður engin breyting þar á .
Þar verður fjöldinn allur af landsins þekktustu tónlistarmönnum , en þeir munu halda uppi góðu stuði .
Hverju ert þú sjálf spenntust fyrir á hátíðinni ? Ég verð spenntari með hverjum degi sem líður , enda stærsti viðburður skólaársins .
Fallturninn er mér mjög ofarlega í huga þessa dagana , en spenntust er ég þó fyrir því að skála með vinum , dansa og hlusta á frábæra íslenska tónlist .
Af hverju að standa fyrir svona viðburði ? Er mikilvægt fyrir stúdenta að ekki bara læra saman heldur líka skemmta sér saman ? Háskóli Íslands er öflug menntastofnun sem fólk alls staðar af landinu sækir menntun sína til .
Þrátt fyrir það er mjög mikilvægt að nemendur geti tekið sér stutt hlé frá lærdómi og um leið sleppt ærlega fram af sér beislinu .
Októberfest er því frábær vettvangur til að hlúa aðeins að andlegu hliðinni .
Hvernig leggst veturinn í þig ? Hver verða helstu verkefni SHÍ ? Veturinn leggst mjög vel í mig , enda vinn ég með þremur af duglegustu mönnum landsins .
Verkefnin sem við höfum unnið að í sumar eru mjög spennandi .
Skemmilegast var þó að fá að vinna með Félagsstofnun stúdenta að því að opna lágverðsverslun á háskólasvæðinu , en sú búð mun bera heitið " Háskólabúðin " .
Undanfarið höfum við svo verið að funda með alþingismönnum til að kanna hvert viðhorf þeirra er gagnvart stöðu stúdenta almennt og háskólanum í heild .
Er gaman að vera háskólanemi í dag ? Það að vera í háskólanámi held ég að sé alltaf skemmtilegt .
Þar kynnist maður alls konar fólki úr öllum áttum , sem vinnur saman og það er gaman að sjá hversu mikið maður lærir á því að vera í svona fjölbreyttu umhverfi .
Að vera háskólanemi getur þó reynst erfitt , enda lifa ekki allir við sömu kjör .
Sumir þurfa að taka námslán á meðan aðrir fá fjárhagslegan stuðning frá fjölskyldu .
Ef háskólanemi á námslánum vinnur sér inn meira en 930 þúsund krónur á ári , eru námslán hans skert við hverja krónu sem fer yfir þetta mark .
Námslánakerfið er því mun meira letjandi en hvetjandi .
Einhver umræða hefur þó verið á þingi um heildarendurskoðun LÍN , en okkar ósk er að kerfið verði endurskoðað og eins konar styrkjakerfi verði tekið upp , eins og gert er á Norðurlöndunum .
