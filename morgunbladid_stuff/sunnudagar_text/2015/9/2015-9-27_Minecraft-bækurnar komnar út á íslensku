Tvær bækur um tölvuleikinn Minecraft eru nú komnar út á íslensku .
Þetta eru Byrjendahandbókin ( The Official Beginners Handbook ) og Rauðsteinahandbókin ( The Official Redstone Handbook ) en tvær til viðbótar koma út um miðjan október .
Minecraft-leikjaheimurinn hefur notið vinsælda víða um heim .
Ýmis skýringarmyndbönd eru fáanleg á Youtube auk þess sem heilmiklar upplýsingar er að finna á veraldarvefnum um leikinn og þá möguleika sem Minecraft-veröldin býður upp á .
Það hefur því vakið talsverða athygli hversu vel bækur um tölvuleikinn hafa selst .
Minecraft-bækurnar fjórar komust til dæmis allar á lista yfir 10 mest seldu bækur Bretlands á síðasta ári .
Þær komust líka allar á lista yfir 100 mest seldu bækur í Bandaríkjunum á síðasta ári .
Þrátt fyrir að enginn skortur sé á stafrænum leiðbeiningum og ýmsu ítarefni á netinu um víðáttumikinn leikjaheim Minecraft virðast margir kjósa að hafa innbundnar handbækur til hliðsjónar .
Kannski veitir útgáfa bókanna á íslensku kjörið tækifæri fyrir foreldra sem hafa átt í vandræðum með að fá börn og unglinga til að líta upp frá tölvunni og lesa bækur .
Börnin geta einfaldlega lesið bækur um tölvuleikinn .
Að sögn Arnars Vals Jónssonar leiðbeinanda á Minecraft námskeiðum hjá Skema er mikið af gagnlegum leiðbeiningum í bókunum .
" Þær hafa líka ákveðið skemmtanagildi því krökkunum finnst gaman að geta haft eitthvað í höndunum sem tengist leiknum .
Þannig geta þau líka sýnt foreldrum sínum hvað þau eru að gera í þessari leikjaveröld .
Það er gaman fyrir krakka að fá þessar bækur á íslensku í staðinn fyrir að hanga á Google til að finna leiðbeiningar og myndbönd , sérstaklega þau yngstu .
" Skema hefur staðið fyrir námskeiðum í Minecraft fyrir börn niður í sjö ára aldur og segir Arnar Valur í bígerð að bjóða einnig námskeið fyrir foreldra sem vilja fá meiri upplýsingar um þá möguleika sem Minecraft býður , en leikurinn hefur notið vinsælda víða um heim fyrir að ýta undir sköpunargleði og þjálfa rökhugsun barna .
