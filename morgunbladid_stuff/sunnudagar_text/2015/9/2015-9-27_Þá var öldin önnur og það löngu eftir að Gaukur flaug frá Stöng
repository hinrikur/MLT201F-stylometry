Ef heimsborgarinn lítur hundrað ár um öxl og svo allt til þessa dags , frá árinu 1915 og til ársins 2015 , undrast hann að sjá hve mikið hefur gengið á í veröldinni hans .
Hann er eiginlega furðu lostinn , að þessi ósköp hafi ekki dugað til að slá mannkynið út af laginu .
Aldarskeið Upphafspunkturinn er í ársgamalli heimsstyrjöld , sem átti þá eftir að standa í þrjú ár enn .
Ungir menn , sem rétt höfðu boðið manndómsárunum góðan daginn , voru vikulega sendir í tugþúsundatali fyrir byssukjafta í stríði , sem var það mesta fram að því .
Þessi Heimsstyrjöld var eiginlega mun líkari sláturhúsastarfsemi en stríðsrekstri .
Blóðvöllurinn færðist naumast úr stað árum saman og verkefnið beggja vegna línunnar var að smala saman ungviði til að deyja þarna .
Af hverju ? Hvað svo ? Öld er langur tími en samt eru fræðimenn eiginlega enn að fást við spurninguna um það , af hverju til þessa stríðs var stofnað og hvort mannkynið hafi haft eitthvað upp í sinn útlagða kostnað í mannslífum og lausum aurum .
Það varð vissulega nokkrum pótintátunum færra eftir stríð en áður , þótt sá hafi aldei verið tilgangurinn með því .
Þýskalandskeisari , keisari Austurríkis og Ungverjalands og Rússakeisari voru krúnurakaðir í lok þess .
Einhverjum þykir það sjálfsagt til bóta , þótt það segði lítið upp í fyrrnefndan kostnað .
En keisararnir með kaskeitin , sem spruttu upp í stað þeirra krýndu , reyndust enn verri kostur ef eitthvað var .
Ekkert vantaði þó upp á , að þeir þættust eiga allt sitt vald undir fólkinu , einkum alþýðunni , en ekki almættinu , eins og bláblóðsmenn töldu áður .
Stundum er það sagt lýðræðinu til hnjóðs , að Hitler alvaldur Þýskalands hafi komist til valda eftir reglum þess .
En það er aðeins að hluta til rétt .
Hann og morðsveitir hans höfðu , m.a. með ofbeldislegri framgöngu , notað sér upplausnarástandið í landinu til að tryggja sér valdalega fótfestu í gegnum lýðræðisskipulagið .
En þegar þangað var komið misnotuðu þeir aðstöðuna og brutust til valda og verður lýðræðinu ekki um það kennt .
Hitt er líklegt að Hitler hafi eftir valdatökuna haft meirihluta þjóðarinnar með sér , þótt vald hans hafi verið svo illa fengið .
Sú staðreynd var ekki forsenda valdsins , en auðveldaði honum örugglega að ná þeim heljartökum á þjóðinni sem hann náði .
Fleiri kaskeitiskeisarar Nokkru austar , í Kreml , tottaði keisari alþýðunnar pípu sína og beitti alræðisvaldi sínu af mun meiri hörku og grimmd en veiklundaður síðasti keisari Rússlands hafði nokkru sinni gert .
Hver fangelsun , líflát og sífellt meiri kúgun átti rót í " umboði alþýðunnar " .
Allur sá óhugnaður liggur nú ljós fyrir .
Eftir að Sovétríkin hrundu og loks rofaði fyrir heiðglugga geta menn ekki annað en furðað sig á , hversu margir gáfaðir menn á Vesturlöndum virtust trúa á alræðiskerfið og útfærslu þess og sungu því lengi hástemmt lof og börðust fyrir því að slíkt kerfi ýtti lýðræðinu frá .
Því sama lýðræði og tryggði þeim sjálfum rétt til baráttu gegn því .
Margir sáu þó þá og allir vita nú , að sú barátta var í þágu eymdar , illsku og kúgunar .
Þeir sem vöruðu við sættu árásum vegna þess .
Og austan Rússlands sat enn voldugri keisari með kaskeiti sitt , Mao ljóðskáld , sem nú er talinn hafa verið afkastameiri fjöldamorðingi en þeir Stalín og Hitler til samans .
Eina afsökun Maos er væntanlega sú , að hann hafði úr fleirum að moða .
Í umboði þessara var að auki tindátum tyllt á veldisstóla víða .
Það eimir enn eftir af þeim .
Meira að segja tókst sjálfum páfanum nýlega að taka hús á einum slíkum .
Þeir Kastrobræður , Kim il-sung ættin og Mugabe í Zimbabve eru eins og lifandi vaxmyndasafn úr vafasamri sögu aldarinnar .
Lenin og Mao eru lengra komnir .
Gleymd og hálfgleymd stríð Auk stóru stríðanna sem nefnd voru , áttu menn í minni útgáfum af þeim , svo sem í Víetnam , Kóreu og Kambódíu , en í því síðasttalda létu Rauðir-Kmerar heldur betur til sín taka .
Á síðustu áratugum hefur ekki sést annað eins dæmi um villimennsku .
Nú er helst um það deilt , hvort Rauðu Kmerarnir komu 3 milljónum eða 4 milljónum manna fyrir kattarnef ! En þeir menn voru þó til sem kepptu í sömu deild .
Því að á seinustu áratugum nýliðinnar aldar voru um 800 þúsund manns myrt í Rúanda .
Og á áratugunum á undan á þriðja hundrað þúsunda í Búrúndí og tæplega hundrað þúsunda í Úganda og svo fyrir skemmstu mörghundruð þúsund manns í Darfur .
Þar og í Súdan öllu geisar enn óöld .
Þær ótöldu milljónir sem hafa dáið úr hungri og pestum , ekki síst börn , sem beint eða óbeint má rekja til óhæfuverka og kúgunar , má í raun telja til fallinna í stríði .
Suður-Ameríka er enn ónefnd og allt það sem gerst hefur í löndunum fyrir botni Miðjarðarhafsins og stendur enn yfir þar og í löndum í Austur-Asíu .
Hryllingurinn á Balkanskaganum eftir hrun Júgóslóvakíu er í minni og margt er ónefnt .
Efnahagslega vargöldin Og á þessari sömu öld notaði heimurinn tímann á milli styrjalda til að ganga í gegnum Heimskreppuna auk margra annarra heldur minni .
Má minna á kreppuna 2007-2008 sem sumir halda staðbundna við Ísland .
Staðbundnari kreppur eru auðvitað til á þessum tíma , svo sem í Japan , Taílandi og Argentínu .
Nú kraumar ein slík í Brasilíu , fimmta stærsta ríki í heimi , hvort sem miðað er við landsstærð eða íbúafjölda .
Og menn vita hvernig ástandið er í Úkraínu og Rússlandi þar sem íslensk stjórnvöld hafa boðist til að tapa tugum milljarða á ári til að koma á reglu á meðan borgarstjórnin sér um deilur Ísraels og Palestínu , sem fjöldi manna hefur þó þegar fengið friðarverðlaunin í Osló fyrir að hafa leyst .
Enn ónefnt Enn er rétt að nefna tvö " afrek , " sem telja má heimsóáran til tekna , auk þess sem áður er talið .
Það fyrra er að á miðju tímabilinu var varpað tveimur kjarnorkusprengjum á borgir í Japan sem þurrkuðu út fleira fólk á fáeinum mínútum en tekist hafði áður .
Það síðara er , að því er haldið fram af vísindamönnum , að manninum hafi tekist , í fyrsta sinn í sögunni , að hafa með umsvifum sínum slík áhrif á andrúmsloft jarðar , að annað Armageddon , en sagt er að Opinberunarbókin boði , blasi örugglega við nema gripið verði harkalega í tauma .
Eins og efnahagsástandið er í heiminum um þessar mundir er ástæðulaust að búast við öðru en froðukenndum sýndarákvörðunum .
Önnur sjónarmið Framangreind dæmi , sem eru aðeins smábrot af því sem telja mætti til , ættu að duga til að segja , að þessi tími , aldarskeiðið 1915-2015 sé óöld allra alda .
En er það rétt ? Ýmsir sjá þennan tíma , þrátt fyrir allt , í öðru ljósi .
Og það eru ekki eingöngu Pollýönnurnar sem horfa svo afsakandi um öxl .
Fréttaskýrendur og fræðimenn í þúsundatali færa gild rök fyrir sömu sjónarmiðum .
Þeir segja að fyrrnefndur tími sé mesta framfaraskeið sem maðurinn hafi lifað .
Fleiri gangi nú til sængur hvert kvöld með mettan maga en nokkru sinni áður .
Barn , sem fæðist nú , megi gera ráð fyrir að lifa áratugum lengur en barn sem fæddist fyrir einni öld .
Menning hafi aldrei blómstrað eins og nú , og er þá miðað við það , að allur almenningur eigi kost á að njóta hennar .
Almenn menntun hafi aldrei verið ríkulegri né verið eins aðgengileg og nú .
Olían , raforkan , kolin og kjarnorkan séu borin röngum sökum .
Einmitt þau hafi létt slítandi striti af öllum fjöldanum .
Laun hafi hækkað , frítími aukist og lífeyrisaldur orðið sanngjarn .
Sjúkdómar , sem áður fólu í sér dauðadóm , séu nú læknaðir með einföldum aðferðum .
Og ýmsir kvillar , sem áður töldust ólæknandi sjúkdómar séu það ekki endilega lengur , vegna ótrúlegra framfara í læknavísindum , tækjum og lyfjum .
Þessar framfarir hafi ekki síst orðið síðustu 100 árin .
En hvað þá með allan ófriðinn sem áður var nefndur ? Hinir glaðbeittu benda á að friðarverðlaun séu veitt árlega með fjaðraþyt og söng .
Og kjarnorkuvopnabúrin fordæmdu tryggi það , að nú sé aðeins hægt að heyja staðbundin stríð , þar sem kjarnorkuveldi takist ekki á .
Í því felist framfarir ! Að vísu kunni friðardúfurnar í Osló ekki enn við að láta framleiðendur kjarnorkuvopna fá friðarverðlaunin , enda þótt verðlaunin séu kennd við frægasta sprengjugerðarmann heimsins .
Niðurstaðan Miðað við allt þetta er varlegast að segja að tilveran þessi 100 ár sé þversagnarkennd .
Öldin , þegar menn komust loks til tunglsins , og Armstrong tunglnámsmaður ( eða einhver hinna ) náði í tunglstein handa Íslendingum til að sýna á Húsavík , og öld penisilínsins og annarra kraftaverka , tækni og vísinda , hafi óneitanlega einnig verið öld ófriðarbáls og ógna .
Þótt þær fullyrðingar standist skoðun , að aldrei hafi mannlífinu fleygt svo fram sem síðustu 100 árin , þá verði andstæðunni ekki neitað .
Jörðin hafi þá verið lögð í stærri stíl , oftar og lengur undir vígvöll en í annan tíma .
Viðurkenna ber að aldrei hafi meira fé verið varið til framfærslu fátæklinga , menntunar , bólusetninga og heilsugæslu alls almennings , og að fæðuframleiðsla og fæðuúrval og mannsæmandi húsakynni séu mun aðgengilegri eftir þessa öld en áður .
En hitt sé jafn rétt að aldrei hafi öðru eins ógrynni fjár verið eytt í hergagnaframleiðslu , þar á meðal til gereyðingarvopna , kjarnorku og eiturefna , og aldrei hafi meira blóð runnið á jafn fáum árum ofan í þessa voluðu jörð og þá .
Og nær hver einasti dropi þess hafi komið úr sakleysingjum , því milljóna tugir unglinga í herbúningum hafi flestir verið jafnsaklausir og konur og börn , þótt þeir fylgdu fyrirmælum um að drepa fremur en vera drepnir , því ættjörðin krefðist þess af þeim .
Þeir fáu lítrar blóðs , sem t.d. láku úr Hitler á kjallaragólfið í Byrginu fyrir 70 árum eða úr þeim hinum , nær og fjær , sem mörkuðu vígvellina , en létu aðra um bardagann , voru eins og ósjálegir dropar í blóðhafinu .
Samviskuspurning Nútímamaðurinn nýtur svo sannarlega þeirra miklu framfara sem orðið hafa s.l. 100 ár , en hvað varð um allt hitt ? Eru menn , sem hvergi komu nærri , enn með hluta þess í sínu farteski ? Kannski hafa sumir enn nagandi samviskubit vegna þess alls og kannski litar það nú afstöðu lykilfólks í valdakerfinu og jafnvel ræður því á hvern veg ákvarðanir falla .
Hver veit ? Það væri ekki nema mannlegt og jafnvel stórmannlegt , en ekki öruggt að það væri farsælt .
Spurningum um það efni verður svarað síðar .
Kannski það herrans ár 2115 .
