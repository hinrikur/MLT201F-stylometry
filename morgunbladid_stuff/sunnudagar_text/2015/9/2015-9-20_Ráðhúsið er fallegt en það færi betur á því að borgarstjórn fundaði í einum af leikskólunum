V irðulegur borgari sótti forðum til opinbers aðila um fyrirgreiðslu í formi viðurgernings fyrir félagsskap sinn .
Rökstuddi hann erindið með því að hefð væri fyrir því að slíku væri vel tekið .
Sá , sem fór tímbundið með veitingavaldið , féll fyrir þessari röksemd .
Þegar málið var skoðað betur kom í ljós að sama fyrirgreiðsla hefði aðeins einu sinni áður verið veitt .
Ekki tók þó að afturkalla loforð um hana .
En jafnvel þótt slík liðlegheit hefðu þannig gerst tvívegis er hæpið að segja að hefð væri komin á þau og allra síst í lagalegum skilningi orðsins .
Kveðjuhefðin Þetta litla dæmi rifjaðist upp þegar gamall borgarfulltrúi sá í fréttum að " hefð " væri fyrir því að borgarfulltrúi á förum úr borgarstjórninni flytti " kveðjutillögu " og virtist undanskilið að " hefðinni " fylgdi óbein kvöð um að samþykkja þyrfti slíka tillögu hversu vitlaus sem hún væri .
Þessi meinta " hefð " hlýtur að vera ný af nálinni og þar með ekki hefð .
Þótt svo væri nær hún ekki máli .
Flestir borgarfulltrúar hætta sem slíkir í lok kjörtímabils .
Vitað er fyrir fram að sumra þeirra sé ekki von eftir kosningar en aðrir ná ekki endurkjöri þótt þeir vilji .
Kannski þætti því rétt að skapa " nýja hefð " um að fallnir borgarfulltrúar mættu umboðslausir á fyrsta borgarstjórnarfund til að flytja kveðjutillöguna sína eða þá að þeir sendu borgarstjórn hana í pósti .
Viðbrögð borgarfulltrúa minnihlutans nú var í góðu samræmi við " umræðustjórnmála stílinn " sem mun ganga út á að stjórnmálum sé ekki blandað í stjórnmál .
Talsmaður Sjálfstæðisflokksins tók fram að " kveðjutillagan " væri góð tillaga ( ! ) og afsakaði síðan hjásetu flokksins í málinu .
Hvenær á að rumska ? Kjörtímabilið sem Samfylkingin stjórnaði borginni eftir hrakfarir í kosningum vorið 2010 þegar hún lét eins og Jón Gnarr Kristinsson væri borgarstjóri , var niðurlægingartímabil .
Ekki bara fyrir þá sem komust yfir lýðræðislegt vald rauðir eftir rassskellingu kjósenda .
Heldur ekki síður fyrir Sjálfstæðisflokkinn , sem hefur átt svo glæsta tíð í borginni en kaus nú að láta allt yfir sig ganga eða fram hjá sér fara .
Oftast þó með því að látast alls ekki vera á staðnum .
Borgarbúar áttu ekki auðvelt með að brúka kjörseðilinn sinn í framhaldinu svo kosningaþátttakan hrundi vorið 2014 .
Það vissu flestir að Jón Gnarr Kristinsson , á fullum launum borgarstjóra , sinnti ekki " hefðbundnum " skyldum við borgarbúa , svo sem þeirri að vera tilbúinn í skrifstofu sinni tvisvar í viku til að tala við þá úr þeim hópi sem það vildu .
Og svo að leggja sig allan fram um að leysa úr þeim erindum sem þeir höfðu persónulega borið á borð við borgarstjórann sinn .
Frá vorinu 1982-1991 tók þáverandi borgarstjóri að meðaltali við 40 viðmælendum í opnum viðtalstímum auk sérstakra funda með öðrum .
Þetta voru um 2.000 borgarar á ári að jafnaði .
Álagið var töluvert en ekki talið eftir .
Og þótt sumir kæmu oftar en einu sinni gafst borgarstjóranum einstakt tækifæri til að kynnast ótrúlega mörgum borgarbúum , sjónarmiðum þeirra , kvörtunarefnum , áhyggjum , vonum og þakklæti .
Svakaflott sendibréf Mikið var gert úr því afreki að Jón Gnarr Kristinsson hefði í sinni tíð skrifað borgarstjóranum í Moskvu bréf vegna refsimeðferðar rússneskra yfirvalda á meðlimum hljómsveitarinnar Pussy Riot .
Aldrei hefur komið fram hvort sá í Moskvu hafi fengið bréfið , eða látið svo lítið að svara því , hafi hann lesið það .
Það er því miður verið að fangelsa fólk úti um allan heim fyrir meint afbrot sem aldrei yrði beitt refsingum við hér á landi þótt slík brot væru framin .
Blaðamenn sitja í fangelsum úti um allan heim , þar á meðal í Moskvu , Kína , Afríku , Suður-Ameríku , svo fáeinir staðir séu nefndir af mörgum .
Samkynhneigðir eru settir í fangelsi í sumum ríkjum Afríku og haldið þar árum saman .
Konur eru grýttar þar sem lög íslams gilda , jafnvel fyrir það að hafa verið nauðgað ! Kúgun , ritskoðun , mansal , hryllingur og eymd .
Þegar kominn var maður í borgarstjórastólinn í Reykjavík sem hafði ríkulegan tíma , þar sem hann taldi sig ekki þurfa að veita borgarbúum almennan aðgang að sér eða að sinna venjubundinni framkvæmdastjórn borgarinnar , hví þá aðeins þetta eina vel auglýsta bréf ? Var það bara vegna þess að málið var í tísku rétt í bili , ekki síst hjá frægðarfólki ? Var gengið eftir svari ? Og nú þegar Dagur B. er formlega kominn með valdið sem hann fór með áður , hvað sem bréfritaranum leið , er allt í einu ákveðið að höfuðborg Íslands skuli , líkt og í kveðjuskyni , veitast að Ísraelsríki af því að hatur á því ríki sé sérstakt hugðarefni borgarfulltrúa sem ákvað að sitja ekki út kjörtímabilið , því hann þyrfti meiri tíma fyrir Hamas-hreyfinguna .
Var þetta gert til að undirstrika að leikaragangurinn í höfuðborg landsins hefði ekki með öllu liðið undir lok með Jóni ? Í óþökk flestra Í andstöðu við kjósendur innan og utan Reykjavíkur hefur borgarstjórn reynt að koma Reykjavíkurflugvelli fyrir kattarnef .
Hefur framganga þeirra sem síst skyldi í því máli , því miður , oftar en einu sinni vakið mikla undrun .
Þegar það var orðað að til álita kæmi að lögbinda að ríkisvaldið hlyti að hafa sitt að segja um það hvort eitt sveitarfélag gæti skaðað hagsmuni margra annarra sveitarfélaga með stefnu sinni , og þegar einnig háttaði svo til að um mál væri að ræða sem varðaði almennan þjóðarhag , þá var rokið upp .
Sumir sögðu , eins og ýtt væri á takka , að með slíkri lagasetningu væri brotið gegn ákvæðum stjórnarskrár um sjálfstæði sveitarfélaga .
Þetta var fullyrt án nokkurrar athugunar og mjög hæpið er að sú fullyrðing fái staðist .
Valdmörkin þar Hitt ætti hins vegar að vera þekkt staðreynd að valdi sveitarfélaga eru margvísleg takmörk sett .
Lögmætisreglan segir okkur það að sveitarfélögum sé óheimilt að taka sér vald sem að lögum er falið öðrum .
Í því sambandi má vísa til lokaritgerðar í lagadeild Háskóla Íslands , " Valdmörk sveitarfélaga " frá árinu 1976 , sem þeir Baldur Möller ráðuneytisstjóri og Steingrímur Gautur Kristjánsson héraðsdómari voru prófdómari og umsjónarkennari að .
Sitthvað hefur auðvitað breyst frá þessum tíma en grundvallaratriðin eru auðvitað hin sömu .
Ríkisvaldið , ríkisstjórn og löggjafarþing eftir atvikum , fara þannig með utanríkismál þjóðarinnar .
Þess vegna höfðu sveitarfélögin í kringum Varnarsvæðið í Keflavík takmörkuð áhrif á það sem þar gerðist .
Þetta sama á við um allan hinn lýðræðislega heim .
Halda menn til að mynda að vildi Obama forseti og þingið heimila Kúbu að opna sendiráð í Wahsington þá gæti einhver sérlundaður meirihluti þar í bæ bannað það ? Til dæmis í tilefni þess að einn af borgarfulltrúnum þar hefði ákveðið að hætta til að geta sinnt hugðarefnum sínum í Kólumbíu ? Þegar heimsfrelsandi minnihluti , á dögum kalda stríðsins , boðaði hjartnæma hugmynd um það í borgarstjórn að Reykjavík yrði lýst " kjarnorkufrítt svæði " lagði þáverandi borgarstjóri til að byrjað yrði á Árbæjahverfinu til að sjá hvernig það reyndist .
Málið náði ekki mikið lengra .
Eftirminnilegt framkvæmdaskeið Í mörg ár var því haldið fram , eins og staðreynd væri , að borgarstjórnarmeirhlutinn sem var í Reykjavík frá 1982-1991 hefði skuldsett höfuðborgina upp fyrir höfuð .
Engin rök voru þó færð fram fyrir slíkum fullyrðingum .
Þetta hlyti bara að hafa gerst , vegna margvíslegra stórvirkja sem þá áttu sér stað í borginni og blöstu við hverjum manni .
Ný hverfi eins og t.d. í Grafarvogi voru byggð upp með undra hraða .
Tekin var upp sú stefna að allir sem vildu skyldu fá lóð í Reykjavík , en með vinstrimeirihluta í Reykjavík frá 1978-1982 hafði orðið stöðnun í lóðamálum .
Hafið var mesta átak sem gert hafði verið í holræsamálum borgarinnar .
Fylgt var eftir " Grænu byltingunni " sem meirihluti undir forystu Birgis Ísl. Gunnarssonar hafði hafið .
Gerður var Húsdýra- og síðar Fjölskyldugarður í Laugardal .
Bygging Borgarleikhúss , sem vinstri meirihlutinn hafði stöðvað , var sett í fullan gang og lokið fljótt og vel .
Um líkt leyti var höggvið á hnúta í Kringlunni svo uppbygging gæti hafist þar .
Perlan var reist á Öskjuhlíð og Ráðhús fyrir Reykvíkinga , þrátt fyrir mótmæli og ótrúlegar hrakspár " sérfræðinga .
" Stærsti hluti Viðeyjar var keyptur og Viðeyjarstofa og Viðeyjarkirkja sem Sverrir Hermannsson menntamálaráðherra stóð fyrir að færð væru borginni á 200 ára afmæli , voru byggð upp á tveimur árum , ásamt veglegri bryggju .
Stórbrotin uppbygging hófst á Nesjavöllum og borginni voru tryggð þar mikilvæg framtíðarlönd með kaupum .
Mikilvæg skref voru stigin í hafnargerð hjá borginni og framtíð hennar sem útflutningshafnar tryggð .
Settur var þungi í að ljúka Borgarspítalanum .
Þá var hafið mikið og áður óþekkt átak af borgarinnar hálfu við byggingu öldrunar- og hjúkrunarheimila .
Hér eru aðeins fáein atriði nefnd eftir minni .
Ekki verður deilt um það að mikið framkvæmdaskeið var hafið , en hvernig fóru þá fjármálin ? Framkvæmdaskeiðið sker sig úr Viðskiptablaðið birti hinn 17. þessa mánaðar greinargerð og súlurit yfir skuldastöðu borgarinnar síðustu 35 árin .
Þar sést að skuldir borgarinnar fóru nokkur vaxandi á árum vinsri stjórnarinnar 1978-1982 .
En með nýjum meirihluta varð breyting .
Sýnir súluritið að næsta áratuginn var vel haldið um .
Skuldir Reykjavíkurborgar fóru lækkandi á ný .
Það var gleðiefni .
En hitt sem gerðist á sama tíma og framkvæmdir voru svo öflugar og skuldir lækkuðu sést ekki á súluritinu .
Skattar Reykjavíkurborgar , jafnt á einstaklinga sem fyrirtæki voru lækkaðir á sama tíma .
Frá og með valdatöku R-listans fór að síga á ógæfuhliðina í fjármálum borgarinnar .
Því var þó fjarri að þá hafi framkvæmdaviljinn í höfuðborginni verið mikill .
Nú eru skuldir borgarinnar orðnar áhyggjuefni og það þótt allir gjaldstofnar hafi verið keyrðir upp í topp .
Nýlega kom í ljós að ringulreið ríkir í daglegri fjármálastjórn borgarinnar .
Í stað þess að snúa sér að því forgangsverkefni þykjast borgaryfirvöld þurfa að taka yfir utanríkismál landsins og hafa þau til að nesta einn af pólitísum samherjum sínum sem flyst á nýjar slóðir .
Lærdómsefni Eftir hið dapurlega tímabil þeirra Dags B. og Jóns Gnarr Kristinssonar var stemningin hjá borgarbúum sú að aðeins 60% þeirra gátu hugsað sér að fara á kjörstað vorið 2014 ! Eftir 8 ára samfellda stjórn Sjálfstæðisflokksins gekk samhentur meirihluti hans til sinna þriðju kosninga og fékk þá yfir 60% atkvæða í sinn hlut .
Slíka einkunn hafa borgarbúar ekki í annan tíma gefið sínum meirihluta , hún er einstök í sögu Reykjavíkur .
Fámennið á kjörstað vorið 2014 , aðeins um 60% treystu sér þangað og hinn einstæði 60% sigur í kosningunum 1990 , getur sagt hverjum og einum þá sögu sem hann vill .
En örugglega má draga þá ályktun af þessum tölum , þegar horft er á þær saman , að kjósendum líki það best þegar umboðið , sem þeir veita , er metið og það tekið alvarlega og af ábyrgð og þunga .
Sýndarmennskan og brölt eftir hverri bólu sem birtist og bardagi um hver geti náð að verða bjartasti bjálfinn áður en þær springa stuttu síðar , mun að lokum skila litlu .
Jafnvel engu .
