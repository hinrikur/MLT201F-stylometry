Ein öflugasta og umdeildasta sjónvarpsstöð Bandaríkjanna , Fox Ruperts Murdoch , hefur þetta sem eitt af slagorðum sínum : Fyrst fréttir og svo saga .
Ágætlega sniðugt og ekki fráleitt .
En ekki er þó öruggt að allar fréttir sem flaggað er um hríð og dæst yfir dægrin löng muni fá mikið rúm í sögunni né þykja hafa haft þýðingu fyrir þróun hennar .
Stundum veifa menn því í dægurumræðunni að " sagan eigi eftir að dæma þetta hart " og eiga þá oftast við orð eða athæfi andstæðinganna .
Ekki er þó vitað til þess að reynt sé að sannreyna staðhæfinguna síðar , þegar " sagan " hefur gefið út þótt ekki sé nema bráðabirgðaúrskurð í málinu .
Jötunmennið Winston Churchill var auk margra annarra starfa sinna liðtækur penni , svo ekkert sé ýkt , og afkastamikill .
Hann framfleytti sér og sínum með skriftum nær alla ævina .
Og það þurfti töluvert til , því að maðurinn hafði mikið umleikis og lét eftir sér í mat og einkum drykk .
Churchill á að hafa sagt að hann virti mikilvægi hinnar almennu reglu um að laga yrði útgjöld hvers og eins að ráðstöfunartekjum hans , ella færi illa .
En hann yrði þó að kannast við það að sjálfur hefði hann oftast haft þann hátt á að laga tekjur sínar að útgjöldunum .
Þótt það væri augljóslega óvarlegri regla en gullreglan hefði hún oftast dugað sér bærilega og hefði það fram yfir hina að vera svo miklu notalegri .
Churchill gat þess sjálfur eftir að hann hóf siglinguna inn í sólarlagið að segja mætti að ævi sín hefði ekki verið með öllu viðburðasnauð .
Sú lýsing er klassískt dæmi um breskt " understatement " .
Þótt ævi Churchills yrði deilt niður á svo sem tíu ólíka einstaklinga í sanngjörnum bitum væri ekki ofmælt að hver og einn þeirra hefði átt viðburðaríka ævi .
Stjórnmálaþátttaka hans ein , afrek hans – og mistök – hefði dugað slíkum tíu manna hópi til vottorðs um viðburðaríkt líf .
Það hefði þátttaka hans sem stríðsfréttaritari og hermaður , þar sem eldurinn brann heitast hverju sinni , einnig gert .
Churchill sagði að mun betra væri að skapa fréttir en að skrifa þær , að vera leikarinn á sviðinu fremur en gagnrýnandinn úti í sal .
Og afköst hans á ritvellinum eru einnig meiri en tíu velsettir menn á þeim velli gætu sameiginlega verið stoltir af .
Meðal ritverka Churchills eru sex bindi um Fyrri heimsstyrjöldina , þá fjögurra binda verk um forföðurinn , hertogann af Marlborough , og sex binda verk um sögu Heimsstyrjaldarinnar síðari og er þó fjarri því að allt sé talið .
Churchill fékk Nóbelsverðlaunin í bókmenntum árið 1953 en fullyrt er að hann hefði fremur kosið að fá Friðarverðlaun Nóbels .
Tvíeggjuð fyrirmynd Og þrátt fyrir þessar staðreyndir er fullyrt að Winston Churchill hafi drukkið a.m.k. eina flösku af viskíi á dag á hverju fullorðinsári sínu og oftast nær einnig ríflega viskímagnið af Pol Roger-kampavíni og svo auðvitað rautt vín og hvítt og eðalkoníak eftir því sem við átti .
Churchill gat , þrátt fyrir afköst sín á þessu sviði , iðulega sagt að hann hefði skömm á drukknum mönnum , án þess að það þætti það öfugmæli úr hans munni .
Churchill var á sinni tíð einna mest ljósmyndaði maður veraldar , en sárafáar myndir eru til sem sýna hann með glas í hendi .
En einnig sárafáar myndir af honum án stórvindilsins .
Hafi menn neytt áfengis í óhóflegum mæli er eitt líffæri gjarnan leitt fram til vitnis um hið óholla líferni .
Paul Johnson , sagnfræðingurinn frægi , segir að þegar lík Churchill var krufið hafi lifrin úr honum litið út eins og væri hún úr ungbarni .
Þeir sem þurfa að verja óhóflega notkun sína á víni og / eða tóbaki vísa gjarnan í vörninni á Churchill sem gangandi vitnisburð um að þess háttar gagnrýni sé tilhæfulaus .
En Churchill var um flest óvenjulegur maður .
Miklu fremur undantekningin en reglan .
Þess utan dró hann úr áköllum óhófs síns með ýmsu móti .
Viskíið , sem hann sötraði liðlangan daginn , var blandað með miklu vatni .
Hann neytti ríkulegrar fæðu með drykkju sinni ( sem er gott fyrir lifrina ) án þess þó að fitna úr hófi , því hann var líkamlega aktífur lengst af .
Þá hafði Churchill þá reglu , sama hvernig stóð á , að fá sér jafnan síðdegislúr , sem flestum ber saman um að sé hrein hollusta , sem nútíminn gefi þó fæstum færi á að nýta sér .
Fleygar setningar og söguskrif Enginn stjórnmálamaður á fleiri fleygar setningar sem lifað hafa en Winston Churchill .
Tvennt kom til .
Eðlislæg og iðkuð hæfni hans , þekking á sögu , bókmenntum og enskri tungu annars vegar og hins vegar hve lengi hann var í innstu röð eða sjálfur miðdepill mestu atburða í sögu þjóðar sinnar og að nokkru veraldarinnar allrar .
Og Churchill á einnig höfundarétt á fleygum setningum sem sagðar voru einungis vegna þess hve vel eða sniðuglega þær hljómuðu .
Þær átti ekki endilega að taka bókstaflega .
Þegar áðurnefndri fullyrðingu um harðan dóm sögunnar , eða öðru í þeim dúr , var beint að Churchill sagðist hann ekki hafa áhyggjur af því .
Söguna þá ætlaði hann sér að skrifa sjálfur .
Hið mikla verk hans um sögu Heimsstyrjaldarinnar síðari hefur , eins og önnur slík verk , hlotið bæði lof og last .
En flestum gagnrýnenda ber saman um að hafi höfundurinn staðið frammi fyrir freistingum um að auka sinn hlut úr hófi fram hafi hann staðist þær vel .
Verkið njóti þess hins vegar ótæpilega að þessi mikli leikstjórnandi atburðanna skyldi ekki aðeins vera til frásagnar , heldur leggja svo margt til sem enginn annar gat gert .
Síðar hefur margt verið skrifað hinni miklu sögu Churchills til fyllingar , eða þar sem önnur hlið atburða er dregin fram eða það leiðrétt sem höfundar töldu ástæðu til .
Rétttrúnaður gamall í hettu Drýgstan hluta ævinnar var Churchill ekki með ritstörfin ein á sinni könnu .
Hann var einnig virkur frístundamálari og nú seljast verk hans á tugi og hundruð milljóna króna .
Og svo voru það " aðalstörfin " .
Því að Churchill var að auki þingmaður , ráðherra , flokksformaður , leiðtogi stjórnarandstöðu og háttlaunaður pistlahöfundur við þekktustu blöð Bretlands .
Það er aumur blettur á sögu sumra þeirra að þau sögðu upp samningum við Churchill þegar hann tók að skrifa greinar gegn uppgangi nasismans og Adolf Hitler .
Þeir sem sáu um stjórnmálalega rétttrúnaðinn í Bretlandi um þær mundir veifuðu ótæpilega stimplinum " stríðsæsingamaður " yfir Churchill og mikill meirihluti Breta og þingmenn úr öllum flokkum studdu hina nú alræmdu friðþægingarstefnu Chamberlains .
Ekki hefur verið reiknað út hversu mörgum milljónum mannslífa hefði verið hægt að bjarga ef ekki hefði svo lengi tekist að kæfa nærri rödd stríðsæsingamannsins .
Og nýjar hettur Fróðlegt hefur verið að fylgjast með hrópum og stóryrðum vegna teiknimyndar sem birtist í Morgunblaðinu á dögunum og sótti í þá atburði sem hæst hafa borið í umræðunni síðustu vikur .
Hafa nokkrir " með ríkustu réttlætiskenndina " vart getað hamið sig á bloggheimum fyrir hneykslan .
Hefur hver af öðrum étið upp furðulegar fordæmingar á borð við þær að fyrir teiknaranum hafi vakað að draga dár af hræðilegum örlögum flóttafólks , eymd þess og óhamingju .
Hvernig geta menn látið sér slíkt til hugar koma og svo látið út úr sér ? Hvað hafa þeir sér til afsökunar ? Auðvitað er reynt að finna á því skýringar að svona langt sé seilst .
Teiknimyndir blaða um víða veröld eru kunnar .
Þær eru óaðskiljanlegur hluti blaðamennskunnar .
Þær heita " cartoons " á heimsmálinu .
Í ensk-íslenskum orðabókum er orðið stundum þýtt sem " skrípamyndir " og iðulega er orðið " skopmyndir " notað í daglegu tali .
En allir sem fylgjast með , lesa eða nema efni úr betri erlendum blöðum sér til gagns vita að orðið , og sérstaklega þýðing þess , segir ekki nema hálfa söguna og varla það .
Vissulega er skop iðulega stór hluti af inntaki slíkra mynda .
En þær eiga sér margar aðrar hliðar .
Tilveruréttur þeirra er kannski fyrst sá að " mynd segir meira en mörg orð " .
Í annan stað að teiknimynd gerir meira en það .
Þar kemur listræni þátturinn til og skírskotun til ímyndunarafls listamannsins og " lesandans " .
Stundum er skopið hreint aukaatriði , og stundum er ekkert eftir því leitað .
Myndirnar eru þá " beitt gagnrýni " eða þær sýna " andrúmsloft " sem tengist stórum atburðum eða smáum sem verða ekki gerð skil með orðunum einum , og síst með langhundum .
Myndmálið dregur iðulega veruleikann upp í sviphendingu .
Og stundum verða myndirnar til vegna þess að teiknarinn , listamaðurinn eða hvaða titill sem honum er gefinn vill sýna samúð sína , samkennd .
Oft hefur það verið gert listilega með örfáum dráttum .
Minnisvert dæmi um myndir og sorg Um jólaleyti ársins 2004 skall einn mesti óhugnaður síðustu tíða , flóðbylgjan mikla á Indlandshafi , að ströndum 14 ríkja , þegar heimamenn og gestir áttu sér einskis ills von .
Talið er að meira en 250 þúsund manneskjur hafi farist , næstum því eins og hendi dauðans hafi verið veifað yfir hluta heimsins .
Teiknurum stórblaðanna nær og fjær var ekki hlátur í hug .
En þeir birtu myndir sínar engu að síður .
Sumar þeirra voru afburðasnjallar og eftirminnilegar .
Þær hittu " lesandann " beint í hjartastað og hjálpuðu honum á viðkvæmri stund .
Sumar voru ekki endilega eins grípandi .
Slíkur dómur fer auðvitað eftir smekk og auga hvers og eins sem ber myndirnar augum .
Auðvitað er ekki hægt að útiloka að þeir hafi verið til , austan hafs eða vestan , sem töldu að teiknararnir , myndlistarmennirnir , hefðu verið að reyna að vera fyndnir á kostnað 250 þúsund manna og enn fleiri aðstandenda þeirra .
En slík örlagafífl hafa örugglega verið fá .
Hingað heim Síðustu sex árin hafa ritstjórar Morgunblaðsins aldrei " pantað mynd " hjá teiknurum blaðsins .
Ritstjórarnir telja líklegt að hefðu teiknarar blaðsins getað átt von á slíku væru þeir ekki með samning við blaðið .
Þeir sem einbeita sér að hinum skrifaða texta á Morgunblaðinu , sem á öðrum miðlum , hafa aldrei það markmið að gera það sem öllum líkar .
Ekki vegna þess að flestir og vonandi allir séu ekki góðviljaðir og vilji gæta sanngirni .
Það er hins vegar ómöguleiki að gera ætíð það sem öllum líkar og ekki eftirsóknarvert markmið .
Þvert á móti eru skríbentar og teiknarar meðvitaðir um að efni , stíll , framsetning og áherslur verða ætíð metin með ólíkum hætti .
Markmiðið er að gera sitt besta og svíkja hvorki sannleikann né sjálfan sig .
Það mun " lesandinn " að lokum meta mest .
Sennilega vegur misjafn smekkur enn þyngra þegar " lesandinn " skoðar hina daglegu teiknimynd .
En " lesanda " sem skoðar mynd þar sem leitast er við að sýna ( hvort sem það tókst til fulls eða ekki ) í senn samúð og illyfirstíganleg vandamál , sem tilraun til fyndni á kostnað þeirra sem við óblíðust örlög búa um þær mundir , verður aldrei gert til hæfis .
Það væru raunar hrikaleg mistök að reyna það .
