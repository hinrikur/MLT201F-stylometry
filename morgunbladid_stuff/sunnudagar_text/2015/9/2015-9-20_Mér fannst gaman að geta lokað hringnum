Arnar Jónsson leikur í sýningunni Býr Íslendingur hér ? sem frumsýnd var í Samkomuhúsinu á Akureyri í gær .
Hann fagnar því að fá tækifæri til að snúa aftur norður þar sem hann tók sín fyrstu skref sem leikari og mun sýna þar Sveinsstykki eftir Þorvald Þorsteinsson síðar á árinu .
Silja Björk Huldudóttir silja@mbl.is Mér fannst þetta mjög áhugavert verkefni þegar leikstjórinn bauð mér það .
Ég hafði stuttu áður lesið bókina og fannst þetta verk eiga erindi í dag út frá svo mörgu í samtímanum .
Auk þess fannst mér gaman að geta lokað hringnum og snúið aftur á svið í Samkomuhúsinu þar sem ég byrjaði að leika hjá Leikfélagi Akureyrar fyrir rúmum 60 árum , " segir Arnar Jónsson sem leikur burðarhlutverk í uppfærslu Leikfélags Akureyrar á Býr Íslendingur hér ? í leikstjórn Jóns Páls Eyjólfssonar , sem frumsýnd var í gærkvöldi , föstudag .
Leikmynd og búninga hannar Íris Eggertsdóttir , um tónlist sér Davíð Þór Jónsson og lýsingu hannar Þóroddur Ingvarsson , en meðleikari Arnars er Benedikt Karl Gröndal .
Leikritið er leikgerð Þórarins Eyfjörð á samnefndri bók Garðars Sverrissonar og Leifs Muller sem út kom árið 1988 , en leikgerðin var fyrst leikin í Tjarnarbíói árið 1993 .
Verkið segir frá lífshlaupi Leifs sem ólst upp í Reykjavík en hélt sem ungur maður til Noregs í nám .
Þegar nasistar hernámu Noreg var Leifur svikinn í hendur Gestapó og endaði í Þýskalandi Hitlers í Sachsenhausen , alræmdum þrælkunar- og útrýmingarbúðum nasista .
Lykillinn að leika sem minnst Spurður hvernig hann nálgast hlutverk Leifs í sýningunni segir Arnar lykilinn vera að leika sem minnst .
" Þetta eru það skelfilegar lýsingar að þú þarft að láta þetta ná til þín svo sterkt og fara þannig í gegnum þig að þér finnist þú vera staddur á þessum stað og vera að upplifa þetta .
Það hjálpar okkur leikurunum að Leifur er í verkinu að rifja upp atburðina .
Við útfærum þetta þannig að við Benedikt túlkum Leif á ólíkum tímaskeiðum .
Hans er meira í beinu upplifuninni á því sem er að gerast í kringum hann , en sá eldri er meira í minningunni og rifjar upp , þó það séu eðlilega engin skýr mörk .
Við rissum síðan báðir upp lykilpersónur í kringum Leif , s.s. foreldra hans og manninn sem sveik hann í hendur nasista .
" Aðspurður segist Arnar aldrei hafa unnið með Benedikt Karli áður , en hann ber honum sem og öðru samstarfsfólki afar vel söguna .
" Þetta er lítill og afar góður hópur sem að uppsetningunni kemur .
Við Jón Páll höfum leikið saman á sviði , þ.e. í Íslandsklukkunni í Þjóðleikhúsinu , en hann hefur aldrei leikstýrt mér áður .
Hann er afar fær leikstjóri og þetta hefur allt verið ákaflega ánægjulegt ferli og gengið vel þó tíminn hafi verið skammur .
Þetta er mikil brekka , bæði að læra og klifra upp .
Hún er ekki auðveld .
" Spurður hvort gott sé að leika í Samkomuhúsinu svarar Arnar því játandi .
" Leikhúsið er hannað eftir gullinsniði .
Hér ríkir gott jafnvægi milli sviðs og salar .
Það þarf því ekki að sperra sig mikið .
" Aldrei haft meira að gera Sem fyrr segir fagnar Arnar því að fá tækifæri til að snúa aftur á svið í Samkomuhúsinu .
" Ég var meðal þeirra sem stofnuðu hér atvinnuleikhús árið 1973 , en þá var ég búinn að vera hér meira og minna frá 1969 .
Ég var fastráðinn hér til 1975 þegar við stofnuðum hér Alþýðuleikhúsið .
Ég hef í gegnum tíðina komið hingað sem gestaleikari í nokkur skipti , " segir Arnar sem ílengist á Akureyri eftir að sýningum á Býr Íslendingur hér ? lýkur .
" Við Jón Páll höfðum talað saman áður en uppsetningin á Býr Íslendingur hér ? kom til og bundist um það fastmælum að ég kæmi norður með einleikinn Sveinsstykki eftir Þorvald heitinn Þorsteinsson , sem er Akureyringur eins og ég , " segir Arnar og tekur fram að hann reikni með að sýna Sveinsstykki á Akureyri fyrir jól .
Þorvaldur skrifaði Sveinsstykki árið 2003 fyrir Arnar að beiðni Þorleifs Arnar Arnarssonar í tilefni af tvöföldum tímamótum Arnars , þ.e. 40 ára leikafmæli hans og sextugsafmæli , en Þorleifur leikstýrði frumuppfærslunni í Loftkastalnum sem þá var og hét .
Síðla árs 2013 leikstýrði Þórhildur Þorleifsdóttir eiginmanni sínum í uppfærslu verksins á Stóra sviði Þjóðleikhússins í tilefni þess að það sama ár varð Arnar sjötugur , en með sýningunni kvaddi Arnar formlega Þjóðleikhúsið eftir 50 ára farsælt starf , en hefur síðan leikið bæði í Eldrauninni og Sjálfstæðu fólki .
" Ég er ekki lengur fastráðinn neins staðar , það má ekki .
Ég er því bara minn eigin herra .
Ég hef verið að vinna í sjónvarpi , m.a. Rétti , alls kyns stuttmyndum og bíómyndum á borð við Fúsa .
Ég hef eiginlega aldrei haft meira að gera sem leikari en eftir að ég komst á aldur og samningi mínum við Þjóðleikhúsið lauk , " segir Arnar .
Heimildarmynd um ævistarfið Inntur eftir því hvaða verkefni séu framundan hjá sér segir Arnar ýmislegt í bígerð , en aðeins megi segja frá litlu broti af því á þessari stundu .
" Á mér hvíla líka vanrækslusyndir sem ég væri mjög áfram um að geta komist í að sinna .
Mér finnst að mér beri skylda til að skrá eitthvað í sambandi við Alþýðuleikhúsið .
Auk þess er í bígerð heimildarmynd um ævistarfið sem Þór Ómar kemur að .
Svo er margt fleira , " segir Arnar og bendir á að hann langi líka til að sinna öllum barnabörnunum sem skyldi og hafa möguleika á að fylgjast með börnum sínum sem séu að gera það gott í leiklistinni erlendis .
" Það væri mjög gaman að geta fylgst betur með þeim .
Þannig að það er engin ládeyða framundan hjá mér .
" Aðspurður segist Arnar alltaf njóta þess jafnmikið að standa á leiksviðinu .
" Með reynslunni og aldrinum finn ég að ég eflist sem leikari , " segir Arnar .
Spurður hvort hann eigi sér enn eitthvert draumahlutverk eða hvort hann sé búinn að fá tækifæri til að takast á við allt sem hann gat óskað sér svarar Arnar : " Ég er búinn að fá tækifæri til að glíma við allt sem ég gat óskað mér og svo miklu meira en það .
Helst vildi maður fást við eitthvað sem væri bæði krefjandi en um leið líka eitthvað sem ögraði manni , þ.e. eitthvað sem maður hefði ekki mikið gert áður .
Því maður er búinn að skila því helsta sem maður vildi .
En það væri mjög gaman að takast á við ögrandi og nýja hluti og hlutverkið í Býr Íslendingur hér ? fellur undir það .
Leikarinn er mjög nakinn í þessari uppfærslu .
Það eru engin hjálpartæki sem fleyta þér áfram , þú verður að sækja það allt inn í sjálfan þig og þinn reynslubrunn , " segir Arnar og nefnir að lokum að þau Þórhildi eiginkonu hans langi einnig til að vinna meira saman í framtíðinni .
" Við erum með ýmsar hugmyndir sem okkur langar að koma á koppinn .
Þannig að fólk verður að þola það að hafa mig fyrir augunum eitthvað áfram , " segir Arnar að lokum .
