Meðal gesta á Bókmenntahátíð í Reykjavík , sem lýkur nú um helgina , var sænski rithöfundurinn Danny Wattin , en skáldsaga hans , Fjársjóður herra Isakowitz , kom einmitt út á íslensku í upphafi hátíðarinnar .
Í bókinni segir frá því er Danny heldur af stað í slóð ættfeðra sinna með son sinn og föður með í för , en þeir leita að fjársjóði sem langafi Dannys gróf í jörð áður en hann var fluttur í útrýmingarbúðir nasista .
Danny Wattin segir að sagan af fjársjóði langafa hans , Hermanns Isakowitz , eigi sé langan aðdraganda , " en ef við höfum nógan tíma skal ég segja þér hana " : " Það má eignlega lýsa því svo að mig hafi langað til að skrifa þessa sögu vegna þess að fjölskylda mín var svo leyndardómsfull og skrýtin .
Það var allt fullt af ættingjum sem töluðu þýsku og sænsku með skrýtnum hreim og höguðu sér ólíkt því sem Svíar myndu haga sér .
Ég var fyrsta barnabarn ættarinnar sem fæddist í Svíþjóð og fann fyrir því að þessir ættingjar mínir væru öðruvísi en aðrir Svíar .
Ég vissi það að ég væri kominn af gyðingum sem hefðu lifað af helförina , en ekki mikið meira en það , enda sögu þau ekki sögu sína og alls ekki börnunum sínum sem hefðu kannski getað miðlað henni áfram .
Ég komst að því síðar að þetta var dæmigert fyrir fólk sem lent hefði í skelfilegri lífsreynslu , að oft vildi það ekki tala um þá reynslu fyrr en mörgum árum eða áratugum síðar og þá ekki við börnin sín , því þætti oft í lagi að segja barnabörnunum frá .
Þegar ég var um tvítugt langaði mig til að reyna að skila þetta fólk betur og fékk það til að segja mér sögu sína og ég safnaði sögum þeirra , fékk þau til að tala inn á band .
Á þeim tíma hafði ég unnið sem blaðamaður en ekki skrifað neinar bækur og þó mér hafi þótt mikilvægt að ná að safna þessum sögum saman þá vissi ég í sjálfu sér ekkert hvað ég ætti að gera við þær .
Ég vissi að ég hefði ekki hæfileika til að nota þær í bók , mér myndi aldrei takast að gera svo mögnuðum frásögnum sæmileg skil .
Þær voru líka svo margar og hver og ein hefði getað verið efni í skáldsögu .
Ég gerði því ekkert með þessar sögur um tíma , vann sem blaðamaður , ferðaðist um heiminn og skrifaði bækur , annarskonar bækur en hæfðu þessum sögum , gamansamar frásagnir og háðskar , sumar vildi enginn gefa út og sumar voru gefnar út .
Sögur ættmennanna sátu samt í huga mér , ekki síst þegar þetta fólk , sem var orðið gamalt þegar ég tók viðtölin við það , tók að deyja .
Svo kom þar að að ég eignaðist börn sjálfur og eitt sinn er ég var að segja syni mínum frá fjölskyldu hans , þegar hann var fjögurra ára , langaði hann að fara út í kirkjugarð til að grafa upp líkið af afa mínum til að sjá hvernig hann hefði litið út .
Ég sagði honum að það væri ekki hægt , það væri bannað , en ég myndi reyna að lýsa honum .
Þegar hann var sjö ára sagði ég honum söguna af því að þegar fjölskyldan hrökklaðist frá Póllandi undan þýskum nasistum og nefndi að langafi minn hefði grafið eigur sína á landareign sinni áður en þau flúðu .
Þá spurði hann þessar sjálfsögu spurningar : Af hverju förum við ekki og gröfum fjársjóðinn upp ? Og ég svaraði að bragði : Af hverju ekki ? Næstu tvö árin fór ég í gegnum gömlu viðtölin og tók fleiri viðtöl við þá sem enn voru á lífi , leitaði til stofnana sem starfa við slíkar rannsóknir og fékk leiðbeiningar um hvert ætti að leita og svo koll af kolli sem leiddi okkur að því ferðalagi sem ég segi frá í bókinni .
" Við Wattin ræðum það að fjölmargir ungir höfundar hafi tekið að glíma við þessa hörmulegu fortíð og upp kemur sú spurning hvað það sé sem reki fólk áfram við skrifin og þá líka af hverju það sé að gerast núna .
" Þetta er sennilega spurning um það að það sé nógu langt liðið frá því þetta gerðist , því kynslóðin sem lifði af þessar hörmungar vildi ekki tala um þær og þær standa of nærri kynslóðinni sem kom á eftir .
Afi minn var erfiður maður , harður og óvæginn , sem bitnaði eðlilega á syni hans , föður mínum , en hann vissi ekki af hverju faðir hans var svo strangur og stífur fyrr en ég fór að grafa upp söguna .
" – Það er rétt að þögnin á milli feðga er oft meiri en á milli afa og afabarns og það birtist líka í bókinni eftir því sem sögunni vindur fram að sögumaðurinn , þú , veist í raun ekki svo mikið um föður þinn þegar upp er staðið .
Víst eruð þið nánir sem feðgar og þekkist vel að því leyti , en þú þekkir hann þó ekki á hlutlægan hátt og ekki heldur sögu hans .
" Það er rétt í sjálfu sér og ekkert einstakt við mína fjölskyldu , ég geri ráð fyrir að þessu sé svo háttað með fjölskyldur almennt .
Víst elskum við hvor annan sem feðgar og við erum mjög líkir en um leið ólíkir að mörgu leyti .
Það er svo margt sem maður tekur sem sjálfgefnu og veltir ekki fyrir sér eða ræðir ekki um .
Við náum reyndar mjög vel saman í kringum tiltekin verkefni eins og með þessa bók , og það má segja að hún hafi gert sambandi okkar mjög gott .
" 