Smáhesturinn fór að velta því fyrir sér hvort hann þyrfti að fara að klæðast tvöföldum aðhaldssokkabuxum innanundir kjólnum , eða mögulega borða örlítið minna , eftir að hann fékk þá spurningu hvort hann gengi með folald .
Þessi spurning kom frá miðaldra , hvítum , íslenskum ritstjóra sem starfar á glanstímariti .
Viðbrögð smáhestsins voru eitthvað á þessa leið : " Hva ...
ertu að segja að ég hafi fitnað ? ? ? " Ritstjórinn neitaði því vandræðalega og sagði að þetta gæti alltaf gerst hjá smáhestum á barneignaraldri .
Þessi spurning hefði svo sem ekki átt að koma á óvart því smáhesturinn hefur svo allt of oft fengið hana í gegnum tíðina .
Smáhesturinn má nefnilega ekki hugsa um sætabrauð og súkkulaðisnúða án þess að vömbin belgist út af sjálfu sér ( sem er sjúklega ósanngjarnt ) .
Svona smáhestar eiga náttúrlega bara að drekka vatn og bíta gras , taka lýsi og fara snemma að sofa .
Það að sleppa einstaka sinnum morgunmatnum , borða uppbakaðar súpur í mötuneyti , drekka of marga Flat White á dag eða stelast í sjálfsalann í vinnunni er dýru verði keypt .
Tala nú ekki um þegar smáhestar tábrotna og eru kyrrsettir í meira en mánuð .
Þá er voðinn vís .
En stundum er bara svo of gaman að vera til og þegar gleðin stendur sem hæst er auðvelt að gleyma boðorðunum 10 .
Auðvitað ættu allir heimsins smáhestar og spariguggur þessa lands að vera löngu búin að frelsa vömbina .
Hér er verið að frelsa alla heimsins líkamsparta en einhvern veginn virðist vömbin alltaf verða útundan .
Spáið í hvað lífið væri svo miklu afslappaðra og frjálsara ef vömbin fengi bara að flæða óhindruð .
Tala nú ekki um hvað það væri fínt ef það teldist bara eðlilegt að allir væru bara alltaf með bert á milli – líka miðaldra konur með mömmumaga .
Árið 2010 ákvað norska sjónvarpskonan Helle Vaagland að frelsa vömbina og lærin og allt það .
Á venjulegum degi í vinnunni ákvað hún að taka leikkonuna Demi Moore á þetta , sem nýlega hafði háttað sig inni á eigin baðherbergi og tekið selfie .
Vaagland æddi inn á baðherbegi á NRK , þar sem hún starfaði á þeim tíma , girti sokkabuxurnar niður um sig og tók selfie .
Vaagland er bara venjuleg , norsk , rúmlega fertug kona með femínískar skoðanir .
Athæfið vakti mjög mikla athygli og komst í fréttir stærstu fjölmiðla heims .
Með myndbirtingunni vildi Vaagland ýta við kjánalegum hugmyndum samtímans um útlitsdýrkun sem fóru í taugarnar á henni .
Hún sagði að það væri ömurleg þróun að það væri bara pláss fyrir fullkomna líkama í fjölmiðlum .
Á dögunum var sagt frá því í fjölmiðlum að pabbalíkaminn væri að koma sterkur inn .
Það er að segja að feitir , skeggjaðir menn væru meira inn en grannir , skegglausir smjörbobbar .
Meira að segja Leonardo DiCaprio væri orðinn feitur og skeggjaður .
Út frá jafnréttisgrundvelli geri ég ekki ráð fyrir öðru en kvenpeningurinn taki þetta alla leið .
Hætti að pakka mömmumaganum inn í aðhaldsföt og njóti alls þess besta sem vömbin hefur upp á bjóða .
Og síðast en ekki síst njóti þess að vera nákvæmlega eins og þær eru .
martamaria@mbl.is 