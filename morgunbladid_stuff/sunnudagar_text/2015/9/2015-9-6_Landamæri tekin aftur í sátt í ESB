Ólíklegt er að 4.000 íbúar héraðsins Schengen í sunnanverðri Lúxemborg verði skelfingu lostnir þegar þeir heyra talað um að Schengen sé að hrynja .
Þeir vita að átt er við samkomulag sem staðfest var 1995 um að opna innri landamæri ríkja Evrópusambandsins .
Fjórum árum síðar varð þessi tilhögun hluti af lögum og reglum ESB .
Fólk í nær öllum ríkjum sambandsins , um 400 milljónir manna , hefur frá 1999 getað ferðast til annarra aðildarríkja án vegabréfa- og tollskoðunar .
Aðeins Bretlands og Írland ákváðu að standa utan við Schengen-samkomulagið en EFTA-ríkin , Ísland , Noregur , Sviss og Liechtenstein eru meðal þátttakenda .
Stundum er sagt að Schengen sé eins og lím , það bindi saman álfu sem mótuð er af þjóðríkjum , álfu þar sem tilraunir til að búa til " Evrópuvitund " í stað þjóðarvitundar hafa ekki gengið upp .
En nú brakar og brestur í Schengen .
Hvað finnst almenningi í Evrópu núna um innri landamæri ? Daily Telegraph birti í júlí niðurstöður könnunar IFOP-stofnunarinnar .
Þar kom fram að 67% Frakka vildu taka aftur upp landamæraeftirlit , sama vildu 63% Breta , 56% Ítala og 53% Þjóðverja .
Nicolas Sarkozy , fyrrverandi forseti Frakklands og nú á ný forsetaefni hægrimanna , er sama sinnis .
" Binda verður strax enda á Schengen-samstarfið og taka upp í staðinn Schengen II sem aðildarríkin geti eingöngu átt aðild að ef þau samþykkja fyrst sameiginlega stefnu í innflytjendamálum , " sagði hann nýlega .
" Það er ekki ætlunin að Evrópa skipuleggi lausn sem byggist á yfirboðum á sviði félagsmála og innflytjendamála .
" Opnu landamærin eru hluti af fjórfrelsinu mikilvæga í ESB sem kveður á um frjálst flæði fólks og fjármagns , þjónustu og varnings milli aðildarríkjanna .
Hundruð þúsunda manna í austanverðri Evrópu og á Balkanskaga hafa notað tækifærið síðustu árin og sest að í Frakklandi , Bretlandi og öðrum Vestur-Evrópuríkjum þar sem meira er um atvinnu , laun hærri , velferðarkerfið háþróað og heilbrigðiskerfið virkar .
Víða í Evrópu er viðkoma svo lítil að íbúum myndi fækka hratt án innflutnings , þetta á einkum við um Þýskaland og Ítalíu .
Fyrirtækin eru ánægð með að fá ungt og gott vinnuafl .
En sumir innviðir samfélagsins hafa þolað álagið illa .
Allra síðustu ár og mánuði hafa síðan hundruð þúsunda flóttafólks og farandmanna frá Norður-Afríku og Mið-Austurlöndum í örvæntingu sinni flúið stríð , upplausn og sára fátækt .
Flóttamannahjálp Sameinuðu þjóðanna , UNHCR , segir að sumt af fólkinu flýi vopnuð átök og ofsóknir , aðrir vilji sameinast ættingjum sínum á Vesturlöndum , enn aðrir vilji einfaldlega betri kjör .
Um marga eigi allt þetta við .
" Drepandi land " Hætturnar við ferðalagið til Evrópu blasa við öllum , farsímaeign er orðin svo útbreidd að jafnvel fátæklingar í Afríku eiga slík tæki og fylgjast því ágætlega með fréttum .
Þúsundir Íslendinga vissu líka af hættunum við sjóferðina vestur um haf en flýðu samt landið sem þjóðskáldið Matthías Jochumsson orti um hafísaárið 1888 : " Drepandi land , búið með kjark vorn og kjarna , kúgandi merg þinna barna , drepandi land ! " Ótti fer vaxandi í Evrópu .
Margir benda á að hryðjuverkamenn noti sér opnu landamærin til að fara ferða sinna að vild .
Sums staðar hefur gripið um sig hræðsla við skilríkjalausa útlendinga sem grunaðir eru um þjófnað á dráttarvélum og öðrum tækjum .
Fólk í þorpum nálægt Mantes-La Jolie , skammt frá París , hefur að sögn CBS-sjónvarpsstöðvarinnar grafið eins konar skotgrafir umhverfis leikvelli , önnur reisa virkisgarða .
Rómafólk , öðru nafni sígaunar , er nú rekið frá Frakklandi vegna gruns um þjófnað og óánægju innfæddra .
Flóttafólki sem komið hefur um Ítalíu er nú vísað burt .
Beitt er lagakrókum til að fara á svig við Dyflinnarreglur um meðferð umsókna um landvist .
Grikkir og Ítalir hafa nú gefist upp og reyna ekki lengur að framfylgja af alvöru ákvæðum um skráningu þeirra sem ná þar landi .
Austurríki hefur tekið upp landamæraeftirlit á ný gagnvart öðru ESB-ríki , Ungverjalandi , vegna flóttamannastraumsins .
Ungverjar , Grikkir og Ítalir segja að önnur ESB-ríki verði að taka á sig hluta byrðanna , finna verði raunverulegar lausnir , ekki bráðabirgðaplástra .
Ytri landamæri ESB eru í þeim skilningi nú opin öllum , þau eru hrunin .
Þess konar ástand sáu menn ekki fyrir árið 1999 .
