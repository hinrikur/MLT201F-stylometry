Kotra er borðspil ætlað tveimur leikmönnum , þar sem hvor leikmaðurinn hreyfir litla kubba eftir teningskasti .
Sá leikmaður sem nær öllum kubbum sínum af borðinu vinnur .
Hver leikur getur tekið allt að fjórum klukkustundum en hvert sett allt niður í hálfa mínútu .
Gjarnan er stuðst við klukkur á mótum , svo sem EM .
Bjarni og Róbert segja auðvelt að læra kotru .
" Það tekur um það bil tíu mínútur að læra mannganginn en nokkuð lengri tíma að verða góður í spilinu , " segir Róbert brosandi .
" Það er klárlega heppnisfaktor í spilinu , þar sem notast er við teninga , en maður þarf samt sem áður að byggja á ákveðinni kunnáttu .
Það er stærðfræði í þessu , það er að segja líkindareikningur , " heldur Bjarni áfram .
Þeir segja fegurðina í kotrunni ekki síst byggjast á því að nánast hver sem er getur sest niður andspænis heimsmeistaranum og unnið , að minnsta kosti eitt sett .
" Þetta væri aldrei hægt í skák .
Það sest ekki hver sem er niður með Magnúsi Carlsen og vinnur , " segir Róbert .
Settin eru mismörg í hverjum leik í kotru , á EM eru þau til dæmis fimmtán , sem Bjarni og Róbert fullyrða að geri það að verkum að viðvaningar geti ekki unnið vana leikmenn í heilum leik enda þótt þeir geti haft betur í setti og setti .
Heppnin dugi mönnum einfaldlega aðeins visst langt .
" Því fleiri sem settin eru , þeim mun skemur dugar heppnin , " segir Róbert .
