Það kom mér skemmtilega á óvart þegar Guðmundur reyndist svo bíræfinn að biðja mig að leika hjá sér að ég gat ekki annað en sagt já .
En ég skal alveg viðurkenna að ég veit ekki hvort ég hefði svarað játandi ef leikstjóri sem ég kannaðist ekkert við hefði beðið mig um þetta , " segir danski leikarinn Søren Malling , sem leikur stórt aukahlutverk í kvikmyndinni Hjartasteini sem Guðmundur Arnar Guðmundsson leikstýrir .
Þegar blaðamaður náði tali af Malling fyrir skemmstu var tökum á hans senum í myndinni nýlokið og hann á leið heim til Danmerkur .
Þar hefur hann nóg að gera , enda vinsæll leikari sem gert hefur það gott í sjónvarpsþáttaröðum á borð við Forbrydelsen ( Glæpinn ) , Borgen ( Höllina ) og 1864 sem allar hafa verið sýndar hjá RÚV , auk þess að leika í vinsælum myndum á borð við Mifunes sidste sang ( Síðasti söngur Mifune ) , Bænken ( Bekkurinn ) , Kapringen ( Sjóránið ) og En kongelig affære ( Konunglegt samband ) .
Að sögn Malling hafa þeir Guðmundur þekkst í nokkur ár .
" Árið 2011 lék ég í danskri stuttmynd eftir Guðmund sem ber heitið Malou .
Mig grunar að hann hafi haft mig í huga þegar hann skrifaði hlutverk Svens sem ég leik í Hjartasteini .
Sven er fimmtugur Dani sem búið hefur í nokkur ár á Íslandi .
Hann er einfari og raunar mætti lýsa honum sem kúreka sem býr einn með hestum sínum og kindum .
Hann er í góðum tengslum við börnin , sem myndin hverfist um , og stendur alfarið með þeim þegar þau gera hluti sem þau mega ekki á sama tíma og foreldrarnir styðja ekki börn sín .
Á yfirborðinu virkar Sven svolítið ógnvekjandi en þegar allt kemur til alls er hann mjög vingjarnlegur .
" Guðmundur Arnar fylginn sér Í samtali við Morgunblaðið fer Malling afar fögrum orðum um leikstjóra myndarinnar .
" Mér finnst Guðmundur sérdeilis flinkur að segja sögur og leikinn við að skoða þær áskoranir sem felast í unglingsárunum .
Honum liggur eitthvað á hjarta og hann er afar fylginn sér , " segir Malling og hrósar meðleikurum sínum í hástert .
" Ég er algjörlega gáttaður á því hversu góðir drengirnir tveir , sem fara með aðalhlutverkin , eru .
Þeir virka svo eðlilegir fyrir framan myndavélarnar , " segir Malling og vísar þar til Baldurs Einarssonar og Blæs Hinrikssonar , sem leika Þór og Kristján .
Mér skilst að þú hafir þurft að læra íslensku fyrir hlutverkið .
Hvernig gekk það ? " Þegar Guðmundur hafði samband við mig og bauð mér hlutverkið nefndi hann að ég myndi þurfa að tala íslensku í myndinni .
Ég samþykkti það án umhugsunar .
Síðan fékk ég vinnuhandrit á ensku og leiddi ekki hugann frekar að þessu fyrr en örfáum vikum áður en tökur áttu að hefjast , þegar ég fékk íslensku útgáfuna af handritinu .
Þá runnu á mig tvær grímur , enda ekki hlaupið að því að bera orðin fram .
Okkur Guðmundi samdist um að einfalda mál Svens nokkuð þannig að ég hefði möguleika á að læra textann á íslensku og bera hann rétt fram .
Ég lagði mikið á mig til að læra textann og vanda framburðinn því mér finnst mikilvægt að tal mitt sé skiljanlegt Íslendingum þannig að ekki sé nauðsynlegt að texta það sem ég segi .
Drengirnir tveir sem leika á móti mér skilja allt sem ég segi , sem er góðs viti .
" Hvað er fram undan hjá þér þegar þú kemur aftur heim til Danmerkur ? " Í næstu viku liggur leið mín á kvikmyndahátíðina í Toronto , þar sem ég mun kynna gamanmyndina Mænd og høns [ Menn og hænsn ] sem Anders Thomas Jensen leikstýrði , " segir Malling , en meðal mótleikara hans í myndinni eru Mads Mikkelsen og Nikolaj Lie Kaas .
" Myndin fjallar um tvo bræður sem á dánarbeði móður sinnar komast að því að maðurinn sem þeir álitu föður sinn er ekki líffræðilegur faðir þeirra .
Þeir ákveða að leita líffræðilega föður sinn uppi , en hann er virtur vísindamaður sem sérhæft hefur sig í stofnfrumurannsóknum .
Fljótlega komast þeir að því að þeir eiga þrjá hálfbræður , " segir Malling , sem leikur einn hálfbræðranna þriggja .
Missti leikgleðina í leikhúsinu " Sitt hvoru megin við næstu áramót hefjast tökur á tveimur stórum dönskum kvikmyndum .
Skömmu fyrir jól hefjast tökur á mynd sem gengur undir vinnutitlinum Mesteren [ Meistarinn ] og fjallar um mjög sérvitran en sjarmerandi málara , " segir Malling , sem fer með hlutverk málarans sem yfirgaf eiginkonu sína og barnungan son .
" Dag einn bankar uppkomni sonurinn upp á hjá honum og í ljós kemur að sonurinn er líka orðinn listamaður en mun vinsælli en pabbinn , sem fellur ekki í góðan jarðveg , enda málarinn mjög sjálfmiðaður .
Sagan er einföld en dregur upp áhrifaríka mynd af uppgjöri innan fjölskyldunnar þegar fortíðin bankar upp á og maður er þvingaður til að horfast í augu við eigin gjörðir .
Leikstjóri myndarinnar er Charlotte Sieling , en hún er orðin stórt nafn í bransanum eftir að hafa leikstýrt þáttum í Homeland [ Föðurlandi ] og Broen [ Brúnni ] , " segir Malling , en Sieling leikstýrði honum í Borgen og Forbrydelsen .
" Í febrúar á nýju ári hefjast síðan tökur á mynd sem byggir á skáldsögunni Gud taler ud eftir Jens Blendstrup .
Myndin fjallar um mjög sérvitran geðlækni sem er algjörlega markalaus þegar hann tjáir sig um menn og málefni , með alvarlegum afleiðingum fyrir eiginkonu hans og syni .
Þegar ég las bókina fyrst fannst mér hún hryllilega fyndin , en þetta er auðvitað líka dramatískur efniviður .
Ef ég er heppinn býðst mér síðan að leika í bæði breskum og bandarískum sjónvarpsþáttaröðum , en viðræður eru á því stigi að ég get því miður ekki sagt meira um það .
" Í viðtali við þig í danska dagblaðinu Politiken fyrir nokkrum árum kom fram að þú hefðir gefist upp á því að starfa í leikhúsinu .
Ertu enn þannig stemmdur ? " Ég mun aldrei snúa alfarið baki við leikhúsinu , ég hreinlega gæti það ekki .
Á þessum tíma , í kringum 2008 , var ég hættur að hafa ánægju af því að koma fram á sviði og fannst ég ekki lengur blómstra sem sviðsleikari .
Mér fannst ég alltof oft verða vitni að því að verkefnavalið og góðar útfærslur hugmynda væru útvatnaðar í vinnuferlinu af ótta stjórnenda við að bjóða leikhúsgestum upp á ögrandi og erfiðar uppfærslur sem jafnvel krefðust einhvers af áhorfendum .
Ég varð mjög þreyttur á þessu og upplifði þetta sem visst metnaðarleysi .
Á þessum tímapunkti valdi ég því að hætta sem sviðsleikari um hríð .
Mér var farið að leiðast að mæta í vinnuna , sem aftur hafði áhrif á leikgleði mína .
Mér fannst ég ekki geta gefið neitt af mér undir þessum kringumstæðum og tók því afleiðingunum og hætti .
Mig var farið að langa til þess í miðjum sýningum að biðja ljósamanninn að kveikja ljósin í salnum svo ég gæti beðið áhorfendur afsökunar á því að sýningin væri hreinlega ekki nógu góð og hvatt þá til að fá miða sína endurgreidda .
Okkur listamönnum ber skylda til að bjóða upp á góðar sýningar .
Ég er ekki hrifinn af sýningum sem eru hrein froða og bara til skemmtunar .
Ég hef ekkert á móti skemmtilegum sýningum en þær verða líka að vera metnaðarfullar .
" Finnst þér þá metnaðurinn meiri í kvikmyndabransanum ? " Vissulega er kvikmyndabransinn ekki fullkominn en mér finnst ég hafa betri möguleika á að hafa áhrif til góðs , þ.e. að vinna gegn því að verkefni einkennist af klisjum eða metnaðarleysi .
Mér finnst ég ekki geta haft jafnmikil áhrif í leikhúsinu til þess að tryggja metnaðarfullar uppfærslur .
Frá árinu 2008 hef ég aðeins leikið í sviðsverkum sem ég framleiði sjálfur .
Þá get ég stýrt uppfærslunni og stend og fell með henni .
Ég get ekki skammað neinn annan ef hlutirnir verða ekki nógu góðir .
Mér finnst gott sem leikari að taka ábyrgð á þeim uppfærslum sem ég kem að .
Mér finnst of margir kollega minna bara mæta í vinnuna og skila sínu án þess að hafa eldmóðinn sem til þarf eða vilja bera sinn hluta af ábyrgðinni .
Margir þora ekki að gagnrýna verkefnavalið eða þær útfærslur sem lagt er upp með .
Og þá verður leikhúsvinnan bara eins og hvert annað handverk , sem í mínum huga er metnaðarleysi .
Við verðum að brenna fyrir það sem við erum að fást við og hafa metnaðinn til að segja sögur sem skipta máli .
Við megum ekki einskorða okkur við að fara yfir garðinn þar sem hann er lægstur .
Okkur ber skylda til að taka listræna áhættu .
Það þýðir auðvitað að stundum floppa hlutirnir .
Ég held að hræðslan við að mistakast geri það að verkum að margir reyni að setja aðeins upp sýningar sem miklar líkur eru á að muni falla í góðan jarðveg .
Þannig einkennist öll nálgun af varkárni og sýningum er pakkað inn í sellófan eða jólapappír við mikinn fögnuð allra .
Slíkar sykurhúðaðar sýningar segja mér ekkert .
Ég vil frekar tefla á tæpasta vað , skila fimm sýningum sem floppa ef sjötta sýningin reynist vera snilld .
Ég vil ekki láta saka mig um meðalmennsku og þoli vel að láta skamma mig fyrir að taka listræna áhættu .
" Gef mig alltaf 100% í verkefnin En af hverju valdir þú að gerast leikari ? " Þegar ég var liðlega tvítugur starfaði ég sem iðnaðarmaður og hefði með réttu átt að verða múrari .
Á þessum tíma kynntist ég fólki sem starfaði í áhugaleikhúsi og prófaði að vera með og fannst þetta mjög skemmtilegt .
Ég íhugaði að sækja um inngöngu í leiklistarskólann hjá Odense Teater en þorði ekki .
Frá því að hugmyndin kviknaði og þar til ég þorði loks að fara í inntökuprófið leið heilt ár .
Það sem réði úrslitum var að dag einn rann það upp fyrir mér að ef ég þyrði ekki að sækja um myndi ég kannski þegar ég yrði fimmtugur verða sjálfum mér mjög reiður yfir því að hafa verið gunga sem ekki þorði að láta á þetta reyna .
Þá loks lét ég slag standa – án þess að ég raunverulega gerði mér grein fyrir því hvað ég væri að kasta mér út í eða væri búinn að hugsa það í þaula hvort leiklistin væri það sem ég vildi starfa við til æviloka .
Mér til mikillar ánægju komst ég inn .
En það er ekki eins og leikarastarfið hafi verið draumastarf mitt frá unga aldri .
Ég fékk bara nasasjón af leiklistarstarfinu og hugsaði með mér að þetta gæti verið spennandi .
Ég hef lifað af leiklistinni æ síðan .
" Ertu sáttur við leikferil þinn til þessa ? " Já , tvímælalaust .
Ég hef svo sannarlega notið þess að starfa við leiklist .
Það er líka ánægjulegt að finna að maður verður betri og betri ár frá ári .
Ég er mér hins vegar alltaf meðvitaður um að dag einn gæti tími minn sem leikari verið liðinn , þ.e. tilboðin gætu hætt að streyma til mín eða ég misst áhugann á þessu starfi .
Ég er alveg opinn fyrir því að finna mér þá eitthvert annað fag til að sjá mér farborða .
Ég hef alltaf gefið mig 100% í þau verkefni sem ég fæst við hverju sinni og þá skiptir ekki öllu hvort verkefnið snýst um leiklist eða smíðavinnu .
Aðalmarkmiðið er að mínu mati alltaf að búa sér gott líf og vera heill í því sem maður er að gera .
Þegar ég horfi til baka er ég þó afskaplega ánægður með að ég þorði að sækja um leiklistarnámið og komst inn .
" 