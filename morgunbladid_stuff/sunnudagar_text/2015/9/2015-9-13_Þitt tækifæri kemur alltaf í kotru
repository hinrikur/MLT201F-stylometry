Það eru ekki bara körfubolta- og knattspyrnulandslið Íslands sem baða sig í dýrðarljóma Evrópumeistaramóta þessi misserin .
Kotrulandsliðið er á leið á EM í Búdapest um næstu helgi .
Þessari ævafornu hugaríþrótt vex nú fiskur um hrygg , hér heima sem erlendis , og Róbert Lagerman landsliðseinvaldur og Bjarni Freyr Kristjánsson , forseti Kotrusambands Íslands , segja markið sett hátt á EM .
Texti : Orri Páll Ormarsson orri@mbl.is Myndir : Styrmir Kári Erwinsson styrmirkari@mbl.is Kotra er eitt elsta borðspil sem um getur , mögulega það elsta , en til eru heimildir fyrir því að menn hafi byrjað að stunda það fyrir 5.000 árum .
Hvorki meira né minna .
" Mér skilst að menn hafi spilað kotru meðan þeir gerðu hlé á byggingu píramídanna .
Eða öfugt , " segir Bjarni Freyr Kristjánsson , forseti Kotrusambands Íslands , sposkur á svip .
Kotrusamband Íslands er heldur yngra , stofnað árið 2009 .
" Við vissum af fólki sem var að spila hér og þar , aðallega í heimahúsum , og vildum ná þessum hópi saman , " segir Bjarni .
120 manns eru nú skráðir í sambandið og þar af um helmingur virkir þátttakendur í mótum á þess vegum .
Árlega er krýndur deildarmeistari , bikarmeistari og Íslandsmeistari .
Bjarni segir kotru í mikilli sókn og engin hugaríþrótt vaxi hraðar á heimsvísu .
" Sú tíð er liðin að bara eldri menn við Miðjarðarhafið spili kotru .
Nú spilar allskonar fólk leikinn , út um allan heim , konur og karlar .
Alþjóðlegum mótum fjölgar hratt og hægt er að finna kotrumót einhvers staðar í hverjum mánuði , " segir Bjarni og Róbert Lagerman landsliðseinvaldur bætir við að Kotrusamband Íslands hafi áform um að halda slíkt mót við fyrsta tækifæri .
Hársbreidd frá bronsinu Ísland sendi í fyrsta skipti lið á Evrópumeistaramótið í fyrra en þá fór það fram í Dubrovnik í Króatíu .
Átta þjóðir áttu lið á mótinu og gekk því íslenska ljómandi vel .
Var hársbreidd frá því að leika um bronsið .
" Það munaði grátlega litlu , " segir Bjarni .
Annað Evrópumeistaramótið í kotru fer fram í Búdapest í Ungverjalandi um næstu helgi og að þessu sinni hafa sextán lið boðað komu sína , þar á meðal hið íslenska .
Bjarni og Róbert segja markið sett hátt og vonast liðið til að gera enn betur en síðast .
Spilað er á sjö borðum en átta leikmenn fara utan .
Landsliðið var valið í byrjun sumars og hófust vikulegar æfingar þegar í stað .
Þá fékk landsliðið Kjartan Maack markþjálfa til liðs við sig og segja Bjarni og Róbert hann hafa hjálpað liðinu mikið við undirbúninginn .
" Kjartan hefur aðstoðað okkur við að þétta raðirnar , setja okkur markmið og opnað augu okkar fyrir ýmsum hlutum .
Á heildina litið er undirbúningur liðsins mun betri en í fyrra og óhætt að segja að við mætum vel þjálfaðir til leiks , " segir Bjarni og Róbert bætir við að nú sé tækifæri til að stimpla sig rækilega inn í evrópska kotrusamfélagið .
Kona heimsmeistari í fyrra Það er til marks um breiddina í íslenskri kotru að pressuliðið gerði jafntefli við landsliðið í pressuleik fyrr í þessari viku .
Athygli vekur að landslið Íslands er eingöngu skipað körlum .
" Konur eru því miður í miklum minnihluta hjá okkur ennþá en vonandi breytist það sem fyrst .
Það hafa alltof fáar verið að keppa á mótunum hjá okkur en þeim mun fleiri sem spila sér til gamans í heimahúsum .
Ég er ekki í vafa um það .
Vonandi getum við teflt fram konu í landsliðinu áður en langt um líður , " segir Bjarni en þess má geta að alþjóðleg kotrumót eru ekki kynjaskipt og heimsmeistari síðasta árs var einmitt kona , Akiko Yazawa frá Japan .
Eru að skrifa söguna Að sögn Bjarna og Róberts gengur bærilega að koma kotrunni á kortið hér heima .
" Við erum að stíga okkar fyrstu skref og skrifa kotrusögu Íslands í leiðinni , " segir Róbert og Bjarni bendir á að það hái kynningarstarfinu að kotra sé ekki samþykkt hugaríþrótt hér á landi , líkt og bridds og skák .
" Við erum að vinna í því að fá greinina samþykkta en það gæti opnað fyrir styrki til starfseminnar og annað þess háttar , " segir Bjarni og Róbert laumar því að glettnislega að sennilega væri best að kenna annað hvort forseta Íslands eða forsætisráðherra spilið .
" Við erum komnir með ákveðna framtíðarsýn en það tekur tíma að byggja svona starf upp frá grunni , " segir Bjarni og þeir Róbert eru sammála um að það sé samhentur hópur sem vinni að því að efla veg kotrunnar á Íslandi .
Kotrusambandið hefur enn ekki komið sér upp föstu húsnæði en hefur fengið lánaða sali undir mót .
" Okkur er iðulega mjög vel tekið og allir boðnir og búnir að greiða götu okkar .
Fyrir það erum við mjög þakklátir , " segir Bjarni .
Róbert bætir því við að Kotrusambandið sé ekki ríkt samband en á móti komi að það skuldi ekki krónu .
Þeir benda á að mikil sprenging hafi orðið í íþróttinni í Danmörku á umliðnum árum en kotra er orðin fullgild hugaríþrótt þar .
" Það er engin tilviljun að Danir unnu síðasta Evrópumót , " segir Róbert .
Bjarni segir útbreiðslu íþróttarinnar að einhverju leyti bjórframleiðandanum Carlsberg að þakka en þar á bæ fóru menn í átak með danska kotrusambandinu sem fólst í því að Carlsberg lét framleiða fjöldann allan af kotruborðum sem dreift var á öldurhús víðsvegar um landið .
" Það kvikna oft góðar hugmyndir á börum , " segir Róbert brosandi en hann tók á sínum tíma þátt í að stofna skákfélagið Hrókinn á Grand Rokk .
Það félag hefur heldur betur fært út kvíarnar .
Út af knæpunum Annars er það markmið Kotrusambands Íslands að færa íþróttina út af knæpunum .
Guðaveigar eigi alltént ekkert erindi inn á mót .
" Í okkar huga er kotra ekki fjárhættuspil á bar , " segir Róbert .
" Annars má svo sem deila um það hvað sé fjárhættuspil og hvað ekki .
Veðja menn ekki grimmt á fótbolta og ýmsar aðrar íþróttir ? " Kotran lifir líka góðu lífi í netheimum og þar fara fjölmörg mót fram , meðal annars í landsliðsflokki .
Þá eru leikmenn að vísu fimm í stað sjö .
Tæknin vinnur sumsé með þessu fimmþúsund ára gamla sporti .
Bjarni lærði kotru meðan hann var búsettur í Danmörku fyrir um aldarfjórðungi .
Hann hefur ekki bakgrunn í öðrum hugaríþróttum , eins og skák .
Það hefur Róbert á hinn bóginn , er margreyndur landsliðsmaður í þeirri grein .
Spurður hvort það hjálpi honum í kotrunni hristir hann höfuðið .
" Nei , það gerir það ekki .
Bæði kotran og skákin snúast að vísu um sókn og vörn en annað eiga leikirnir ekki sameiginlegt .
Það geta allir orðið góðir í kotru ! " Aldrei öruggur með sigur Spurðir hvað heilli þá mest við kotruna svarar Bjarni : " Hvað leikurinn er sveiflukenndur .
Maður er aldrei öruggur um sigur fyrr en leikurinn er búinn .
Maður getur mörgum sinnum verið með unna stöðu í leiknum en tapað henni jafnskjótt niður aftur .
Það eru mun meiri sveiflur og óvissa í kotru en skák .
Maður þarf að hafa mikið jafnaðargeð til að spila kotru .
" Róbert er sammála þessu .
" Þetta er ákveðinn tilfinningarússíbani og menn láta margvísleg orð falla í hita leiksins .
" Þeir rifja upp sögu af mjög sterkum Króata sem Bjarni lagði á EM í fyrra .
Nokkuð óvænt .
" Hann tók ósigrinum mjög illa , strunsaði út og kvaðst aldrei ætla að spila kotru aftur .
Legði þetta ekki á sig , " segir Bjarni hlæjandi en sjálfur skíttapaði hann næst fyrir manni sem átti að vera mun lakari en hann .
Sannarlega ekki á vísan að róa .
Róbert upplýsir að líka komi fyrir að íslenskir kotruspilarar láti tilfinningar sínar í ljós .
" Það er mjög mikilvægt að halda ró sinni við borðið .
Þetta er spurning um einbeitingu og þolinmæði .
Þitt tækifæri kemur alltaf í kotru .
" 