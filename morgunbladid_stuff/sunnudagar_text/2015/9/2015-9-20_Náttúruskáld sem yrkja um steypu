Strákarnir í Úlfi Úlfi hafa aldrei logið í lagi eða sagt eitthvað aðeins til að upphefja sjálfa sig .
Það er mögulegt að drukkna í meðalmennskunni ef maður flýtur með straumnum en það er ekki hroki að vilja rísa upp fyrir þetta og verða besta útgáfan af sjálfum sér .
Texti : Inga Rún Sigurðardóttir ingarun@mbl.is Myndir : Kjartan Þorbjörnsson golli@mbl.is Arnar Freyr Frostason og Helgi Sæmundur Guðmundsson skipa rapptvíeykið Úlfur Úlfur sem hefur slegið í gegn með plötunni Tvær plánetur sem kom út í sumarbyrjun með lögum eins og " Brennum allt " , " Tarantúlur " og " 100.000 " .
Þeir eru líka langt í frá nýgræðingar í tónlist , hafa verið að rappa saman síðan þeir voru unglingar , unnu Músíktilraunir með Bróður Svartúlfs ( 2009 ) og Úlfur Úlfur hefur áður sent frá sér plötuna Föstudagurinn langi ( 2011 ) .
" Þetta er stærra og meira en við bjuggumst við í upphafi .
Það er í eðli okkar að efast um sjálfa okkur og við vorum búnir að liggja í þessari plötu í tvö , þrjú ár .
Þetta var orðin mikil pressa á okkur frá okkur sjálfum , " segir Helgi og bætir við að tímabilið þar sem platan var tilbúin en ekki komin út hafi verið mjög stressandi .
" Það kom reglulega fyrir að við sátum tveir og drógum þetta allt í efa ; við værum að segja eitthvað sem fólk myndi misskilja eða að platan væri ekki nógu góð , " segir Arnar og útskýrir nánar að mörg lögin séu einlæg og þeir hafi óttast að það væri hreinlega of mikið , að fólk nennti ekki að hlusta .
" En ég fann það strax þegar platan kom út , sem var mesti léttir sem ég hafði upplifað , að fólk fór að hæla okkur fyrir nákvæmlega sömu hluti og við höfðum dregið í efa ; einlægnina og hvað lögin voru persónuleg .
Við erum að tala um okkar hversdagsleika .
" Þekktur frasi úr rappinu er " keepin ' it real " og hjá Úlfi Úlfi er hann ekki skrumskældur á neinn hátt heldur snýst um að vera sannur og heiðarlegur .
" Við höfum aldrei logið í lagi , við höfum aldrei sagt neitt bara til að upphefja sjálfa okkur eða einungis til að vera kúl , " segir Arnar sem svarar aðspurður að þeir stundi það ekki að upphefja sjálfa sig á kostnað annarra .
Textarnir endurspegla ekki aðeins líf þeirra heldur samfélagið í dag : " Þarf ekki neitt en dreymir um meir , tveir fyrir einn .
" Önnur setning af plötunni er : " Allir vilja fljóta með straumnum en drukkna í meðalmennskunni og grána .
" Drukknar maður í meðalmennskunni ef maður flýtur í straumnum ? " Þetta er rauður þráður í gegnum plötuna okkar .
Ég var hræddur um að fólk héldi að við værum hrokafullir því meðalmennskan er náttúrlega flestir , almúginn sem við eurm hluti af .
Við tölum mikið um að vilja rísa upp úr þessu og verða eitthvað stærra og betra .
Ég var hræddur um að fólk héldi að við værum að tala niður til þess .
Þetta snýst alls ekki um hroka heldur frekar að vera besta útgáfan af sjálfum sér , " segir Arnar .
Landamæri eru gamaldags Í vikunni spilaði Úlfur Úlfur á styrktartónleikum fyrir sýrlenska flóttamenn en allur ágóði rann til UNICEF , barnahjálpar Sameinuðu þjóðanna , í Sýrlandi og nágrannaríkjum .
Þeim finnst báðum hið sjálfsagðasta mál að styrkja þetta málefni .
" Þetta er svo gamaldags viðhorf sem er við lýði núna að það séu landamæri og Ísland eigi bara að vera fyrir Íslendinga , " segir Helgi .
" Óttinn við allt sem er framandi , að það muni menga það sem við höfum hér , mér finnst það svo hræðilegur hugsunarháttur að vilja stöðugt skilja sig frá heiminum .
Við erum öll úr sama efninu og í þessu saman .
Við erum í aðstöðu til að hjálpa fólki .
Þetta er ekkert flókið ; að vilja hjálpa fólki sem er alveg eins og þú , " segir Arnar , sem er ánægður með hversu margir Íslendingar eru farnir að láta í sér heyra .
" Þeir sem eru við stjórnvölinn vita þá hvar fólk stendur , " segir Helgi .
Fólk hefur jafnvel verið hissa á því að flóttafólkið sé með farsíma .
" Eins og árið 2015 sé ekki þar ? Ætti fólk ekki að finna ennþá frekar fyrir samúð ? Þetta er bara fólk með iPhone eins og þú , " segir Arnar .
Sjónræni þátturinn mikilvægur Úlfur Úlfur hefur lagt mikinn metnað í að gera flott myndbönd og hefur verið horft á myndbandið við " Tarantúlur " tæplega 260.000 sinnum á síðastliðnu ári og tæplega 130.000 sinnum á " Brennum allt " á um þremur mánuðum .
" Við leggjum áherslu á að myndböndin séu flott .
Netið er svo mikilvægt til að ná til fólks og ef myndbandið er gott er fólk líklegra til að deila því og tengja eitthvað jákvætt við nafnið okkar , " segir Arnar en þeir segjast vera umkringdir góðu fólki , listamönnum úr mörgum áttum sem hafi verið tilbúnir til að hjálpa þeim til að láta þetta takast .
Áhorfið á myndböndin kemur líka að utan , sérstaklega nýlega eins og einn ánægður sem skrifaði : " Ég hélt að Ísland væri bara Björk , Múm , Hjaltalín og Sigur Rós .
" Núna er Ísland líka Úlfur Úlfur .
Hljómsveitin hefur unnið mikið með Agent Fresco , sem spila oft einn eða fleiri með þeim á tónleikum .
" Því stærri sem staðurinn er því stærri er hljómsveitin , " segir Helgi en á útgáfutónleikunum í sumar voru þrettán manns uppi á sviði .
" Við erum með margar hugmyndir og erum ekkert að fara að slaka á þótt platan sé komin út og gangi vel .
Við erum bara að fá stærri hugmyndir og reyna að verða betri , " segir Arnar og bætir við að þeir vilji ögra sjálfum sér en ekki vera inni í þægindarammanum .
" Maður þarf að fara út úr þægindarammanum til að bæta sig og vera besta útgáfan af sjálfum sér , " segir Helgi .
Myrkrið og mikil lífsgæði Þeir segja báðir að þeir hafi farið langt út fyrir þægindarammann við gerð plötunnar .
" Við bjuggum saman í miðbænum síðasta sumar ( 2014 ) þegar við vorum að semja plötuna .
Rútínan var þannig að við borðuðum tvö egg á mann á morgnana , fórum í ræktina og svo í stúdíóið .
Við komum hvor úr sinni áttinni þegar við fluttum inn saman en vorum samt að takast á við sömu hlutina , " segir Helgi en þeir peppuðu hvor annan upp .
" Maður getur upp að vissu marki haft svo mikil áhrif á andlega heilsu með því að tileinka sér ákveðið hugarfar , " segir Arnar .
" Það er ekki alltaf nóg en það hjálpar , " segir Helgi og að eitt af því sem Íslendingar þurfi að takast á við sé skammdegisþunglyndi .
" Hér er nóg af öllu en líka svo mikið myrkur .
Það eru einstakar aðstæður á þessu landi sem ég held að skili sér í góðri tónlist , þessar undarlegu aðstæður ; myrkrið og mikil lífsgæði .
Það er mikill andlegur þungi þarna en á sama tíma hefur maður það svo gott , " segir Arnar en þetta endurspeglast í textanum í " Brennum allt " : " Við eigum allt / við erum smart / okkur er samt / alltaf svo kalt / sumarið bjart / annars allt svart / allt ísi lagt / og ég hata það .
" Ísland í hnotskurn .
Æskan í Skagafirðinum Arnar og Helgi eru æskuvinir en þeir ólust báðir upp í Skagafirði , nánar tiltekið á Sauðárkróki .
" Ég bjó í Eyrartúni og hann í Dalatúni , við vorum nánast nágrannar .
Ég er einu ári eldri en Arnar en í litlum bæ vita allir hverjir allir eru .
Við vorum báðir í körfu og tókum skólarútuna heim saman .
En svo kynntumst við í gegnum sameiginlegan áhuga á rapptónlist , " segir Helgi en þar kom einnig við sögu Jóhann Bjarkason sem er núna í Redd Lights , sem mixaði Tvær plánetur .
" Við þrír urðum óaðskiljanlegir og erum það ennþá í dag , " segir Arnar en rappsenan var merkilega stór á Sauðárkróki .
" Við vorum að stelast til að reykja sígarettur og rappa með stolinn bjór úr búrinu heima hjá okkur .
Þetta voru mjög skemmtilegir tímar , " segir Arnar um unglingsárin .
" Ég var búinn að vera mikið í íþróttum , búinn að æfa golf , fótbolta og körfubolta , en allt í einu var maður orðinn hluti af einhverju gengi sem var að gera tónlist .
Ég fann mig í þessum hópi , fann sjálfan mig þar frekar en í fótboltaliðinu .
" Arnar ríður hesti í Breiðholtinu í myndbandinu við " Brennum allt " en þeir Helgi eru báðir aldir upp við hestamennsku .
" Afi minn var mikill hestamaður og ég fór alltaf með honum út í sveit , við vorum að brynna og gefa , maður þekkir þessa menningu , " segir Helgi en foreldrar Arnars eru sömuleiðis mikið í hestunum .
" Ég dýrka þennan sveitarómantíska bakgrunn sem við höfum , " segir Arnar og þeir rifja upp Miðgarðsböllin sem þeir sóttu sem unglingar .
" Allir úr sveitinni mæta og það er kór fyrir utan allan tímann ; blindfullir sextán ára strákar með neftóbakstaum niður á vör að syngja í Álftagerðisbræðrastellingum , " segir Helgi .
" Þetta var Prikið okkar , " segir Arnar og hlær og vísar til miðbæjarskemmtistaðarins sem er þekktur fyrir að laða að sér rappara .
" Ég held við séum báðir mjög stoltir af þessum uppruna og að hafa alist upp í þessu umhverfi .
Mér finnst það gefa okkur ákveðna sýn að koma svo hingað og fara í allt annað umhverfi , " segir Helgi .
" Það eru margar vísanir í guðsblessuðu sveitina og náttúruna á plötunni , þessar klassísku bókmenntalegu andstæður ; náttúru og borg , sem við notumst mjög mikið við en ekki endilega meðvitað , " segir Arnar , en önnur lína úr " Brennum allt " kemur í hugann : " Náttúruskáld sem að yrkir um steypu .
" " Við sækjum báðir í náttúruna , " segir Helgi sem nefnir það að ganga á fjöll á meðan Arnar minnist á þögnina .
" Það er gott að komast í burtu og upplifa þögn , besta hljóðið , " segir hann og bætir við : " Við erum bara einhverjir sveitastrákar að reyna að vera nettir í Reykjavík .
" Þeir eru báðir í námi við Háskóla Íslands .
Helgi er á öðru ári í ferðamálafræði og Arnar klárar viðskiptafræðina um jólin .
" Við tökum fundi í Stúdentakjallaranum í eyðum .
Ég fór beint í háskóla þegar ég flutti suður , ekki endilega af því að mig dauðlangaði að mennta mig heldur af því að ég nennti ekki að vinna .
Ég var þá byrjaður í tónlistinni og einblíndi á drauminn um að verða tónlistarmaður .
Í háskóla aflar maður sér þekkingar og þekking er góð , " segir Arnar .
" Þetta var alveg öfugt hjá mér .
Ég nennti ekki strax í skóla , ég er bara búinn að vera að vinna .
Er á öðru ári núna , 28 ára gamall , " segir Helgi .
" Möguleikinn á námi er fyrir hendi , sem er gott fyrir þá sem þrá að mennta sig .
Það þýðir ekki að allir eigi að gera það .
Það á enginn að gera neitt , nema bara að vera næs .
Þú átt að vera næs , utan þess : gerðu það sem þig langar til , " segir Arnar .
Stórt hjarta í lítilli senu Þeir hafa verið hluti af íslensku tónlistarsenunni frá 2009 eftir að þeir unnu Músíktilraunir og komust fljótlega að því að allir þeir sem hafa komist hvað lengst og njóta mestrar virðingar eru almennilegir .
" Maður tileinkaði sér þetta en á sama tíma var það manni eðlislægt .
Þetta er ekki spurning um að halda öllum góðum , ég er ekki að gera öllum til geðs , " segir Arnar .
" Besta boðorðið , " segir Helgi , " maður gefur af sér og maður fær .
" " Markaðurinn á Íslandi er svo lítill , " segir Arnar .
" Það spyrst út ef þú ert leiðinlegur , " segir Helgi .
" Íslenskir tónlistarmenn standa ótrúlega vel saman .
Fólk úr mismunandi stefnum vinnur saman vegna þess að það eru allir að vinna að því sama ; að viðhalda íslensku tónlistarlífi .
Þetta er samt svo stór sena en lítill markaður .
Við eigum öll hagsmuna að gæta að tryggja að halda íslensku tónlistarlífi í blóma , " segir Arnar og Helgi tekur þetta saman : " Stórt hjarta í lítilli senu .
" En það er ekki hlaupið að því að lifa á því að vera tónlistarmaður , þrátt fyrir góða plötusölu og mikla hlustun á Spotify .
" Með Spotify og plötusölu , það eru alveg peningar í þessu en ekkert til að lifa á .
Við erum heppnir því við spilum mikið , " segir Arnar .
" Við erum búnir að vera mjög duglegir , við erum alltaf að spila , við erum búnir að spila fleiri helgar en ekki síðustu fjögur ár , " segir Helgi .
" Ef þú ætlar að lifa af tónlist á Íslandi þarftu að vera í stöðu til að spila mikið .
Það er ekki gefið að vera jafnmikið bókaðir og við , það er algjör blessun , " segir Arnar .
Þeir byrjuðu að koma fram á Prikinu þegar þegar áttu bara þrjú lög .
Þeir segja að á þessum tíma hafi verið fleiri tónleikastaðir og þar með fleiri tækifæri til þess að spila .
" Við komum mikið fram og fengum tækifæri í framhaldinu .
Við hefðum ekki leigt Gamla bíó eða Hörpu á þessum tíma , " segir hann og vísar til stórra tónleikastaða nú .
Orka sem eykst og þroskast Hvar sjáið þið ykkur eftir fimm ár ? " Við höfum aldrei talað um hljómsveitina eftir svona langan tíma .
Í dag stefnum við í aðra úgáfu .
Við erum fullir af hugmyndum sem við viljum koma út .
Við verðum 100% að vinna eitthvað saman en líka hvor í sínu horninu komnir eitthvað lengra , " segir Arnar .
" Það er ennþá jafngaman að taka svipuð gigg og fyrir fjórum árum , það kemur alltaf nýtt fólk , " segir Helgi .
" Þetta hættir ekki að vera gaman .
Í rauninni verður þetta bara skemmtilegra og skemmtilegra , " segir Arnar .
" Við byggjum upp kemistrí á sviði ; orku sem við vinnum með saman þegar við erum að spila saman og vinna saman .
Þessi orka bara eykst og þroskast .
Þetta verður bara betra eftir fimm ár , " segir Helgi .
