Um 4.000 Íslendingar héldu utan í vikunni til að styðja við bakið á karlalandsliðinu í knattspyrnu í Amsterdam og karlalandsliðinu í körfubolta í Berlín .
Óhætt er að fullyrða að boltaíþróttir stjórni ferðalögum landans í auknum mæli sem er bein afleiðing af betri árangri landsliðanna .
Orri Páll Ormarsson orri@mbl.is Eftirspurn eftir miðum á útileiki íslenska karlalandsliðsins í knattspyrnu hefur aukist jafnt og þétt á síðustu misserum .
Má þar nefna leiki í Króatíu , Tékklandi og nú síðast Hollandi en óvígur her áhangenda fylgdi liðinu í alla þessa leiki .
Um 3.000 manns voru á leiknum í Amsterdam á fimmtudaginn .
Tvennt skýrir þessa þróun öðru fremur .
Í fyrsta lagi hefur liðinu aldrei gengið betur í undankeppnum fyrir stórmót en undanfarin ár , það er fyrir HM í Brasilíu 2014 og EM í Frakklandi 2016 .
Liðið missti naumlega af farseðlinum til Brasilíu en á mjög góða möguleika á að verða meðal þátttökuþjóða í Frakklandi næsta sumar eftir sigurinn sögulega gegn Hollendingum .
Í öðru lagi hefur íslenska karlalandsliðið í knattspyrnu líklega aldrei leikið betri knattspyrnu .
Menn sækjast með öðrum orðum eftir að sjá það spreyta sig á erlendri grundu en ekki bara stjörnum prýdd lið andstæðinganna .
Öðruvísi mér áður brá .
Nái knattspyrnulandsliðið því langþráða takmarki að komast í fyrsta skipti á EM má fastlega gera ráð fyrir að þúsundir stuðningsmanna muni vilja fylgja liðinu til Frakklands .
Mjög líklega komast færri að en vilja og öruggara að hafa hraðar hendur við að tryggja sér miða .
Blað verður brotið í sögu körfuboltans á Íslandi í dag , laugardag , þegar karlalandsliðið leikur sinn fyrsta leik í lokakeppni EM gegn heimamönnum í Berlín .
Allt að 1.000 Íslendingar verða vitni að þeim viðburði með berum augum .
Sama lögmál gildir um körfuna og knattspyrnuna , áhugi landsmanna hefur snaraukist með betra gengi .
Það er þó á forsvarsmönnum körfuknattleikssambandsins og leikmönnum liðsins að skilja að þessi mikli áhugi sé jafnvel vonum framar .
Þess má geta að flestir áhangendurnir munu styðja liðið fram á fimmtudag er riðlakeppninni lýkur .
Ekki er vitað hversu margir hyggjast fylgja því áfram komist það upp úr riðlinum .
Mögulega eiga borgirnar , Amsterdam og Berlín , einhvern þátt í ákvörðun fólks um að skella sér utan .
Og þó .
Ekkert jafnast nefnilega á við að styðja sína menn – gegnum eld og brennistein .
