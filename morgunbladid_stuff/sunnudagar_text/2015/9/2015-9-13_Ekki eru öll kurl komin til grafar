Gervigrasvellir landsins eru langflestir þaktir svörtu gúmmíkurli úr dekkjum .
Mikill óþrifnaður fylgir kurlinu og það sem verra er , það inniheldur krabbameinsvaldandi efni .
Skiptar skoðanir eru um hvort kurlið getur haft alvarleg áhrif á heilsu ungmenna sem spila á slíkum völlum .
Dýrt er að skipta kurlinu út en ljóst er að það verður ekki notað á völlum framtíðarinnar .
Ásdís Ásgeirsdóttir asdis@mbl.is F ótboltamömmur og -pabbar kannast við svart kurl sem berst inn í anddyri , í rúm og í skó og sokka ungra fótboltaiðkenda .
Ósjaldan þarf að sópa upp kurlinu , sem mörgum finnst hvimleitt , og börnin koma heim svört á höndum og fótum .
Foreldrar geta pirrast á þessum ófögnuði en það sem verra er , og kannski ekki á allra vitorði , er að þetta svarta dekkjakurl inniheldur krabbameinsvaldandi efni .
Bandarísk ungmenni sem alist hafa upp á slíkum dekkjakurlsvöllum eru að greinast með krabbamein í auknum mæli og telja margir það ekki tilviljun .
Eiturefni í dekkjakurlinu Kurlið er úr ónýtum bíldekkjum og er dreift á gervigrasvelli til að gera þá mýkri , en sem betur fer eru margir farnir að nota gúmmíkurl sem ekki inniheldur krabbameinsvaldandi efni .
Strangar reglur gilda um förgun dekkja en annað virðist upp á teningnum þegar búið er að kurla þau .
Þórarinn Guðnason hjartalæknir sagði frá hættunum við notkun dekkjakurls í Læknablaðinu árið 2010 .
Það var í kjölfar ályktunar aðalfundar Læknafélags Íslands þar sem hvatt var til að bannað yrði að nota dekkjakurl á íþrótta- og leiksvæði .
Þar segir Þórarinn : " Í dekkjakurli eru krabbameinsvaldandi efni og önnur eiturefni sem geta verið hættuleg fyrir börn og aðra iðkendur íþrótta á gervigrasvöllum .
Í ýmsum nágrannalöndum okkar er mælt með takmörkun á notkun dekkjakurls vegna þessara efna .
Slíkar takmarkanir eru í Þýskalandi og Svíþjóð .
Norðmenn hafa rannsakað nokkuð og bent á hættuna á umhverfisáhrifum af kurlinu á nærlendi gervigrasvalla .
Það er viðurkennt að í hjólbörðum eru ýmis eiturefni sem meðhöndla verður af varúð .
Skýrar reglur eru til staðar um meðhöndlun og förgun ónýtra hjólbarða en þegar búið er að kurla dekkin niður og dreifa þeim á íþróttasvæði barna og unglinga gilda reglurnar ekki .
Þó er ljóst að eiturefnin eiga mun greiðari leið út í umhverfið úr dekkjakurlinu en þegar þau eru bundin í heila hjólbarða .
" Ruslahaugur fyrir dekk Nú , fimm árum síðar , er víðast enn verið að nota dekkjakurl en auðvelt væri að nota gúmmíkurl sem ekki er gert úr dekkjum .
Þórarinn segir að efnið úr dekkjunum sé ódýrara en gúmmíið og þess vegna sé það notað .
" Það er í raun verið að nota fótboltavelli barnanna sem ruslahaug af því að það kostar mikið að farga dekkjum , " segir hann .
" Ef húð barnanna litast svört er líklegt að um dekkjakurl sé að ræða því það svertir fætur og hendur og önnur ber húðsvæði , " segir Þórarinn , sem man eftir þessu frá sínum strákum fyrir nokkrum árum .
" Þetta var ferlegt þegar maður sá þá koma kolsvarta af fótboltavellinum , " segir hann .
Þórarinn segir að margir séu búnir að skipta þessu út .
" En mig grunar að það séu svartir sauðir inni á milli , " segir hann .
Börnin í hættu ? Ekki er sannað hvaða áhrif þetta gæti haft á börnin í framtíðinni því að oft er erfitt að sanna orsakasamband svona umhverfisáhrifa fyrr en löngu síðar , að sögn Þórarins .
" Vandséð er að það sé í lagi að dekkjunum sé fargað með því að kurla þau og dreifa síðan á stór landsvæði þar sem börn eru að leik , og efnin seytla svo út í umhverfið og geta eitrað jarðveg og grunnvatn í langan tíma , " segir Þórarinn og segir brýnt að minna á þessa umræðu .
Óþarfi er að taka áhættu með efni sem gætu mögulega skaðað fólk .
" Þetta er tvímælalaust krabbameinsvaldandi efni og norsk gögn sýna að þegar þetta er notað innanhúss veldur þetta asma .
Það er dálítið skuggalegt að körlunum á gúmmíverkstæðunum er gert að nota hanska en börnunum okkar er boðið upp á að höndla þetta sem körlunum er gert að hlífa sér við , " segir hann .
" Höfum í huga að börn og unglingar dvelja oft daglangt við leik á íþróttavellinum , þau liggja þá gjarna í gervigrasinu og fá á húðina verulegt magn af svertu og efnum úr hinu eitraða gúmmíkurli .
Þessi efni geta því setið á húðinni langan tíma .
Hver ber ábyrgðina ef börnin verða fyrir heilsutjóni eða síðbúnum áhrifum eins og ófrjósemi ? " spyr Þórarinn .
Dekkjakurlið notað víða Blaðamaður hringdi í nokkra framkvæmdastjóra íþróttafélaga og aðra fagaðila og leitaði svara .
Þráinn Hafsteinsson , íþróttastjóri hjá ÍR , segir að notað sé dekkjakurl á völl félagsins , sem er þó aðeins fimm ára gamall .
Hann segir að vellirnir heyri undir Reykjavíkurborg og ákvörðunin liggi hjá henni .
Steinþór Einarsson , skrifstofustjóri íþróttasviðs hjá ÍTR , segir að enn sé notað dekkjakurl á þremur völlum í Reykjavík ; hjá KR og Fylki og á Framvelli í Safamýri .
Hann segir að það kosti 20 milljónir að skipta þessu út en fyrirhugað sé að endurnýja alla þessa velli á næstu árum og verði þá dekkjakurl ekki notað .
Hjá Þór á Akureyri er sama upp á teningnum .
Eiður Arnar Pálmason , framkvæmdastjóri hjá Þór , segir að dekkjakurl sé á vellinum en til standi að endurnýja völlinn , væntanlega næsta sumar og þá verði notað húðað gúmmí .
Íþróttastjóri Víkings , Ólafur Ólafsson , segir að á velli félagsins sé ekki dekkjakurl heldur húðað gúmmí .
Jóhannes Egilsson , framkvæmdastjóri hjá Stjörnunni , segir að á aðalvelli félagsins , Samsungvellinum , sé notað húðað gúmmí eða húðað SBR-gúmmí .
Á öðrum völlum hjá félaginu sé notað dekkjakurl .
" Ekki hefur verið tekin ákvörðun um breytingar á því að svo stöddu .
Hins vegar er í umræðunni að það þurfi að endurnýja eldra gervigrasið og þegar það verður gert geri ég ráð fyrir því að þessi mál verði skoðuð betur , " segir Jóhannes .
Peter W. Jessen , byggingaiðnfræðingur hjá Verkís sem hannað hefur velli á Íslandi , segir að framvegis verði dekkjakurl ekki notað .
Hann segir rannsóknir hafa sýnt að dekkjakurlið sé ekki krabbameinsvaldandi en því fylgi mikill óþrifnaður .
" Það verður ekki meira svart gúmmí í framtíðinni hjá Reykjavíkurborg , " segir hann , en hann telur að 80% valla á landinu séu með dekkjakurl og sama gildi um battavelli .
Rætt á Norðurlandaþingi knattspyrnumannvirkja Þorbergur Karlsson , verkfræðingur hjá VSÓ ráðgjöf , situr í Mannvirkjanefnd KSÍ .
Hann er nýkominn heim frá Noregi , þar sem hann sat norrænt þing um knattspyrnumannvirki Norðurlanda þar sem þessi mál voru rædd .
Hann segir að dekkjakurl sé ekki heppilegur kostur þó svo að ekki hafi verið sýnt fram á með rannsóknum að það sé heilsuspillandi .
" Þetta er misjöfn framleiðsla og þetta brotnar niður og myndar ryk og kann að valda erfiðleikum hjá þeim sem hafa asmaeinkenni en það er ekki endilega gúmmíið sjálft .
Það gæti jafnvel verið sandur og annað ryk í húsinu .
En það eru ýmis óþægindi af þessu svarta gúmmíi , það lyktar og festist í föt , " segir hann .
Hann segir að þrátt fyrir að ekkert hafi sannast um samhengi dekkjakurls við sjúkdóma hafi í Noregi og Svíþjóð verið mælst til þess að þetta sé ekki notað .
" Við sem ráðgjafar höfum alltaf bent á ókosti þess að nota þetta og höfum bent á aðrar leiðir .
Í Egilshöll er nákvæmlega þessa stundina verið að endurnýja gervigrasið og þá er notað grátt iðnaðargúmmí sem er af öðrum toga .
Það inniheldur mun minna af efnum sem grunur leikur á að geti verið varasöm heilsu manna , " segir hann .
" Það eru ýmsir aðrir valkostir og það er heilmikil þróun í þessu , " segir hann og bendir á að ekki séu öll kurl komin til grafar .
Markverðir með krabba Bandaríkjamenn hafa einnig áhyggjur af dekkjakurli .
Sjónvarpsstöðin NBC gerði fréttaþátt í október í fyrra þar sem sjónum var beint að þessum málum .
Kom í ljós að óvenjumargir ungir markverðir voru að greinast með krabbamein sem nefnist eitilfrumuæxli ( Non-Hodgkin lymphoma ) , en markverðir eru í meiri snertingu við jörð en aðrir leikmenn .
Kurlið getur auðveldlega borist í nef og munn , auk þess að nuddast á húð og setjast í hár .
Fótboltamenn eru auk þess oft með sár sem kurlið nuddast í og oft þyrlast upp svart ryk sem getur borist í öndunarfæri .
Rannsóknir þar ytra hafa enn ekki getað sannað orsakasamhengi þar á milli en augljóslega er þetta umhugsunarvert .
Banna dekkjakurlið víða Amy Griffin , fótboltaþjálfari hjá Háskólanum í Washington-ríki , vakti máls á þessu þegar hún fylgdi tveimur ungum markvörðum í lyfjagjöf vegna eitilfrumuæxla .
Hjúkrunarfræðingurinn sagði setningu sem fékk hana til að staldra við .
" Ekki segja mér að þið séuð markverðir ! Það eru fjórir markverðir sem ég hef séð í þessari viku .
" Griffin , sem hefur þjálfað í 27 ár , hafði aldrei séð neitt þessu líkt en þegar hún fór að grafast fyrir um málið fann hún 38 fótboltaungmenni sem höfðu greinst með eitilfrumuæxli og hvítblæði , þar af voru 34 markverðir .
Hún segist ekki hafa séð slík tilfelli fyrstu 15 árin sem hún þjálfaði krakka , en nú séu mörg tilfelli að greinast .
Yfirvöld í New York-borg og Los Angeles hafa síðan 2008 hætt að nota dekkjakurl á sína fótboltavelli þar til frekari rannsóknir hafa verið gerðar .
Í skýrslu frá 2003 frá EPA ( Enviromental Protection Agency ) sést glögglega að hlutfall ungmenna á aldrinum 15-19 sem greinast með eitilfrumuæxli er mun hærra hjá íþróttakrökkum sem spila á gervigrasi með dekkjakurli en hjá hópi krakka sem ekki spila á slíkum völlum .
Ekki bannað á Íslandi Bergþóra Njála Guðmundsdóttir , upplýsingafulltrúi hjá Umhverfis- og auðlindaráðuneytinu , segir að ráðuneytið hafi falið Umhverfisstofnun ( UST ) að skoða þessi mál fyrir fimm árum .
Skoðuð var skýrsla frá Danmörku um þessi mál .
Niðurstöður rannsóknanna sem skýrslan náði til gáfu til kynna að notkun gúmmíkurls úr notuðum dekkjum á gervigrasvöllum hefði ekki í för með sér alvarleg áhrif á heilsu þeirra sem stunduðu íþróttir á slíkum völlum .
Svandís Svavarsdóttir , þáverandi umhverfisráðherra , sagði árið 2010 að ekki væri brýn ástæða til að banna notkun gúmmíkurls á leikvöllum eða gervigrasvöllum af heilsufarsástæðum en hvatti eigendur nýrra valla til að nota annað en dekkjakurlið .
Þótt áhrif dekkjakurls á heilsu hafi ekki verið rannsökuð nákvæmlega hér á landi má ljóst vera að ekkert foreldri vill að börn sín komist í tæri við efni sem eru krabbameinsvaldandi .
Myndu foreldrar vilja að börnin sín veltust um í tóbaki ? 80% valla hér með dekkjakurl Dekkjakurl er gert úr ónýtum hjólbörðum og notað til að mýkja gervigras .
Dekkjakurl inniheldur krabbameinsvaldandi efni .
Talið er að dekkjakurl sé á 80% allra gervigrasvalla hérlendis .
Dekkjakurl er ódýrara en annað gúmmí sem þykir öruggara heilsu manna .
Börn eru oft svört á höndum og fótum og getur svertan borist í vit og í sár .
Talið er að rykið úr dekkjakurli geti valdið asma .
Dekkjakurli fylgir mikill óþrifnaður og er það illa lyktandi .
Efnið hefur verið bannað í mörgum stórborgum Bandaríkjanna síðan 2008 .
Læknafélag Íslands gaf út ályktun árið 2010 um að hætta ætti notkun dekkjakurls .
Notkun í Þýskalandi , Svíþjóð og Noregi hefur verið takmörkuð .
Mælst var til þess hérlendis af umhverfisráðherra 2010 að dekkjakurl væri ekki notað .
Það kostar 20 milljónir að skipta út gömlu kurli fyrir nýtt á einum velli .
Ekki verður notað dekkjakurl á nýjum völlum .
Hvaða efni eru í dekkjum ? Dekk geta innihaldið ýmiss konar hættuleg efni , svo sem arsen , ýmsa þungmálma , PAH , PCB , þalöt og fenól .
Arsen er eitraður málmungur sem notaður er í efni til að eitra fyrir meindýrum , skordýrum og illgresi .
Þalöt eru notuð sem mýkingarefni fyrir plast en vísindamenn hafa fundið tengsl þalata við ófrjósemi .
Fenól er eiturefni sem er skylt asetóni og stórhættulegt eitt og sér .
Eitt gramm í æð er nóg til að deyða mann .
