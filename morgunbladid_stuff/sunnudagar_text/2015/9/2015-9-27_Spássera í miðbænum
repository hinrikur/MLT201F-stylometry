Fjölskyldumeðlimir eru : Erla Hlynsdóttir blaðamaður og Lovísa , fimm ára .
Skemmtilegast að gera saman utandyra ? Gönguferðir eru í miklu uppáhaldi .
Stundum grátbiður barnið um að " fara út í bæ " og er þá einfaldlega að meina göngutúr um miðbæ Reykjavíkur , án þess að eiga erindi á nokkurn stað , þar sem við sýnum okkur og sjáum aðra .
Við reynum líka að fara sem oftast í ferðir með Ferðafélagi barnanna og nú síðast fórum við í berjamó með félaginu og kynntum okkur Gljúfrastein .
Dóttirin er líka farin að krefjast þess að móðirin rifji upp gamla fótboltatakta , sem er vel .
Bestu stundirnar heimavið ? Lovísa er að læra að lesa og okkar mestu gæðastundir um þessar mundir eru þegar við sitjum saman og æfum lesturinn .
Það er eins og ótrúlegt kraftaverk þegar barn lærir að lesa og fyrir því opnast ekki bara nýr heimur heldur allir heimsins heimar , hvort sem þeir eru raunverulegir eða ekki .
Ég samgleðst henni innilega að vera að uppgötva hversu mikið ævintýri lestur er .
Maturinn sem er í uppáhaldi hjá öllum ? Lasanja og kjúklingaleggir .
Dóttir mín er nýhætt á leikskóla þar sem hún fékk aðeins grænmetisfæði og er jafnhrifin af grænmetislasanja og lasanja með nautahakki .
Ég elska líka lasanja og elska ekki síður kjúklingaleggi með BBQ-sósu sem einnig eru í miklu uppáhaldi hjá dótturinni .
Heppnar við að hafa svona svipaðan matarsmekk .
Tónlistin sem allir fíla ? Það er helst í bílnum sem við hlustum á tónlist saman .
Þar skiptum við reglulega á milli Línu Langsokks , Mary Poppins og Maxímús Músíkúss .
Það er frábært að hafa aðgang að svona vönduðu efni á íslensku sem er ekki bara skemmtilegt fyrir börn heldur líka fullorðna .
Mitt uppáhald er Mary Poppins .
Lykillinn að góðri kvöldstund ? Kósíkvöldin eru í mestu uppáhaldi á þessu heimili .
Þau eru ýmist á föstudags- eða laugardagskvöldi .
Þá förum við í náttföt eftir kvöldmatinn , kveikjum á kertum og leigjum fjölskyldumynd á vod-inu .
Lovísa fær fimm nammibita því hún er fimm ára og í staðinn fyrir að fá mér 37 nammibita skipti ég Doritospoka á milli okkar .
