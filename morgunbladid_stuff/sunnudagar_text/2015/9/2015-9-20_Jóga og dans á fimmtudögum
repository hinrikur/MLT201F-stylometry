YogaMoves eru opnir jóga- , dans- og hugleiðslutímar með skífuþeyti á Dansverkstæðinu Skúlagötu 30 á fimmtudagskvöldum .
YogaMoves er nýstárleg aðferð við að blanda saman jóga , dansi og hugleiðslu með kraftmiklum stöðum og dansbrjálæði í bland .
Skífuþeytir er á staðnum í hverjum tíma en hugmyndin er að tónlistin hjálpi til við að búa til flæðandi hreyfingar og losa um hömlur .
Í fyrstu er tónlistin seiðandi og afslappandi en þegar líður á tímann hækkar í tónlistinni og bassinn verður meira áberandi .
Mælst er til þess að þátttakendur , sem geta verið á öllum aldri , sleppi tökunum , noti jógahreyfingar til að finna tengsl við líkamann og gleymi sér í dansinum .
Að lokum er boðið upp á hugleiðslu og slökun .
Tíminn hefst kl. 20 en húsið er opnað kl. 19.30 og mælst er til þess að fólk mæti snemma .
Dansinn dunar í um tvær klukkustundir .
Stakur tími kostar 2.000 krónur en fjögurra skipta kort kostar 6.000 krónur .
