Nú þegar sveppir hafa verið tíndir og gulrætur , rabarbari , kartöflur og fleira gott úr jurtaríkinu hefur verið rifið upp úr grænmetisbeðum er komið að því að nýta það .
Vissulega er alltaf gott að bera þetta fram á hefðbundinn hátt , sjóða , grilla , baka og bera fram sem meðlæti , en það er ekki síðra að leika sér með hráefnið og jafnvel ná í gamlar uppskriftir sem hafa ekki verið notaðar í áraraðir .
Baksturinn drýgður með gulrótum Gulrætur eru hráefni sem hægt er að nota á mjög fjölbreyttan hátt til að drýgja ýmsar uppskriftir , bæði í bakstri og eldamennsku .
Þannig eru rifjárn og gulrætur frábærir félagar þegar til þessa kemur .
• Hakkréttir verða fallegir , bragðgóðir og hollari með því að rífa nokkrar gulrætur út í , hvort sem er spagettí bolognese , heimagerðar kjötbollur eða hakkabuff .
• Óvænt og gott bragð kemur af því að rífa gulrætur í pítsadeig og ekki síður ofan á pítsuna sjálfa .
Gulrætur passa þannig mjög vel með parmesanosti og pepperóní , grænum heilum pipartegundum og sterkum áleggstegundum .
• Til eru fjölmargar uppskriftir að brauðum þar sem gulrætur eru rifnar út í deigið .
Í hefðbundna stærð af uppskriftum er gott að setja 2-3 dl af rifnum gulrótum og hægt er að bæta líka saman við smávegis af rifnu epli með .
• Það er vinsælt um þessar mundir að skera sætar kartöflur niður eins og um sé að ræða franskar kartöflur og baka þær og grilla í ofni .
Það sama er hægt að gera við gulræturnar og er ekki síðra .
Hægt er að gera þetta á marga vegu .
Einfaldast er að salta og pipra gulræturnar þegar þær hafa verið skornar niður í aflangar sneiðar , hella smá ólífuolíu yfir og baka í ofni við 200 ° C í 30-40 mínútur .
Þegar gulræturnar eru teknar út er gott að rífa vænan bita af parmesanosti yfir þær áður en borið er fram .
• Þegar gulrætur eru bakaðar á þennan hátt í ofni er mjög gott að bæta smávegis sætu við .
Sé fólk til að mynda að fara að baka um 1 kg af gulrótum er gott að velta þeim fyrst upp úr 3 msk .
af bragðlítilli olíu , salta og pipra og setja inn í ofn í 30 mínútur við 190 ° C. Taka þær þá út og hella yfir 2 msk .
af hvítvínsediki og 2 msk .
af hreinu hunangi og baka þær áfram í 20 mínútur .
Sveppirnir teknir fram Rósa Guðbjartsdóttir , bæjarfulltrúi og matgæðingur , tekur fram sveppi í matargerðina þegar það fer að hausta en síðsumars og að hausti fer hún út í náttúruna í leit að villisveppum .
" Ferskir , nýtíndir sveppir eru hreinlega guðdómlegir í súpu sem þessa , " segir Rósa en hún gaf Sunnudagsblaði Morgunblaðsins uppskrift að villisveppasúpu sem hún segir dásamlega góða .
Hún bendir á að auk þess sem gott úrval sé til af þurrkuðum villisveppum í stórmörkuðum sé auðvelt að skera niður , þurrka og geyma nýtínda sveppi í lokuðum krukkum og geymsluþol þeirra sé mikið .
Villisveppasúpa 400-450 g blandaðir ferskir villtir sveppir að eigin vali , skornir í bita ( sjá neðst ef notaðir eru þurrkaðir sveppir ) 1-2 msk .
smjör 1 msk .
ólífuolía 1 skalottlaukur , fínt saxaður 1 msk .
fersk steinselja eða 1 tsk .
þurrkuð 1 msk .
ferskt timjan eða 1 tsk .
þurrkað salt og grófmalaður pipar að smekk 1 lítri kjúklinga- eða grænmetissoð ½ dl púrtvín ( má sleppa ) 1-2 dl rjómi Steikið sveppi í ólífuolíu og smjöri í stórum potti við frekar háan hita í upphafi .
Lækkið hitann og látið krauma í nokkrar mínútur .
Takið þá um 1 dl af sveppunum úr pottinum til að nota síðar .
Bætið svo skallotlauk í pottinn og mýkið í olíunni með sveppunum .
Bætið steinselju og timjan út í og saltið og piprið að smekk .
Hellið síðan soðinu saman við og látið suðuna koma upp .
Lækkið þá hitann aftur og bætið púrtvíni út í ef þið notið það .
Látið malla saman í nokkrar mínútur .
Ef þið sleppið púrtvíni í súpunni þá mæli ég með að þið notið frekar grænmetissoð .
Takið pottinn af hitanum og maukið súpuna með töfrasprota eða í blandara .
Það er smekksatriði hve mikið súpan er maukuð .
Setjið síðan aftur á hitann , blandið rjóma að smekk út í og einnig sveppunum sem teknir voru fyrr úr pottinum .
Ef þið viljið ekki hafa sveppabitana of stóra þá saxið þá frekar áður en bætt er aftur út í .
Smakkið til og kryddið að smekk með salti og pipar .
Berið fram með ristuðu brauði , brauðteningum , léttþeyttum rjóma og brúnuðum sveppum til skrauts .
Þurrkaðir sveppir Ef þið eigið þurrkaða sveppi þá þarf 80-90 g af þeim í súpuna .
Leggið þá fyrst í bleyti í heitt , soðið vatn í um 20 mínútur .
Látið síðan renna af þeim og þerrið og þá eru þeir tilbúnir til matreiðslu og meðhöndlaðir eins og ferskir sveppir .
Tilvalið er að nota bæði þurrkaða og ferska sveppi í þessa súpu , til dæmis til helminga .
Sígildur rabarbari Rabarbari veður uppi í fjölmörgum matjurtagörðum hér á landi og oft gleymist jafnvel að nýta hann , svo duglegur er hann að vaxa .
Helst hefur rabarbarinn verið notaður í sultur og grauta en sé gluggað í gömul íslensk tímarit má sjá að hann hefur verið nýttur á fjölbreytta vegu sem er þess vert að rifja upp .
Árið 1940 gaf Helga Sigurðardóttir lesendum Morgunblaðsins góð og afar einföld ráð til að nota rabarbarann sem meðlæti með kjötréttum : Rabarbarastönglar 1 kg rabarbari 2 msk .
sykur Rabarbaraleggirnir eru þvegnir , skornir í litla , jafna bita og lagðir í kalt vatn .
Bitnar teknir upp úr og þeim er raðað í leirmót eða kökumót ; þar yfir er sykrinum stráð .
Mótið er sett í ofn ( á um 170 ° C ) og bakið þar til þeir eru meyrir en passið að þeir maukist ekki heldur haldist heilir .
Auk þess sem stönglarnir eru ljúffengt meðlæti með alls kyns kjötréttum og koma í stað sultu til dæmis með lambakjöti er gott að henda nokkrum stönglum út í grjónagautinn , sleppa kanilsykrinum og nota þess í stað bara hreinan kanil með .
Þá eru stönglarnir svona bakaðir algjört lostæti með ís .
Í kringum 1950 var forvitnileg tilraun til að blanda saman tómötum og rabarbara í mauk birt í Nýja kvennablaðinu en maukið var sagt afar ljúffengt með kexi og brauði , jafnvel steik : Tómata- og rabarbaramauk 1 kg rauðir tómatar ½ kg grænir tómatar 1 kg rabarbari 2 kg sykur Rabarbarinn er skorinn smátt , látinn í ílát í lögum með sykrinum og látinn bíða yfir nóttina .
Um morguninn eru rabarbarabitarnir teknir upp úr og látnir á gatasigti , svo að sykurlögurinn drjúpi sem best af þeim .
Sjóðið löginn af rabarbaranum ( en geymið stönglana sjálfa ) í 20 mínútur .
Þvoið og þerrið grænu tómatana , skerið þá smátt og látið út í .
Takið þá rauðu tómatana og þerrið en skerið hvern og einn tómat aðeins í fjóra parta .
Bætið þeim út í pottinn og rabarbaranum líka og sjóðið allt saman í 5 mínútur .
Veiðið rauðu tómatana upp úr og sjóðið áfram í 20 mínútur við vægan hita og ekki setja hlemminn á pottinn .
Setjið þá tómatana aftur út í og sjóðið í 15 mínútur .
Látið á krukkur og notið með því sem ykkur dettur í hug .
Bökuð kartafla með öðru en smjöri og salti Íslendingar hafa verið ótrúlega duglegir að nýta kartöflur í hvers kyns matargerð enda ódýr fæða beint upp úr kartöflugarðinum .
Margir eru hrifnir af þeim bökuðum en gleyma því kannski að það eru til óteljandi leiðir til að gefa bökuðum kartöflum ögn öðruvísi yfirbragð og bera þær öðruvísi fram .
Best er að baka kartöflurnar fyrst í gegn án fyllingar og láta þær kólna eins vel og hægt er , jafnvel er gott að gera það kvöldinu áður og eiga á lager .
Daginn eftir eru þær opnaðar með því að skera efsta lagið ofan af og örlítið tekið af innvolsinu en samt ekki of mikið því það sem er aukalega á bara að gefa smá bragð en ekki koma í stað kartöflunnar .
• Í hverja og eina bökunarkartöflu skal blanda saman ½ msk .
fetaosti , örfáum bitum af forsoðinni rauðrófu og 1-2 söxuðum valhnetum , troða ofan í kartöflugatið og baka við 190 ° C í um 15 mínútum .
• Blandið saman 2 msk .
gráðosti , 1 msk .
sýrðum rjóma , örlitlu smjöri og kryddið með salti og pipar .
Setjið ofan í kartöfluna og stráið vorlauk , smávegis af beikoni og rifnum osti yfir .
Bakið við 190 ° C í um 10 mínútur .
• Bakið bökunarkartöfluna á hefðbundinn máta en ekki daginn áður .
Þegar hún er borin fram og opnuð skal setja 1 msk .
jómfrúarólífuolíu yfir , nokkur söxuð basilíkublöð ofan á og mikið af rifnum parmesanosti yfir allt saman .
Osturinn bráðnar eilítið vegna hitans frá kartöflunni .
• Bakið bökunarkartöfluna á hefðbundinn máta og opnið hana við matarborðið þegar allt er borið fram .
Verið búin að blanda saman nokkrum matskeiðum af kotasælu , söxuðum döðlum og svörtum ólífum og stingið vænni skeið af blöndunni ofan í hverja kartöflu .
• Svokölluð hot-sósa fæst víða í matvöruverslunum og það er ljúffeng og bragðsterk áskorun að blanda saman smávegis majónesi og hot-sósunni og dreifa yfir bökunarkartöfluna .
Passar mjög vel með hamborgurum og steikum .
• Það er hægt að gera bökunarkartöflu að hálfgerðri pítsu .
Bakið kartöfluna og kælið , opnið hana og skafið aðeins innan úr innvolsinu .
Dreifið smá pítsusósu og ólífuolíu yfir , stráið rifnum osti þar ofan á og efst skal setja sveppi og annað álegg eftir smekk .
Bakið í ofni við 190 ° C þar til osturinn er gylltur .
