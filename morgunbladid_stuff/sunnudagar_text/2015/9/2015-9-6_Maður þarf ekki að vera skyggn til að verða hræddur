Erla Stefánsdóttir sjáandi og píanókennari fagnar áttræðisafmæli sínu í dag , sunnudag .
Hún lítur sátt yfir farinn veg , skyggnigáfan sé gjöf frá Guði sem hafi vonandi hjálpað einhverjum á vettvangi Lífssýnar – félagssamtaka til sjálfsþekkingar og víðar .
" Það eru margar víddir .
Ég sé lífið eins og það er , " segir hún .
Texti : Orri Páll Ormarsson orri@mbl.is Mynd : Kjartan Þorbjörnsson golli@mbl.is Erla Stefánsdóttir tekur á móti okkur í matsal hjúkrunarheimilisins Sóltúns .
Golli svipast um eftir góðum bakgrunni vegna myndatökunnar og Erla segir Jesúmálverkið ekki koma til greina .
Listakonan hafi nefnilega skipt andliti frelsarans út fyrir sitt eigið .
" Ég vil láta breiða yfir þetta málverk í afmælisveislunni minni , " segir hún ákveðin .
Golli stingur í staðinn upp á slaghörpunni og það getur Erla vel fellt sig við enda kenndi hún í sextíu ár á hljóðfærið .
Ungum sem öldnum .
Talið berst fyrst að áttræðisafmælinu .
" Ég þakka Guði fyrir öll þessi ár .
Ég er búin að hafa það mjög gott og er sátt við mitt líf .
Það er heiður að fá að verða svona gamall .
Það eru ekki allir sem ná því .
Kærasti dóttur minnar dó tvítugur vegna veikinda .
Það fannst mér svakalegt .
Ég bað fyrir honum en það kom ekkert svar .
Það er merkilegt því þegar ég bið fyrir vandalausum hafa stundum orðið kraftaverk .
En maður ræður víst engu í þessum efnum .
" – Hefur trúin alltaf verið mikilvægur þáttur í þínu lífi ? " Ég hef alltaf trúað því að til sé eitthvað æðra en manneskjan .
En það er erfitt að skilgreina það .
" – Hefurðu alltaf verið skyggn ? " Ég hef séð frá því ég man eftir mér .
Þegar ég var sjö ára sá ég fiðrildi og hélt að það væri blómálfur .
Þeir eru mjög líkir fiðrildum .
Þegar ég var átta eða níu ára fórst móðurbróðir minn í sjóslysi og ég man hvað ég var hissa hvað mamma grét mikið í útförinni því ég sá hann standa þar sjálfan .
Ljóslifandi .
" Koma ekki við gólfið – Þú sérð þá fólk sem er farið ? " Mikil ósköp .
Iðulega .
Ég verð að passa mig á því að heilsa ekki öllum sem verða á vegi mínum .
Sumir eru nefnilega farnir .
Það er til dæmis mikið um það hérna á Sóltúni .
Í gamla daga ráðlagði kærastinn minn mér að heilsa ekki þeim sem bæla ekki setuna og koma ekki við gólfið .
Ég hef farið eftir því .
Sé til dæmis að þú ert ekta .
" Hún brosir .
– Geturðu talað við þá sem eru farnir ? " Stundum , stundum ekki .
Sumir biðja fyrir skilaboð , aðrir ekki .
" – Hefur þessi gáfa verið til góðs ? " Ég segi alltaf að hún sé Guðs gjöf .
Það eru forréttindi að fá að sjá vættina í fjöllunum og ljósið kringum manneskjurnar .
Það er yndislegt .
Þú ert til dæmis í fánalitunum .
" – Er það gott eða slæmt ? " Það er gott .
Það gefur þér kraft til að gera það sem þig langar til .
Þú veist hvað þú vilt .
Ert hreinskilinn og bjartsýnn .
" Einmitt það .
– Hefurðu aldrei verið hrædd við þessa gáfu ? " Jú , oft .
En maður þarf ekki að vera skyggn til að verða hræddur .
Ef eitthvað er þá er meira að óttast í mannheimum .
Margt er skrýtið í mannheimum .
Það er til dæmis svo merkilegt að karlinn minn fyrrverandi var ekki skotinn í mér , heldur skynjun minni .
Þegar hann var búinn að fá að vita allt sem hann þurfti að vita lét hann sig hverfa .
Fékk nóg .
Hann er á lífi , blessaður .
Minn sálaði eiginmaður , eins og ég kalla hann .
" – Giftistu ekki aftur ? " Nei , ég hafði engan áhuga á því .
" – Áttu börn ? " Já , þrjú börn og níu yndislega barnabörn .
" Þú ert ekki góður maður – Hvernig hefur þér gengið að umgangast skyggnigáfuna ? " Yfirleitt vel .
Þegar ég var stelpa átti ég að vísu til að ganga upp að fólki og segja því hvað ég sá .
" Hvers vegna ert þú svona reiður ? " Eða : " Ég vil ekki vera nálægt þér .
Þú ert ekki góður maður .
" Það er auðvitað ekki fallega sagt en svona leið barninu .
Ég laðast að fólki sem er í sömu litatónum og ég og held að við gerum það öll .
Með einum eða öðrum hætti .
Ég finn strax hvort ég á samleið með fólki , án þess að tala við það .
Þegar ég var unglingur gekk ég upp að Thor Vilhjálmssyni rithöfundi og tjáði honum að mér þætti vænt um hann .
Hann væri góður maður .
Thor hló bara góðlátlega að þessu .
" – Eru ekki sumir varir um sig í kringum þig ? Vilja ekki láta lesa sig eins og opna bók .
" Jú , það kemur fyrir .
Sumir sveipa um sig " teppi " , ef þannig má að orði komast .
" – Dugar það ? " Nei .
" – Hefurðu aldrei orðið fyrir óþægindum vegna gáfunnar ? " Jú , það kemur fyrir .
Einu sinni var ég til dæmis komin með lykla að nýrri íbúð en neyddist til að skila þeim .
Það voru verur í íbúðinni sem trufluðu mig .
" – Hvernig kom það til að þú byrjaðir að miðla af skyggnigáfu þinni ? " Fólk fékk snemma áhuga á þessu .
Og mér .
Ég fór því að safna fólki saman í þeim tilgangi að reyna að hjálpa því .
Fólk vildi komast í samband við látna ástvini og fá mig til að biðja fyrir hinum og þessum .
Stundum hefur þetta áhrif en það er ekki mér að þakka .
Þegar fólk biður mig að skila kveðju til Guðs segi ég því bara að opna gluggann og veifa .
Hann sér .
" Yndislegt að eiga góða vini – Samtökin Lífssýn voru stofnuð utan um skyggnigáfu þína .
Segðu mér aðeins frá þeim .
" Hópur fólks , um það bil eitt hundrað manns , stofnaði Lífssýn í Langholtskirkju 1988 .
Allt góðir vinir mínir .
Það er yndislegt að eiga góða vini .
Gegnum tíðina hef ég haldið námskeið þar sem ég fer yfir gerð og þroskabraut mannsins og umhverfi okkar í öllum sínum víddum , í samræmi við þá lífssýn sem skyggnigáfa mín umvefur .
Mörg hundruð Íslendingar hafa sótt þessi námskeið gegnum árin , auk þess sem ég hef ferðast um Skandinavíu .
Þessi mikli áhugi kemur mér alltaf jafnmikið á óvart og ég á ekki nægilega sterk orð til að tjá þessu fólki þakklæti mitt .
Vonandi hefur mér tekist að hjálpa einhverjum .
" – Fylgistu áfram með fólki eftir að þú hefur gefið því holl ráð ? " Já , það geri ég .
Það er alltaf jafn gaman þegar fólk nýtir sér upplýsingarnar til góðs .
Vex og dafnar .
" Hún ekur sér í stólnum .
" Jæja , ljósið mitt .
Er þetta ekki komið nóg ? " – Af viðtalinu ? Nei , ekki alveg .
Höldum aðeins áfram .
" Jæja .
" Virðing fyrir Móður jörð – Þú hefur líka gefið út kort um orkustöðvar Íslands og orkulínur .
Hver er tilgangurinn með þeim ? " Ég teikna kortin til að fólk beri virðingu fyrir Móður jörð en hugsi ekki bara um tærnar á sjálfu sér .
" – Vantar mikið upp á það ? " Almáttugur , já .
" – Hvað er til ráða ? " Við þurfum að fræða og upplýsa .
Sjálf hef ég talað í einlægni við grunnskólanemendur og oftar en ekki ætla þeir beint út að faðma næsta tré .
Þetta er nefnilega spurning um afstöðu .
Blómin og grasið eru lifandi eins og við .
Troðum þetta ekki niður í svaðið ! " – Það er víða pottur brotinn í hinum stóra heimi .
" Almáttugur , já .
Hvar eigum við að byrja .
Ég man eftir heimsstyrjöldinni síðari sem barn og þegar henni lauk héldu margir að ástandið í heiminum myndi horfa til betri vegar .
En menn eru ennþá að berjast og vinna öðrum mein og því miður sér ekki fyrir endann á þeim ósköpum .
" – Þú hefur haldið sýningar á myndum þínum .
Hefurðu alltaf teiknað ? " Já , alla tíð .
Og geri enn .
Ég teikna það sem ég sé og leyfi þannig öðrum að njóta þess með mér .
" – Er skyggnigáfa eins og sú sem þú býrð yfir algeng eða sjaldgæf ? " Frekar sjaldgæf .
Ég veit ekki um marga aðra Íslendinga sem búa yfir raunverulegri gáfu af þessu tagi .
Ég hef fengið til mín fólk sem telur sig gera það en gerir það í raun ekki .
Í mesta lagi skynjar það einhverja orku .
En orka er eitt , ára allt annað .
Við erum í ótal víddum í lífinu en fæstum er gefið að skyggnast þar inn .
Fengju fimmtíu manns það hlutverk að teikna Snæfellsjökul yrðu 49 myndir eins .
" Líf eftir dauðann – Hvað með dauðann ? Óttastu hann ? Það segir sig sjálft að þú trúir á líf eftir dauðann .
" Já , mikil ósköp .
Það er líf eftir dauðann .
Í annarri vídd .
Skiptum við ekki bara um bústað ? Samt er maður alltaf skeptískur á það sem maður þekkir ekki .
Það liggur í hlutarins eðli .
" – En hvað eru framliðnir að þvælast hér ? Hafa þeir ekki öðrum hnöppum að hneppa ? " Það má vel vera .
En gleymum því heldur ekki að þetta fólk þarf alls ekki að vera hér þótt við skynjum návist þess .
" – Að öðrum og veraldlegri málum .
Ævistarf þitt var að kenna á píanó .
Hvenær byrjaðirðu á því ? " Ég byrjaði að kenna átján ára heima hjá mér .
Fékk lánuð gleraugu hjá mömmu svo ég væri aðeins virðulegri .
" Hún brosir .
" Kennslan varð mitt ævistarf enda átti hún afskaplega vel við mig .
Ég hef svo gaman af fólki , ekki síst blessuðum börnunum .
Annars kenndi ég öllum aldurshópum , allt frá fjögurra ára upp í sextugt .
Lengst af kenndi ég í Tónmenntaskólanum og Tónlistarskólanum í Kópavogi .
Þetta var óskaplega skemmtilegur tími .
Síðustu árin kenndi ég heima en varð að hætta fyrir um ári .
Ég er orðin svo léleg til heilsunnar .
" – Saknarðu kennslunnar ? " Já , mikil ósköp .
Það var svo yndislegt að fá þessi kríli til sín .
" Ósátt til að byrja með – Hvað hefurðu verið lengi hér á Sóltúni ? " Ég kom hingað í janúar á þessu ári .
Ég var ósátt við það til að byrja með en ekki var um annað að ræða .
Ég þarf orðið svo mikla aðstoð .
Mér líður alltaf betur og betur hérna .
Sóltún er fallegur staður og gott fólk sem vinnur hérna .
Maturinn er hins vegar svolítið vondur .
" Hún hvíslar síðustu setninguna .
– Fylgistu eitthvað með þjóðmálunum ? " Nei , ekki get ég sagt það .
Pabbi var afskaplega pólitískur en ég hef aldrei nennt að setja mig inn í þau mál .
" – Einhver skilaboð til þjóðarinnar að lokum ? " Að fólk virði hvert annað .
Guð er í hjarta hverrar manneskju .
Munum eftir því , þá gengur allt betur .
" 