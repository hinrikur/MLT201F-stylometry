Baltasar Kormákur hefur staðið í ströngu við að kynna nýjustu kvikmynd sína , Everest , að undanförnu en hún var frumsýnd á kvikmyndahátíðinni í Feneyjum fyrir helgi .
Hann kveðst á heildina litið ánægður með fyrstu dómana og stoltur af myndinni þegar hann hefur sleppt henni út í óvissuna .
Orri Páll Ormarsson orri@mbl.is Þetta er mikill sirkus en mjög gaman meðan á því stendur .
Ég hef séð ýmislegt þegar kemur að því að frumsýna kvikmyndir en þetta er vissulega annað og meira .
Hátíðirnar í Cannes og Feneyjum eru þekktar fyrir íburð og það er mikill stíll yfir þessu .
Ég held að Feneyjahátíðin sé sú elsta í heimi , " segir glaður en svolítið þreyttur Baltasar Kormákur í símasamtali við Sunnudagsblað Morgunblaðsins frá Feneyjum .
Kastljós heimspressunnar hefur heldur betur beinst að honum í vikunni vegna frumsýningar á nýjustu kvikmynd hans , Everest .
– Þannig að það er upplifun út af fyrir sig að koma á Feneyjahátíðina ? " Já , heldur betur .
Þetta er öðruvísi en allt sem ég hef tekið þátt í fram að þessu , þó ekki væri nema fyrir þá staðreynd að manni er siglt inn á frumsýninguna .
" Hann hlær .
– Það er augljóslega í mörg horn að líta hjá þér .
Geturðu lýst fyrir mér hvernig síðustu dagar hafa verið ? " Stanslaus kynning á myndinni .
Heimspressan er hérna í Feneyjum og við þurfum að fara í viðtöl við miðla frá öllum löndum þar sem myndin á eftir að koma út .
Ég var búinn að vera í Bandaríkjunum áður , þannig að ameríska pressan er minna hér .
Þetta er feikilega mikið umstang .
Bæði einkaviðtöl og svo stórir blaðamannafundir með mörghundruð manns .
Það eru líka minni blaðamannafundir , þar sem ég er að svara spurningum frá allt að tíu fréttamönnum í einu .
" Að skríða saman – Hvernig er heilsan eftir þetta allt saman ? " Maður er svona að skríða saman , þakka þér fyrir .
" – Hvernig á þessi partur af starfi leikstjórans við þig , það er að segja hasarinn sem óhjákvæmilega fylgir kynningu myndarinnar ? " Ég get alveg glímt við það enda ýmsu vanur .
Ég kann að koma fyrir mig orði og brosa framan í myndavélarnar .
Það er ekkert mál , þannig lagað .
Ég er nú einu sinni leikaramenntaður .
Það er samt ekki það sem ég nýt mín best við .
Ég nýt mín best og líður best þegar ég er að vinna og búa til bíómynd .
Þá er ég í " elementinu " mínu .
Ég hef engan sérstakan áhuga á að vera stöðugt framan í fólki , ef þannig má að orði komast , og ætli það sé ekki ástæðan fyrir því að leikstjórn höfðar meira til mín en að leika sjálfur .
Þegar kemur að svona kynningum er aðalatriðið að slaka á og vera maður sjálfur .
" – Hvernig gengur það ? Það er að segja að vera þú sjálfur í þessum glysgjarna heimi ? " Mér gengur það ágætlega .
Ég fer aldrei í manngreinarálit og segi það sem mér finnst .
Án þess að vera ókurteis .
Ég tala eins við alla , hvort sem þeir vinna fyrir ofan mig eða neðan .
Ég held að fólk kunni að meta það .
Ég er ekki hræddur við neinn sem er fyrir ofan mig og ber virðingu fyrir öllum sem eru fyrir neðan mig .
Enda getur það breyst hratt .
Einhver sem er fyrir neðan þig gæti skyndilega verið kominn upp fyrir þig .
Það geta verið miklar sviptingar í þessum bransa .
Ætli þetta viðhorf sé manni ekki líka í blóð borið , það er engin stéttaskipting á Íslandi .
" – Svo sá bakgrunnur hjálpar þér ? " Ég hugsa það , já .
" Slekkur ekki bara ljósin – Situr allt annað á hakanum meðan á þessu stendur ? " Það fer mjög mikill tími í þetta .
Maður reynir samt að sinna öðrum verkefnum eftir föngum , reka fyrirtæki og svona .
Maður slekkur ekki bara ljósin .
" Hann hlær .
– Dómar eru teknir að birtast og margir hverjir mjög lofsamlegir .
" Já , það er töluvert af góðum dómum .
Ég var til dæmis að heyra af fimm stjörnu dómi frá Nýja-Sjálandi , þar sem sagan gerist að hluta .
Það er gaman að þeir sem tengja við söguna kunni að meta myndina .
Sama má segja um aðstandendur hinna látnu .
Þeir hafa verið mjög ánægðir með myndina og túlkunina og stutt vel við bakið á okkur .
Margir þeirra eru meira að segja hér í Feneyjum .
Aðrir dómar eru ekki eins jákvæðir en það er svo merkilegt að þeir sem setja út á myndina einblína mest á sömu hluti og þeir sem eru jákvæðir .
Þetta virðist vera sitthvor sýnin .
Það er dálítið merkilegt .
Sumir hæla okkur til dæmis fyrir það hvað persónurnar eru eðlilegar en öðrum finnst það ómögulegt .
Vilja hafa þær meira í Hollywood-hetjustíl .
Það er erfitt að eiga við það .
En á heildina litið virðast dómarnir vera meira jákvæðir en neikvæðir og maður gleðst að sjálfsögðu yfir því .
Dómarnir eru að tínast inn og satt best að segja hef ég ekki haft tíma til að leggjast yfir þá ennþá .
Eins og gengur vekja dómar í enskumælandi blöðum alltaf mesta athygli en mun fleiri koma til með að fjalla um myndina .
" – Nú eru leikararnir væntanlega að sjá myndina í fyrsta sinn .
Hvernig líst þeim á hana ? " Sumir voru að sjá hana hérna en aðrir voru búnir að sjá hana áður .
Þeir eru rosalega ánægðir .
Ég hef svo sem sagt það oft áður en ég er mjög montinn af þessum leikarahópi .
" Ekki farinn að spá í Óskar – Einhverjir eru farnir að taka býsna stórt upp í sig , meðal annars gagnrýnendur , og farnir að tala um mögulega tilnefningu til Óskarsverðlauna .
Ert þú farinn að hugsa eitthvað í þá átt ? " Nei .
Ég er ekkert að spá í það og geri mér engar væntingar .
Það bara gerist ef það gerist og yrði bara bónus .
Ég geri ekki myndir með verðlaun í huga , hvorki Óskarsverðlaun né önnur .
Þá verða þær allar þannig á bragðið .
" – En þú ert eigi að síður mjög ánægður með myndina .
Hún er eins og þú vildir hafa hana , ekki satt ? " Jú , ég er mjög stoltur af þessari mynd .
Auðvitað er alltaf hægt að pikka í einhver smáatriði , hefði ég haft meiri peninga eða meiri tíma .
En það skiptir ekki máli núna .
Myndin er tilbúin og ég er stoltur af henni .
" – Sýnist þér hún höfða síður til einhverra hópa en annarra ? " Þetta er náttúrulega mynd um hamfarir og slíkar myndir höfða ekki alltaf til einhverra vitsmunalegra listaspíra .
Skilurðu ? Þetta er mjög sjónræn mynd og þær eru ekki alltaf dálæti gagnrýnenda .
Þetta er stórt bíó .
Mynd eins og Perfect Storm fékk ekkert sérstaka dóma en halaði inn peninga .
Það er ekki á vísan að róa .
" – Dómar eru líka eitt , aðsókn annað .
" Nákvæmlega .
Þetta ferðalag er rétt að byrja og myndin á eftir að fara um allan heim .
Spennandi verður að sjá hvernig almenningur tekur henni .
" Spennandi verkefni í boði – Konan þín , Lilja Pálmadóttir , er með þér í Feneyjum .
Eru börnin þín þar líka ? " Nei , skólinn var að byrja þannig að ég vildi ekki trufla þau .
Lilja verður með mér áfram en kemur heim aðeins á undan mér .
Mig minnir að ég komi heim 18. september til að vera viðstaddur Íslandsfrumsýninguna .
" – Er of snemmt að spyrja hvaða þýðingu Everest kemur til með að hafa fyrir þig sem leikstjóra ? " Það er ómögulegt að meta það .
Mér eru að bjóðast mörg spennandi verkefni en það var reyndar orðið þannig áður en Everest kom út .
Ef að líkum lætur dregur ekki úr því .
Sumir segja að Everest muni opna mér alveg nýjar dyr , til dæmis Hollywood Reporter og Deadline Hollywood , stærsti kvikmyndavefurinn vestra .
Við sjáum til .
Maður tekur bara eitt skref í einu .
Kannski kem ég bara heim og geri næstu mynd .
" – Þú ert þá líklega endanlega kominn á þann stað á þínum ferli að þú getur valið að gera þær myndir sem þú vilt helst gera sjálfur ? " Klárlega .
Og mun gera það .
" – Er einhver alvara í því að gera næstu mynd á Íslandi ? " Það getur vel verið .
Reyndar mjög líklegt .
Ég hef verið að plana að gera mynd sem heitir Eiðurinn sem ég skrifaði handritið að í samvinnu við Ólaf Egil Egilsson .
Það er mjög spennandi verkefni .
En það eru líka nokkur stór tilboð á borðinu og spurning hvenær ég kemst í að taka ákvarðanir þar um .
Þá er verið að vinna í handritum að þremur stórum myndum sem ég hef þegar gert samning um að leikstýra úti .
Það eru alltaf einhverjar þreifingar í gangi .
" Víkingamyndin efst í huga – En hvað langar þig sjálfan mest að gera næst ? " Mig langar alltaf að gera víkingamyndina mína og unnið er að því verkefni á fullu .
En ég vil ekki gera hana fyrr en allt er tilbúið .
Bill Nicholson , sem skrifaði handritið að Gladiador og Everest , er vinna með mér að handritinu núna .
" – Hefurðu áhuga á að gera fleiri myndir sem byggjast á sönnum atburðum ? " Já , ekki spurning .
Svo lengi sem sagan höfðar til mín .
" – Þú hefur mikið fengist við klassík í leikhúsinu .
Finnurðu fyrir þörf eða þrýstingi til að sigla í þá átt á hvíta tjaldinu ? " Ekkert endilega .
Alla vega ekki klassískt leikverk .
Það höfðar ekki til mín að gera Shakespeare í bíó .
" – Sumir hafa reynt það .
" Já , já .
Og eru ennþá að .
Það er ný Macbeth mynd á leiðinni .
Þetta er samt ekki minn tebolli .
Ég hef fengið mína útrás fyrir klassíkina í leikhúsi .
" – Finnst þér hún gera sig betur á sviði ? " Ekkert endilega .
Baz Luhrmann-myndin , Rómeó og Júlía , var til dæmis hrikalega flott .
Ég fílaði hana í tætlur .
Líka Ríkharður III sem látin var gerast á tímum Hitlers .
Það var sniðug nálgun .
Það er alveg hægt að gera þetta en ég hef bara ekki verið að leita eftir því .
Maður veit samt aldrei .
Kannski kemur upp eitthvað frábært verkefni sem maður getur ekki hafnað .
Það sem ég varast mest er að endurtaka mig .
Mig langar ekki að gera alltaf sömu myndina .
Þá lenda menn í pytti og verða fyrirsjáanlegir .
" – Í þeim skilningi ertu dálítið " hættulegur " leikstjóri .
Maður veit aldrei hvað kemur næst .
" Og ég veit það ekki einu sinni sjálfur .
" Athyglin ekki óbærileg – Finnurðu fyrir því að fólk sé farið að þekkja þig betur úti í hinum stóra heimi ? " Já , aðeins .
Sérstaklega eftir þetta enda hef ég tekið meiri þátt í kynningunni á Everest en hinum myndunum .
Fram að þessu hefur þetta meira snúist um stjörnurnar .
Þessi athygli er samt ekkert óbærileg .
Ég hef litlar áhyggjur af þessu .
" – Það er væntanlega framleiðandi myndarinnar sem fer fram á það að þú sért sýnilegri í kynningarferlinu ? " Já , það er allt samningsbundið .
Svo vill maður auðvitað gera allt sem í manns valdi stendur til að ýta myndinni áfram .
Standa með henni .
" – Hefurðu komið áður til Feneyja ? " Nei , aldrei .
" – Hvernig verkar þessi sögufræga borg á þig ? " Þetta er stórkostleg borg .
Við áttum einn frídag hérna og við Lilja notuðum hann til að skoða og sigla gegnum öll síkin .
Feneyjar eru með miklum ólíkindum .
" – Gætirðu hugsað þér að gera mynd þarna ? " Já , hvers vegna ekki ? Ef efnið er gott og hentar mér .
Borgin er mjög myndræn enda hefur hún verið mynduð í bak og fyrir .
" – Svo við drögum þetta nú saman .
Geturðu lýst því hvernig þér líður á þessu augnabliki , þegar þú ert rétt búinn að sleppa nýrri mynd frá þér ? " Þetta er ákveðin óvissa og óöryggi .
Myndin er komin út og nú er ekkert hægt að gera .
Nema vona það besta .
Það munu koma góðir dómir og vondir dómar og allskonar koma upp .
Það er ekki um annað að ræða en vera viðbúinn því og halda áfram með lífið .
Þetta er aldrei eins og maður reiknar með í upphafi .
" – Fyrstu viðbrögð hljóta samt að gleðja þig .
" Að sjálfsögðu .
Mjög svo .
Það eru komnir nokkrir fimm stjörnu dómar , fullt hús , og það hef ég ekki séð hjá myndunum mínum áður .
Þetta lofar góðu fyrir framhaldið .
" 