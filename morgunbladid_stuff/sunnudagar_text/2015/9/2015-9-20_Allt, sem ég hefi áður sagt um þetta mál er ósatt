Innbrotsþjófur lét greipar sópa í skrautgripasölubúð Franchs Michelsens úrsmíðameistara haustið 1944 .
Lögregla komst ekki á slóð þjófsins fyrr en níu mánuðum síðar og beindist grunur þá að ónefndum breskum sjóliða .
Hann reyndist viðriðinn málið sem þó var mun flóknara en lögreglu sýndist í fyrstu .
Orri Páll Ormarsson orri@mbl.is Aðfaranótt 18. september 1944 var brotist inn í vinnustofu og skrautgripasölubúð Franchs Michelsens úrsmíðameistara á Vesturgötu 21A í Reykjavík og stolið þaðan allmiklu .
Innbrotsþjófurinn braust inn um dyr í mjóu porti bak við húsið , að því er fram kemur í lögregluskýrslu , sem Sunnudagsblað Morgunblaðsins hefur undir höndum , og hafði talsvert fyrir því .
Skápar í versluninni höfðu verið opnaðir og saknaði úrsmiðurinn margra úra , hringa og annarra gripa þaðan , auk þess sem úr sem voru til viðgerðar í vinnustofunni voru horfin .
Þá hafði þjófurinn á brott með sér lítilsháttar af peningum sem voru í ólæstri skúffu .
Lögregla spurðist fyrir í næstu húsum en enginn hafði orðið var við þjófinn .
Franch Michelsen lagði strax fram lista yfir þá muni sem hann saknaði og voru þeir metnir á ríflega 23 þúsund krónur sem voru miklir fjármunir á þeim tíma .
Grunsemdir föður komu lögreglu á sporið Lögregla komst ekki á sporið fyrr en níu mánuðum seinna en 22. júní 1945 hitti Sigurður Magnússon löggæslumaður mann sem tjáði honum að fimmtán ára gamall sonur sinn hefði skömmu áður skipt á lindarpenna og armbandsúri við breskan sjóliða .
Fyrir milligöngu sonarins keypti maðurinn gullveski fyrir vindlinga , auk þess sem pilturinn fékk hjá sjóliða þessum tvö karlarmbandsúr og eitt kvenarmbandsúr úr gulli , silfurvindlingaveski og hring .
Þótti föðurnum þetta grunsamlegt og hafði fyrir vikið samband við lögreglu .
Lögregla tók munina í sína vörslu og voru Sigurður og Sveinn Sæmundsson yfirlögregluþjónn , sem gerði upphaflegu skýrsluna um innbrotið hjá Michelsen , sammála um að allir væru þeir þaðan .
Daginn eftir mætti sonur mannsins , sem við skulum kalla Gylfa , á lögreglustöðina og gaf skýrslu .
Kvaðst hann hafa hitt breska sjóliðann nokkru fyrr , líklega 5. júní , á Kalkofnsvegi og þeir tekið tal saman .
Gylfi var með penna sem stóð upp úr brjóstvasanum og veitti sjóliðinn honum athygli .
Úr varð að þeir skiptu á pennanum og armbandsúri sem sjóliðinn var með .
Sjóliðinn ásældist líka blýant í sama stíl , sem Gylfi átti , en þar sem hann var ekki með blýantinn á sér ákváðu þeir að hittast aftur daginn eftir .
Faðir Gylfa lét athuga úrið í skartgripaverslun í Reykjavík og fékk þær upplýsingar að afar hagstætt væri að skipta á því og pennanum .
Bað ekki um tryggingu Þegar Gylfi hitti sjóliðann til að afhenda honum blýantinn var honum boðið að kaupa sígarettuveski úr gulli .
Sem hann gerði eftir að hafa látið athuga veskið .
Enn mæltu Gylfi og sjóliðinn sér mót og þá fékk Gylfi hjá honum muni þá er faðir hans skilaði til lögreglu .
Gylfi fékk munina gegn engri tryggingu til að láta meta þá en átti að hitta sjóliðann á sama stað annað hvort 18. eða 19. júní til að greiða fyrir þá en sjóliðinn þurfti víst að bregða sér upp í Hvalfjörð .
Í hvorugt skiptið lét sjóliðinn sjá sig og kvaðst Gylfi ekki hafa séð hann síðan .
" Sjóliði þessi sem ég skipti við var meðal maður á hæð .
Hann var svarthærður .
Hann mun hafa verið um þrítugt .
Hann var í öll þau skipti sem ég hitti hann í dökkbláum frakka og með sjóliðahúfu .
Ég er viss um að ég gæti þekkt þennan sjóliða ef ég sæi hann aftur , " er haft eftir Gylfa í lögregluskýrslunni .
Sjóliðinn mun hafa haldið því fram að hann hafi keypt munina af innfæddum á ónefndri eyju í Kyrrahafinu , meðan hann var þar við störf .
Nafn sjóliðans vissi Gylfi ekki .
Gylfi var alltaf einn þegar hann hitti sjóliðann , nema í fyrsta skiptið .
Þá var með honum vinur hans , sem við skulum kalla Kolbein .
Kolbeinn var á hinn bóginn slappur í ensku og skipti sér ekki af samtali þeirra og vissi lítið sem ekkert um viðskiptin þeirra á milli .
Þetta staðfesti Kolbeinn við skýrslutöku hjá lögreglunni .
Lýsti hann sjóliðanum sem dökkhærðum meðalmanni og taldi sig geta þekkt hann aftur .
Bresku lögreglunni gert viðvart Þegar hér er komið sögu var bresku öryggislögreglunni gert viðvart og ræddu tveir lögreglumenn , Broster og Holt , við báða drengina .
Reykjavíkurlögreglan sá ástæðu til að yfirheyra Gylfa og Kolbein nánar og kom þá í ljós misræmi í frásögn þeirra af fundinum með sjóliðanum .
Bæði varðandi tímasetningar og það hvernig fundinn bar að á Kalkofnsvegi .
Voru þeir samprófaðir um ósamræmi þetta og vildi hvorugur neinu breyta .
Eftir þetta ók lögreglumaður heim til Kolbeins og fékk leyfi móður hans til að leita í hirslum piltsins .
Fundust þar fjögur armbandsúr .
Kolbeinn kom heim nokkru síðar og var þá spurður hvernig á úrunum stæði .
Sagði hann þá að úrin hefðu verið í poka sem þriðji pilturinn , sem við skulum kalla Aron , hafði fundið nokkru áður .
Þaðan kom líka allt dótið sem Gylfi hafði haft undir höndum , að sögn Kolbeins .
Lögregla yfirheyrði Aron og kom þá fram að hann hafði fundið téðan poka og annan poka til við sundlaugarnar í Reykjavík .
Sagði hann Kolbeini og bróður hans , sem hér er kallaður Jóhann , frá fundinum og fóru þeir saman að kvöldlagi og sóttu pokana .
Fóru síðan með þá heim til bræðranna og gaumgæfðu innihaldið .
Annar pokinn var brúnn og efnið í honum svipað og í hermannatjöldum , að dómi Arons .
Efnið í hinum var hvítur segldúkur .
Hrein og óhrein nærföt Margra grasa kenndi í pokunum .
Þar voru meðal annars hrein og óhrein nærföt , skór , sokkar , enskar sígarettur , brjóstsykur og rakáhöld .
Auk margra úra , gamalla og nýrra , kvenhringa og vindlingaveskis .
Aron kveðst hafa stungið upp á því að þessu yrði skilað á lögreglustöðina en sú hugmynd fékk ekki hljómgrunn .
Niðurstaðan varð því sú að félagarnir skiptu innihaldinu á milli sín .
Þess utan fékk bróðir Arons , köllum hann Birki , eitt armbandsúr .
Eins Gylfi en Aron kvartar undan því í lögregluskýrslunni að hann hafi ekki greitt sér fyrir það .
Aron skilaði því sem hann var ennþá með í sínum fórum .
Hann var þegar búinn að borða brjóstsykurinn og reykja sígaretturnar .
Jafnframt sagði hann Jóhann hafa látið passa , sem var í öðrum pokanum , upp á skörina á loftinu heima hjá sér .
Aron mundi ekki hvaða nafn stóð á passanum .
Í ljósi þessara upplýsinga sendi lögregla aftur eftir Kolbeini .
Viðurkenndi hann þá að sagan um sjóliðann væri ósönn .
Gylfi hefði aldrei fengið neitt hjá honum .
Staðfesti Kolbeinn frásögn Arons í öllum meginatriðum .
Hann hefði fundið pokana og þeir bræður sótt þá með honum og farið með þá heim til sín .
Af ótta við að lenda í klandri út af fundinum ákváðu piltarnir að skipta góssinu á milli sín .
Þegar Gylfi lenti í " veseni " vegna þess sem hann var með , væntanlega vegna samtala við föður sinn , bjuggu þeir Kolbeinn í sameiningu til söguna um viðskiptin við sjóliðann .
" Það var alveg satt að ég sá hann tala við sjóliða fyrir nokkru , en það kemur þessu máli ekkert við , " er haft eftir Kolbeini í skýrslunni .
Vildi vernda félaga sína Gylfi staðfesti þetta við lögreglu .
" Allt , sem ég hefi áður sagt um þetta mál er ósatt , " sagði hann við skýrslutöku .
Úrið og vindlingaveskið hafði hann fengið hjá Kolbeini en skrökvaði að föður sínum , þar sem hann var ekki sannfærður um að munirnir væru heiðarlega fengnir .
Hin úrin hafði hann keypt af Aroni og Jóhanni .
Gylfi kvaðst hafa sagt lögreglunni ósatt til að vernda félaga sína ef þeir kynnu að hafa fengið hlutina á vafasaman hátt .
Heima hjá Aroni fannst meðal annars sjóvesti merkt G.A .
Bentley .
Heima hjá bræðrunum Kolbeini og Jóhanni fundust tvö önnur sjóvesti með sömu merkingu .
Ekki fannst passinn sem Jóhann átti að hafa falið , ásamt nokkrum sendibréfum , en Jóhann fullyrti að nafnið á passanum hefði verið Bentley .
Á þessu stigi málsins hafði Franch Michelsen borið kennsl á allmarga muni sem hann saknaði eftir ránið en þeir voru í vörslu lögreglu .
Taldi hann þá muni vera um 9 þúsund króna virði og taldi fyrir vikið að enn vantaði muni að virði 15 til 16 þúsund krónur , miðað við útsöluverð .
Eftir þetta skiluðu Aron og Gylfi hvor sínu úrinu til viðbótar .
Í skýrslu lögreglu kveðst Gylfi hafa látið föður sinn hafa eitt úr til .
" Ég reyndi að tala um það við hann í dag , en hann var í því ástandi að ég gat ekkert við hann rætt .
" Kolbeinn skilaði fjórum úrum til viðbótar .
Ekkert benti til glæpamennsku Rannsóknarlögreglunni og bresku öryggislögreglunni var kunnugt um að sjóliðinn G.A .
Bentley þekkti íslenska stúlku , við skulum kalla hana Margréti .
Staðfesti hún það við skýrslutöku .
Hafði kynnst George Bentley á skemmtisamkomu hjá breska sjóliðinu í apríl 1945 og hittust þau reglulega eftir það .
Margréti féll ágætlega við Bentley og fann ekkert í fari hans sem benti til glæpamennsku beinlínis .
Þó var ýmislegt skrýtið við hann , til dæmis stal hann einu sinni strætisvagni til að aka Margréti úr herbúðunum og heim til hans .
Þá hafði hann oft meiri peninga umleikis en Margréti þótti eðlilegt fyrir mann í hans stöðu .
Fljótlega eftir að þau kynntust gaf Bentley Margréti armbandsúr .
Að því kom að Bentley ákvað að strjúka úr herbúðunum og faldi sig eftir það heima hjá Margréti .
Sagði hún hann hafa tekið föggur sínar , meðal annars tvo poka sem þau földu í sameiningu undir skýli við sundlaugarnar .
Hugmyndin var að sækja pokana síðar .
Margrét sagðist aldrei hafa litið í pokana og hélt að þar væri einungis fatnað Bentleys að finna .
Seinna sama kvöld var Bentley handtekinn á heimili Margrétar og hafði hún ekki séð hann eftir það .
Hún fékk að vísu bréf frá honum , þar sem hann bað hana að hafa uppi á pokunum og koma þeim til sín .
Í bréfinu kom fram að Bentley væri í haldi í herbúðunum .
Lánaði hermanni úrið Margrét játaði að hafa tekið hring og armbandsúr úr tösku sem Bentley skildi eftir hjá henni .
Lögregla lagði síðar hald á töskuna .
Hringinn var hún með á sér við skýrslutökuna og skilaði honum .
Úrið kvaðst hún hafa lánað bandarískum hermanni og nafngreindi hann .
Margrét sótti úrið síðar til hermannsins og skilaði því til lögreglu .
Margrét benti á aðra stúlku sem Bentley umgekkst á undan henni .
Hún er hér kölluð Hólmfríður .
Þau Bentley höfðu kynnst um jólin 1944 .
Fátt kom fram við skýrslutöku yfir henni , nema að Bentley hafði reynt að gefa henni úr sem Hólmfríður vildi ekki þiggja vegna þess að þau voru ósátt .
Síðar sá Hólmfríður Margréti með þetta sama úr .
Bentley hafði gefið Margréti úrið og skilaði hún því , að beiðni lögreglu .
Þetta úr , eins og öll hin fyrri , mátti rekja til verslunar Franchs Michelsens .
Þar með lofaði Margrét að vera búin að afhenda allt sem Bentley hafði gefið henni , nema eina ljósmynd sem hún vildi halda .
Þar með lauk afskiptum lögreglunnar í Reykjavík af málinu enda kom í ljós að George Bentley var snúinn aftur til Bretlands .
Þar var hann handtekinn skömmu síðar og málið tekið fyrir í herrétti í Rosyth 2. október 1945 og dæmt .
Bentley var dæmdur í eins árs þrælkunarvinnu , rekinn úr hernum og sviptur öllum rétti til heiðursmerkja .
Franch Michelsen var viðstaddur réttarhaldið að frumkvæði breskra yfirvalda .
Flaug utan með sprengjuflugvél .
Meira og minna skemmdir Í skaðabótakröfu sem Franch Michelsen sendi leigumála- og skaðabótaskrifstofu breska flughersins á Íslandi 9. desember 1945 segir meðal annars : " Nokkrir af munum þeim , sem stolið var , hafa fundist og hefi ég veitt þeim móttöku .
Flestir af þessum hlutum eru nú meira og minna skemmdir og mér því minna virði en þá er þeim var stolið .
Þá hafa og úr lækkað allmikið í verði og get ég því ekki selt þau fyrir sama verð og hefði getað ef þeim hefði ekki verið stolið .
En það er fullvíst að ég hefði getað selt þessi úr , þar eð ég hefi marg oft fengið stórar úrasendingar síðan í sept. 1944 og hafa öll þau úr selst .
Ég vil því leyfa mér að gera eftirfarandi skaðabótakröfur fyrir þessum vörum ásamt vörum þeim , sem ekki hafa fundist og fl .
" Franch Michelsen sundurgeinir vörurnar og fer samtals fram á 15.361 krónur og 84 aurum betur í skaðabætur .
Eftir athugasemd frá hernum lækkaði hann kröfu sína um kr. 5.218 , eða sem nam smásöluálagningu .
Að því er Morgunblaðið kemst næst fékkst krafan ekki greidd áður en leigumála- og skaðabótaskrifstofu breska flughersins á Íslandi var lokað sumarið 1946 .
Þar með var mál þetta úr sögunni .
