Bresk / bandaríska málmbandið Whitesnake hélt tvenna tónleika í Reiðhöllinni í Reykjavík í septemberbyrjun 1990 og naut fulltingis breska rokkbandsins Quireboys .
Sem frægt er missti söngvari Whitesnake , David Coverdale , af seinni tónleikunum og hljóp Pétur heitinn W. Kristjánsson þá í skarðið .
Morgunblaðið birti nokkrar fréttir um komu þessara vinsælu hljómsveita og myndaði Whitesnake strax við komuna til landsins .
Í þeirri frétt kom fram að þeir félagar myndu renna fyrir lax í Kjósinni daginn eftir .
Í öðrum fréttum kom fram að liðsmenn bæði Whitesnake og Quireboys hefðu verið hinir alþýðlegustu og litið inn í Skífunni og Hljóðfærahúsinu til að spjalla við aðdáendur .
Sex þúsund manns voru á fyrri tónleikunum og var haft eftir fréttamanni Morgunblaðsins í Reiðhöllinni , Árna Matthíassyni , að hljómlistamennirnir hefðu leikið á als oddi og greinilega kunnað vel að meta viðtökur áheyrenda , sem skemmtu sér hið besta í miklum hita og troðningi .
Í pistli síðar bar Árni mest lof á annan gítarleikara Whitesnake , Steve Vai , og velti fyrir sér hvort hann væri fremsti gítarleikari samtímans .
