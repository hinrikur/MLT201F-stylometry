Smáhesturinn á í bölvuðu basli með sjálfan sig þessa dagana .
Honum líður nefnilega akkúrat núna eins og fólki líður yfirleitt annan í jólum .
Ástandið er svona eins og þegar fólk er búið að ofstöffa sig af allt of góðum mat og langar varla til að lifa lengur vegna ofgnóttar .
Það verður að játast hér með að það er ekki alveg eðlilegt að vera kominn á þennan stað fimm dögum fyrir jól .
Eins og staðan er núna þyrfti helst að keyra með smáhestinn upp í Víðidal og láta lóga honum eða finna nýja leið til að víra saman á honum kjaftinn þannig að ekkert kæmist inn fyrir hans varir nema alveg tær vökvi ( eins og til dæmis vatn ) .
Eftir að smáhesturinn fór að lyfta lóðum og iðka sykurleysi af mikilli hjartans lyst hefur þolið fyrir óhollustu aukist svo hryllilega mikið að þetta jaðrar við að vera vandamál .
Í hvert skipti sem hann " brýtur " eigin reglur og stöffar sig með sætabrauði og súkkulaði verður líkamleg og andleg líðan svo slæm að hún jaðrar við hættumörk .
Smáhesturinn er reyndar ekki ennþá kominn í jólaölið en hann tók svo hraustlega á því með söruáti í vikunni að hann var að hugsa um að reyna að fá innlögn á einhverja stofnun .
Þegar smáhesturinn druslaðist á leikfimisæfingar í vikunni fannst honum hann ekki geta neitt og allt varð eitthvað ómögulegt .
Sjálfstraustið alveg í kjallaranum og allt það .
Og þegar smáhesturinn þurfti í alvörunni að hugsa sig um áður en hann staðfesti komu sína í teiti þá hugsaði hann með sér að eitthvað væri að .
Þá áttaði hann sig á því að átið væri að leika hann svo grátt að hann væri að missa lífsviljann .
Að vilja frekar vera heima uppi í sófa að horfa á sjónvarpið en að hitta vini sína er ekki alveg nógu gott og í raun alveg úr karakter .
Það er að segja ef smáhesturinn hefur einhvern karakter yfirhöfuð .
Smáhesturinn er því kominn í " létta sultun " fyrir jólin svo það þurfi ekki að keyra hann upp í Víðidal .
Það skiptir nefnilega máli að geta tekið á móti nýju ári með bros á vör og með hjartað fullt af þakklæti .
Og þó vandamálin flokkist öll sem fyrsta heims vandamál þá verður samt að tala um þau – og þið sem kannist við þetta vitið núna að þið eruð ekki ein .
Jai Baguan .
martamaria@mbl.is 