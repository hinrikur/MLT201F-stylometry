Jógasalur Ljósheima , sem á fimm ára afmæli um þessar mundir , er með nýja og spennandi jógatíma sem ekki áður hafa verið kenndir hér á landi .
Restorative jóga kallast þessi tegund jóga og kemur úr hefð iyengar jóga .
Kona að nafni Judith Hanson Lasater , sem einnig er menntaður sjúkraþjálfari , hefur þróað þessa aðferð úr iyengar jóga , en hún hefur kennt Restatorive jóga í 44 ár .
Nú loks fá Íslendingar að njóta þess líka .
Leyfa slökuninni að finna okkur Hér á landi eru það þær Sólbjört Guðmundsdóttir og Unnur Einarsdóttir sem sjá um að kenna landanum að slaka almennilega á .
" Þetta snýst um að leggjast í ákveðna stöðu með stuðningi og kennarinn kemur svo og lagar stöðuna til þannig að viðkomandi er í algerri hvíld .
Allir vöðvar slaka á og þá er hægt að vinda ofan af þreytu í vöðvum , bandvef og huganum , " segir Sólbjört en oft er legið í sömu stöðu í allt að hálftíma .
Sólbjört segir stöðurnar vera mismunandi en þær eru tvær að kenna og aðeins eru 10-15 manns í hverjum tíma .
" Þetta er alveg rosalega vinsælt .
Þetta er andsvar við hugtakið " að gera " .
Hérna erum við að leyfa slökuninni að finna okkur , " segir hún en hver tími er 75 mínútur .
Ekki sama og lúr í sófa Sólbjört segir Restorative jóga veita fólki allt öðruvísi hvíld en fæst með að fá sér lúr í sófanum heima .
" Þegar þú leggst upp í sófa ertu ekki með líkamann í góðri stöðu enda ertu alltaf að hreyfa þig .
Konan sem þróaði þetta jóga er líka sjúkraþjálfari og hún blandar saman þúsund ára gömlum jógafræðum og því sem hún hefur lært til þess að leggja fólk í stöður þar sem það getur raunverulega slakað á .
Hjá svo mörgum er bara alltaf kveikt á " go " takkanum , það er alltaf spenna og streita .
Og það eru rosalega margir sem meira að segja vakna þreyttir sem segir að líkaminn er ekkert búinn að hvílast .
Í þessu jóga erum við að gefa fólki rými til að fá alvöru hvíld , " segir hún en það er mikil ánægja með tímanna og fólk kemur aftur og aftur .
Jóga sem er raunverulega fyrir alla " Það er bara raunveruleiki fullorðinna manneskja að það eru allir með einhver líkamleg vandamál og verki .
Fólk finnur svo mikinn létti eftir tímana .
Fólk sem tekst á við alvarleg verkefni finnur mikinn mun .
Og yfirleitt þegar fólk stendur upp dæsir það og segir , oh , þetta er svo gott , " segir hún en tekur fram að þetta jóga sé raunverulega fyrir alla .
" Margir sem hafa aldrei farið í jóga eða hafa haldið að þeir myndu aldrei hafa getu í jóga , koma í þetta , " segir Sólbjört .
Að hætta að hlaupa á eftir hugsunum Notuð eru teppi og stuðningspúðar og er mælst til þess að fólk komi hlýlega klætt .
Enginn tónlist er spiluð og er nánast þögn allan tímann en kennarar leiðbeina þó með stöðurnar .
" Staðan hjálpar þér að sleppa streitu úr huganum .
Streitan er svo mikil hjá fólki og milljón hugsanir í gangi .
Við komum með lykilorð og frasa sem hjálpa fólki að sleppa hugsunum .
En raunveruleikinn er sá að við munum aldrei losna við hugsanir en það sem við getum gert er að læra að hætta að hlaupa á eftir þeim , " segir hún .
