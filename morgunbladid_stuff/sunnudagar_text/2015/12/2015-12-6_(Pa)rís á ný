Þrátt fyrir þungt högg 13. nóvember síðastliðinn gengur lífið sinn vanagang í heimsborginni París .
Íbúarnir eru nefnilega upp til hópa staðráðnir í að láta ekki níðinga skerða frelsi sitt til athafna .
Fegurðin mun á endanum sigra ! Þungvopnaðir hermenn setja þó sterkan svip á umhverfið þessa dagana , einkum í miðborginni .
Orri Páll Ormarsson orri@mbl.is Það er róleg og virðuleg stemning á Lýðveldistorginu í París réttri viku eftir voðaverkin í nóvember .
Hópur fólks hefur komið saman við bronsstyttuna af Marianne , persónugervingi lýðveldisins , til að votta þeim sem féllu í hryðjuverkaárásunum virðingu sína .
Blómsveigar hafa verið lagðir , minningarorð og myndir hengd á styttuna og það logar á kertum allt í kring .
Heimspressan hefur slegið upp tjaldbúðum á torginu og fyrir dyrum stendur bein útsending í franska sjónvarpinu um kvöldið .
Sorgin svífur yfir vötnum en samt er hugur í fólki .
" Même pas peur ! " segir á borða sem hengdur hefur verið á minnismerkið .
" Við erum hvergi smeyk ! " Heldur betur .
Parísarbúar eru ákveðnir í að láta ekki ill öfl komast upp með að breyta þessari einstöku borg ástar og lífs í kirkjugarð .
Rignt hefur duglega á réttláta allan daginn en á Lýðveldistorginu er uppstytta .
Vel fer á því .
Annars staðar í miðborginni er ekki annað að sjá en að lífið gangi sinn vanagang .
Göturnar iða af lífi , þrátt fyrir ausandi rigningu og ferðamenn eru á hverju strái .
Þetta er fjórða heimsókn mín til Parísar og ef Lýðveldistorgið er undanskilið hefur fátt breyst .
Það eina sem er öðruvísi en venjulega er að hermenn eru hvarvetna – gráir fyrir járnum .
Þrír eða fjórir saman í hóp .
Með fingurinn á gikk vélbyssunnar .
Svolítið yfirþyrmandi í fyrstu en venst furðu fljótt enda veitir nærvera hersins manni óhjákvæmilega öryggi á þessum viðsjárverðu tímum .
Öryggissveitir lögreglu eru einnig áberandi í miðborginni .
Hvergi eins öruggur ? Ef til vill var það óðs manns æði að stefna skónum til Parísar í vetrarfrí aðeins sex dögum eftir árásirnar ? Og þó ? Margir höfðu á orði að í ljósi sögunnar væri maður hvergi á jarðkringlunni eins öruggur og einmitt í París svona skömmu eftir voðaverkin .
Eldingu lýstur aldrei niður tvisvar .
Ekki satt ? Hin helgu vé eru vandlega varin , Notre Dame , Sigurboginn og Eiffel-turninn , svo dæmi séu tekin .
Hermenn fylgjast með hverri hreyfingu .
Athygli vekur hversu margir þeirra eru óvenjulágvaxnir .
Fólk er lítið að gefa sig á tal við þá .
Einn er þó með hressasta móti í jólaþorpinu á Champs-Élysées eitt kvöldið .
Slær á létta strengi við vegfarendur og leyfir fólki að smella af sér myndum .
Spéfuglar stilla sér jafnvel upp með honum .
Veit ekki hvort það er endilega við hæfi .
Mögulega til marks um að menn telji hættuna um garð gengna , alltént um sinn .
Gætum þess þó að fljóta ekki sofandi að feigðarósi .
Annars er jólaþorpið sem liggur frá Concorde-torgi upp að Clemenceau-stöðinni á Champs-Élysées bráðskemmtilegt og fjölskylduvænt .
Jólalög óma , skautasvell á staðnum og hægt að festa kaup á alls kyns varningi .
Og svo eru það vöfflurnar , með gúmmelaði af öllu mögulegu tagi .
Guð sé oss næstur ! Hvet Rás 2 til að senda þáttinn " Arnar Eggert " beint út þaðan nú á aðventunni .
Langar raðir Öryggisgæsla við byggingar , söfn og verslanir hefur verið hert til muna .
Langar raðir eru á degi hverjum fyrir utan Notre Dame , sem er ekki endilega algengt seinni partinn í nóvember , en öryggisverðir leita vitaskuld af sér allan grun .
Það tekur fólk úr mínu föruneyti um sjötíu mínútur að komast inn í helgidóminn .
Sumir eru þolinmóðari en aðrir .
Kom bara einu sinni inn að Louvre-safninu í þessari ferð og þar virkuðu raðir síst lengri en endranær .
Einum degi var varið í Versölum og það tók alls ekki langan tíma að komast inn í konungshöllina .
Farið var gegnum öryggishlið og gekk það ferli hratt og örugglega fyrir sig .
Hermenn voru á stjákli fyrir utan .
Allt er eins og það á að vera við Eiffel-turninn .
Fullt af túristum á daginn og aðeins minna af túristum á kvöldin .
Þá er sama og engin röð í lyfturnar upp á topp .
Ef til vill er það bara eðlilegt á þessum árstíma .
Flestar verslanir á Champs-Élysées eru með sérstakan viðbúnað , menn beðnir um að hneppa frá úlpum og jökkum og gægst í skjóður .
Kemur það í hlut venjulegra öryggisvarða .
Eins og að koma til Asíu Kom við í verslunarmiðstöðinni 4 Temps í fjármálahverfinu La Défense og sami gangur er hafður þar á .
Einn óvopnaður maður biður mann að hneppa frá úlpunni og gægist í skjóður og innkaupapoka gesta .
Maður veltir því óhjákvæmilega fyrir sér til hvaða ráða hann komi til með að grípa mæti hryðjuverkamaður gyrtur sprengjum á svæðið .
Fram hefur komið að Abdelhamid Abaaoud , höfuðpaurinn í hryðjuverkaárásunum í París , undirbjó sjálfsvígsárás á La Défense .
Þegar hér er komið sögu hafði Abaaoud verið drepinn ásamt frænku sinni og öðrum manni í áhlaupi lögreglu á íbúð sem þau héldu til í í borginni .
Það er magnað að koma í La Défense , þar sem hver skýjakljúfurinn tekur við af öðrum .
Það er engu líkara en maður sé kominn til Hong Kong eða Singapúr .
Svo er það Stóri bogi ( La Grande arche ) .
Mikið furðuverk .
Þeir eru allir í bogunum , Parísarbúar .
Björk á ammæli Ósköp notalegt andrúmsloft er á öllum veitingastöðum sem ég sæki .
Fólk glatt og ljúft á manninn .
Eins og ekkert hafi í skorist .
Á litlu brasseríi í Latínuhverfinu gefur vertinn sig á tal við okkur .
" Nú , eruð þið frá Íslandi ? Þið eigið frábært handboltalandslið , " hefur hann á orði .
Og fótboltalandslið , bíð ég eftir að hann bæti við .
Það kemur af einhverjum ástæðum ekki , þannig að ég bendi honum vinsamlega á að íslenska landsliðið verði meðal þátttakenda á EM í Frakklandi næsta sumar .
" Er það satt ? " segir hann , ofurlítið skeptískur á svipinn .
" Gott hjá ykkur ! " Við leigðum íbúð í rólegri götu í 19. hverfi sem er beint norðaustur af 10. hverfi , þar sem manntjón varð mest í árásunum .
Ekki er annað að sjá en lífið gangi þar sinn vanagang .
Á nálægri verslunar- og veitingahúsagötu iðar allt af lífi fram á kvöld og kaffihús og knæpur eru þéttsetnar .
Langar raðir myndast við bakaríin á morgnana og svo aftur um kvöldmat þegar gestgjafar vorir freista þess að ná sér í bakkelsi .
Smjördeigsbollur á morgnana og langbrauð ellegar bagettur á kvöldin .
Og alltaf ein rauðvín með .
Það er að segja á kvöldin .
Enga hermenn er að sjá í 19. hverfi .
Aðeins herramenn – og listaspírur .
Mikið af listaspírum .
Má til með að misnota aðstöðu mína og mæla með taílenskum veitingastað , Lao Siam , á Belleville-götu í 19. hverfi .
Gómsætari austurlenskan mat hef ég ekki bragðað í annan tíma .
Og þjónustan er hreint fyrirtak .
Þjónninn kallaði brunnvatnið aldrei annað en kampavín .
Af einhverjum ástæðum .
Á einni morgungöngunni í götunni minni leggur kunnuglega tóna út um glugga einnar íbúðarinnar .
Ammæli með Sykurmolunum og húsráðandi syngur hástöfum með .
Today ' s is her birthday They ' re sucking cigars He got a chain of flowers And sows a bird in her knickers Bíddu nú við .
Hvaða dagur er ? 22. nóvember .
Einmitt það já , Björk varð fimmtug deginum áður .
Okkar maður er sumsé enn að fagna .
Gaman að geta tekið þátt í því með honum – um stund .
Björk er allra meina bót .
Annálað snyrtimenni Hann veltur inn í neðanjarðarlestina á síðkvöldi .
Kominn að niðurlotum vegna neyslu áfengis eða fíkniefna , blessaður .
Nema hvort tveggja sé .
Vagninn er yfirfullur , þannig að hans hlutskipti er að standa við útganginn .
Til allrar hamingju getur hann haldið sér í þar til gerða slá .
Ekki svo að skilja að hann færi sér það í nyt enda með báðar hendur fullar ; með bjórdós í annarri og síma í hinni .
Hann reynir af veikum mætti að tala í símann en fær af einhverjum ástæðum bara samband við útvarpið .
Ónafngreindir rapparar gelta á hann .
En sú svívirða ! Hann reynir að malda í móinn en gefst fljótt upp og kemur símanum með erfiðismunum fyrir í rassvasanum .
Þreifar á öðrum vösum , líklega eftir höfuðtólum , en þau eru horfin veg allrar veraldar .
Þá er ekki annað í stöðunni en að vefja sér sígarettu .
Spennandi glíma er framundan enda er hvorugt honum í hag , ástand hans sjálfs eða aðstæður í lestinni sem gengur í óvenjumiklum bylgjum á teinunum .
Öllum að óvörum rúllar hann verkefninu upp ; ekki svo mikið sem milligramm af tóbaki fer til spillis .
Verst að enginn er eldurinn .
Hann er á óræðum aldri og ónáðar ekki nokkurn mann í vagninum , er bara í sinni vídd .
Laus við alla árásargirni og að því er virðist sáttur við Guð og menn .
Hann er alls ekki illa til fara , nýklipptur og ekki útilokað að hann hafi komist í steypibað á síðasta sólarhringnum .
Kannski er þetta bara tilfallandi uppsláttur á miðvikudagskvöldi – sem farið hefur svona hressilega úr böndunum .
Vonum það , hans vegna .
Enn syrtir í álinn – bjórinn er á þrotum .
Hann leggur dósina að eyranu og hristir hana duglega .
Allur er varinn góður .
Ekki er um að villast , dósin er tóm .
Veðbankar eru opnaðir umsvifalaust í vagninum og allir viðstaddir setja evrur sínar á þann möguleika að okkar maður annaðhvort leggi eða fleygi dósinni frá sér .
Það gerist ekki .
Mönnum til mikillar undrunar byrjar hann að brjóta dósina vandlega saman .
Fagmenn yrðu fullsæmdir af verklaginu .
Beint í körfuna Lestin nemur staðar á næstu stöð .
Dyrnar opnast og hann veltur út á pallinn og gengur í einstaklega óbeinni línu en þó ákveðið að ruslakörfu sem er í sjónmáli .
Treður samanbrotinni bjórdósinni í hana að hætti Shaquille O ' Neals .
Tvö stig ! Vagnverjum fellur allur ketill í eld .
Okkar maður er þá svona ofboðslega mikið snyrtimenni .
Getur ekki hugsað sér að láta sitt eftir liggja – enda þótt hann líti út fyrir að vita hvorki í þennan heim né annan .
Vel gert ! Ekki aldeilis nóg með það .
Hann er hreint ekki á leið út úr lestinni á téðri stöð .
Snýr sér þvert á móti á punktinum og tekur strauið , í álíka skakkri línu og áður , aftur inn í lestina .
Nær settu marki sekúndubroti áður en hurðin skellist á hæla honum .
Fáránlega vel gert ! Já , þið skilduð þetta rétt , hann fór bara út úr lestinni til að henda bjórdósinni í ruslakörfuna .
Og svo inn aftur .
Maður er greinilega aldrei of ölvaður til að henda rusli .
Munið það ! Sorpa ætti að fá þennan ágæta mann í auglýsingaherferð hjá sér .
Á næstu stöð yfirgef ég lestina og kveð okkar mann með virktum að skilnaði .
Óska honum alls hins besta .
Hann tekur nokkuð óvænt undir kveðjuna með því að lyfta þumlinum .
Í sama mund brunar lestin af stað með hann .
Eftir þessi stuttu kynni er ég ekki í vafa um að hann veit upp á hár hvert hann er að fara .
Annað myndi ekki meika sens .
