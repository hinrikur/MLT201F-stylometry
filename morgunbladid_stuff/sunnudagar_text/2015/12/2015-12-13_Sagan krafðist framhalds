Syndarinn heitir skáldsaga efir Ólaf Gunnarsson og segir frá málurunum Illuga Arinbjarnar og Davíð Gunnarssyni sem eiga sér ólík örlög ; í upphafi bókarinnar er Davíð á leið í fangelsi eftir voðaverk , en Illugi stefnir til New York að halda sýningu í helsta listasafni Bandaríkjanna .
Á kápu Syndarans segir að bókin sé sjálfstætt framhald Málarans , en ekki þarf lengi að lesa til að sá sem þekkir Málarann átti sig á að hún er eiginlega beint framhald , hluti af stærra verki .
Í samtali okkar notar Ólafur einnig orðalagið fyrra bindið og seinna bindið þegar hann talar um bækurnar .
" Ég sá það alltaf fyrir mér að þetta yrði eitt verk , en þegar ég hafði skrifað einhvern spöl inn í seinna bindið áttaði ég mig á að það hentaði að skipta verkinu í tvennt og stöðva fyrri hluta þar sem Málaranum lýkur .
Ég vona að báðir hlutarnir komist milli tveggja spjalda þegar fram líða stundir , en hlutirnir gerast oft hægt í þessum bransa .
" .
- Þér hefur ekki flogið í hug að láta þar við sitja , að þú værir búinn að segja nóg af sögunni til að halda ekki áfram ? " Nei , mér fannst svo ekki , mér fannst eins og sagan krefðist þess að við fengjum að vita hvað yrði um söguhetjuna Davíð Þorvaldsson og þess vegna hélt ég áfram með verkið .
Svo er gríðarleg tenging milli bókanna um myndlist Illuga .
Í fyrra bindinu , Málaranum , málar hann rétttrúnaðarseríu af fyrri heimsstyrjöldinni sem síðan kúvendist eftir að hann kynnist manni sem kemur á sýningu hans í New York í Syndaranum og sá maður hefur heldur betur aðra sögu að segja .
Illugi heldur þá í aðra átt og þar sem hann gerir ekkert nema standa heilshugar að verki þá fer hann fram á ystu nöf , eins og hann reyndar gerir sér grein fyrir sjálfur á drykkjubúllu rétt áður en sýningin opnar .
Þá rennur upp fyrir Illuga að hann er kominn í sálarháska og hann verulegan .
" Eins og verkum Illuga er lýst í bókinni málar hann í gamalli hefð , málar að hætti Rembrandt og Caravaggio , en mynd eftir þann síðarnefnda skreytir einmitt kápu bókarinnar ; Illugi málar í stíl afhjúpandi raunsæis .
Við Ólafur ræðum þetta um stund og hann segir svo : " Tenging okkar við raunveruleikann hefur alltaf verið dálítið fyrirferðarmikið mál hér á Íslandi , Matthías Johannessen sagði einu sinni við mig : Við Íslendingar erum ekki skapandi bókmenntaþjóð , við erum miklu fremur sagnaþjóð , og það er þess vegna , " heldur Ólafur áfram , " sem menn segja : þetta hús sem þú segir að hafi staðið þarna á Hverfisgötu 56 , það var nú á allt öðrum stað í bænum , á Vesturgötu 21 , hvaða rugl er þetta .
En ég hef svarað og sagt , menn eiga ekki að láta slíkt smáræði skipta sig máli í skáldverkum .
Gott dæmi : Ég skrifaði skáldsögu fyrir nokkrum árum sem heitir Höfuðlausn og segir frá rithöfundi sem brýst í gegn á svipaðan hátt og Hamsun á sinni tíð .
Þá sögðu menn : hvað er hér á ferðinni , það var enginn svona höfundur til hér á landi .
Auðvitað var enginn svona höfundur , reyndi ég að malda í móinn .
Þetta er skáldverk ! " - Að þessu sögðu þá fannst mér ég þekkja hluti úr þekktum málurum í bókinni .
" Ekkert verður til úr engu , " segir Ólafur , " en málarar sem ég hef umgengist hafa eflaust haft áhrif á mig .
Ég hef kunnað betur við mig í félagsskap málara heldur en kollega minna .
Listmálarar eru ekki eins skelfilega afbrýðisamir og rithöfundur .
Sennilega vegna þess að málverkin blasa við á veggjum en margt er dulið í bókum .
Minn hugur stóð til þess að verða listmálari .
Það byrjaði þegar ég kom inn á sýningu Erró í Listamannaskálnum 1965 .
Ég var þá að vinna í timbrinu í Völundi og gráminn og rigningin í Reykjavík og steinhúsin og ryðgað bárujárnið var eins niðursallandi og ein niðursöllun getur orðið .
Af einhverjum ástæðum rambaði ég inn á þessa sýningu Errós og á einni svipstundu er ég umvafinn litum og ljósi og myndefni sem ég hafði aldrei séð neitt í liking við áður og hafði gífurleg áhrif á mig .
Meira að segja keypti ég mynd fjölskyldu minni til mikillar undunar .
Að sautján ára strákur eyddi Völundarpeningunum sínum í mynd eftir Erró , það taldist til tíðinda .
En við að skoða þessa sýningu fékk ég löngun til þess að verða málari og byrjaði að gera klippimyndir og reyna að teikna , en það var alveg glatað hjá mér , ég var snauður hæfileikum , " segir Ólafur og glottir .
" Áhuginn hefur þó aldrei dvínað og ég fer oft með listaverkabók í rúmið og les úttekt á einhverjum klassískum meistaraverkum rétt fyrir svefninn .
Þegar ég bjó í Kaupmannahöfn í gamla daga skoðaði ég söfn þegar menn fóru á landsleiki í handbolta .
" - Svo við komum aftur að hinu sjálfstæða framhaldi , þá þarf ekki endilega að lesa Málarann til að geta notið Syndarans , en það bætir óneitanlega talsverðu við .
" Já , það má segja að maður þurfi ekki endilega að hafa lesið Málarann , en það skiptir samt miklu að glugga í þá bók .
Menn sjá þá hvernig heildarverkið er hugsað .
Þarna eru þessir tveir menn , Davíð og Illugi og þeir eru að mörgu leyti mjög líkir .
Þeir eru báðir rammir af afli og vaskir til verka og ekki svo ósvipaðar persónur , munurinn er sá að Davíð hefur fullkomlega selt sitt talent , fjöreggið sitt , en Illugi hefur aldrei gert málamiðlun og gerir aldrei .
Sá síðarnefndi er bölvaldur hins fyrrnefnda , en svo snýst það við í framvindu verksins og niðurlagi .
" Í lokin spyr ég Ólaf hvort hann sé með frekari verk í smíðum sem stendur og hann svarar því til að hann sé að velta fyrir sér endurminningabók , " einskonar Veislu í farangrinum , að segja frá kynnum mínum af mönnum eins og Steinari Sigurjónssnyi , Alfreð Flóka , Degi Sigurðarsyni , Jóni Gunnari Árnasyni , Tryggva Ólafssyni , Sigurði Örlygssyni og Einari Kárasyni og síðast en ekki síst , samskiptunum og vináttunni við útgefandann Jóhann Pál .
Brot úr þessu endurminningaverki birtist í næsta Tímariti Máls og menningar .
Ég er þó ekki búinn að afráða hvort ég klári þetta verk .
Alfreð Flóki sagði einu sinni við mig ; " Elsku vinur , þú verður að lofa mér einu .
Að skrifa aldrei um mig .
" Þetta er reyndar ágætis byrjun á bók og nú er bara að bíða og sjá hvort ég stend við loforðið eða svík það .
" 