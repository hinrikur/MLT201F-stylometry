Í bókinni Strokubörnin á Skuggaskeri eftir Sigrúnu Eldjárn sagði frá því er sex börn flúðu úr Fagradal og settust að á dularfullu skeri .
Áfram var sagt frá þeim í Draugagangi á Skuggaskeri og nú lýkur þríleiknum með Leyniturninum á Skuggaskeri .
" Þetta er heilmikið ævintýri .
Börnin eiga heima í Fagradal þar sem allt leikur í lyndi í upphafi ; tvö þorp eru sitt hvorum megin við á , fólkið í þorpunum er vinir þangað til farið er að deila um hver á dýrmætan málm sem mun vera í jörðu í hólma úti í miðri ánni .
Deilan þróast út í stríð , börnin gleymast og það endar með því að þau yfirgefa svæðið ; strjúka að heiman og setjast að á Skuggaskeri , " segir Sigrún í samtali við Sunnudagsblað Morgunblaðsins .
Einhver kann að telja söguþráðinn falla vel að samtímanum : Krakkarnir ákveða að þegja yfir því að dýrmæti málmurinn , sem talað var um , er á Skuggaskeri en ekki þar sem haldið var .
Þeim finnst það ekki vera neinum til góðs að vinna hann úr jörðinni núna .
Þau vilja heldur láta hann liggja þar sem hann er þar til mennirnir eru orðnir nógu þroskaðir til að nota hann í annað en vígbúnað .
" Ef boðskapur er í sögunni er hann sá að allir geta gert eitthvað til að bæta heiminn , " segir Sigrún Eldjárn .
Hún hefur í gegnum tíðina sent frá sér fjölda bóka fyrir börn .
Sú fyrsta , Allt í plati , kom út 1980 .
" Ég byrjaði á því að myndskreyta bækur fyrir aðra og fór svo að skrifa sögurnar sjálf .
Fyrsta bókin var mjög viðburðarík ; ég þurfti að koma svo mörgu að vegna þess að ég hélt það yrði jafnvel eina bókin mín ! Nú er ég löngu hætt að telja hvað þær eru orðnar margar ...
" Bækur Sigrúnar eru jafnan mjög myndríkar .
" Í þeim öllum eru mun fleiri myndir en venjulega í svona miklum textabókum , en margir hafa sagt mér að það hafi orðið til þess að þeir krakkar , sem áður höfðu ekki náð alveg nógu góðum tökum á því að lesa sjálf komist yfir hjallann í þessum bókum .
Myndirnar brjóta upp textann og það gerir lesturinn léttari , " segir höfundurinn .
" Þegar ég skrifa hugsa ég ekkert um fyrir hvaða aldur það er en oft er gerð krafa um að nefndur sé einhver sérstakur aldur , aðallega til að afgreiðslufólk í bókaverslunum geti leiðbeint kaupendum .
Talað hefur verið um að þessar bækur séu fyrir 8 til 12 ára en ég held satt að segja að allir geti notið þeirra .
Krakkarnir eru að minnsta kosti ánægðir ! " Persónurnar Kuggur , Málfríður og mamma hennar hafa fylgt Sigrúnu lengi og verða á RÚV-skjánum um jólin .
Leikritið Kuggur og leikhúsvélin var sett á svið fyrr á árinu og tekið upp .
Og þó verkin séu orðin mörg heldur Sigrún vitaskuld ótrauð áfram : " Ég er með ýmislegt á prjónunum .
Skilaði nýjustu bókinni af mér einhvern tíma í vor og hef verið að vinna í ýmsu síðan .
Ég er alltaf með nokkrar hugmyndir í vinnslu , ein þeirra tekur svo yfir og maður klárar það verkefni .
Ég er ekkert hætt ! " skapti@mbl.is 