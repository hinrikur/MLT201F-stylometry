Smáhesturinn er ekki bara að reyna að ala börnin sín upp þessa dagana heldur er það nánast full vinna fyrir hann að ala sjálfan sig upp .
Þótt forritið sé gott þarf stundum að uppfæra það og hlaða inn nýjum fídusum .
Það verður þó að játast hér og nú að aðalsjálfsuppeldið felst í því að greina á milli raunverulegra þarfa og gerviþarfa og síðast en ekki síst að átta sig á því hvað keyrir upp hina einu sönnu hamingju og hvað í tilverunni skiptir bara engju djö ...
máli .
Fagurkerinn sem býr innra með smáhestinum hefur þroskast og áttað sig á því að honum líður betur ef það er þokkalega snyrtilegt í kringum hann og honum líður betur í náttúrulegum gæðaefnum og sniðum en gerviefnum .
Lífið hefur kennt hinum hagsýna smáhesti að það borgar sig oftast að eyða örlítið meiru og sjaldnar og kaupa þá eitthvað sem endist og virkar .
Smáhestinum leið þó pínulítið eins og hann væri búinn að missa það endanlega þegar hann stóð sig að því að kaupa sér aftur nákvæmlega eins föt og hann átti .
Fyrir tveimur árum hafði smáhesturinn fjárfest í dragt , sem er nú ekki í frásögur færandi , nema fyrir þær sakir að hún var notuð svo hryllilega mikið að hún var eiginlega komin í gegn og eiginlega alveg orðin háglans .
Dragtin er frá sænska spariguggu-merkinu Filippu K og er með því klæðilegasta sem smáhesturinn hefur mátað .
Því skal haldið til haga að dressin sem smáhesturinn hefur mátað í gegnum tíðina eru ófá og gerir hann miklar kröfur um snið og efnisval .
Þegar smáhesturinn mætti í innkaupaleiðangur á dögunum tók hann mjög meðvitaða ákvörðun um að kaupa tvær dragtir , aðra svarta og hina dökkbláa .
Þetta hljómar náttúrlega eins og argasta bruðl og sóun en þegar heildarmyndin er skoðuð er ekki hægt að horfa á þetta með þeim augum .
Það mun náttúrlega enginn sjá muninn en þessir tveir litir munu auka fjölbreytileikann í klæðaburði .
Svo má alveg halda því til haga að smáhesturinn er ekki að klæða sig upp fyrir aðra heldur sjálfan sig .
Sumir litir fara einfaldlega betur með dökkbláu á meðan aðrir passa betur við svart .
Með því að eiga tvær eins dragtir hvora í sínum litnum þarf smáhesturinn ekki að hafa neinar sérstakar áhyggjur af eigin útgangi .
Hann getur verið í þessum fötum til skiptis við bundna kjóla og notað mismunandi silkiskyrtur við .
Svo eru þessir jakkar bara svo fáránlega klæðilegir við pils og gallabuxur – nú eða yfir kjóla yfir sumartímann .
Að eiga þá í tveimur litum er innilega engin góðærisstæla-hegðun heldur hagsýni .
Það eina sem smáhesturinn þarf að passa , svona af því hann fer alveg að detta í aldurstengda fjarsýni , er að hafa góða lýsingu í herberginu þegar hann klæðir sig á morgnana svo hann víxli drögtunum ekki .
Það agalegasta sem gæti gerst er að fara í svartar buxur við dökkbláan jakka ...
martamaria@mbl.is 