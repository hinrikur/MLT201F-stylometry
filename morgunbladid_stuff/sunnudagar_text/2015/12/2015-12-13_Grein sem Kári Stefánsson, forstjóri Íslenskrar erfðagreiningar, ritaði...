Grein sem Kári Stefánsson , forstjóri Íslenskrar erfðagreiningar , ritaði í vikunni í Fréttablaðið hefur vakið mikla athygli en í henni segir hann fjársvelti Landspítalans svartan blett á íslenskri menningu .
Verði fjárlagafrumvarpinu ekki breytt ætlar hann að safna 100.000 undirskriftum undir plagg sem hvetur landsmenn til að kjósa aldrei aftur ríkisstjórnarflokkana .
Rithöfundurinn Sindri Freysson skrifar á Facebook um greinina : " Veit ekki hvor okkar er orðinn brjálaðri eða óbrjálaðri með árunum en niðurstaðan er óbreytt sú að öfugt við það sem áður var hef ég ítrekað seinustu misseri staðið mig að því að vera sömu skoðunar og Kári Stefánsson í ýmsum málaflokkum .
Þessi höggþunga grein er fyrirtaks dæmi um það .
" Hugmyndasmiðurinn og auglýsingamógúllinn Örn Úlfar Sævarsson birtir á Facebook skjáskot úr Íslendingabók en þar dregur hann fram þá skemmtilegu staðreynd að árið 2008 fæddist íslensk stúlka á aðfangadag og ber hún nafnið Helga Nótt .
Rithöfundurinn Gerður Kristný bendir þá á að í skáldsögu hennar Eitruð epli sem kom út árið 1998 heiti sögupersónan einmitt Helga Nótt og hafi fæðst á jólanótt .
Veðrið sem gekk yfir landið í byrjun vikunnar er eitt það versta sem Íslendingar hafa upplifað lengi og töluvert eignatjón varð víða um land .
Á samfélagsmiðlunum létu einhverjir þau orð falla að veðrið hefði ekki verið tilþrifamikið .
Elín Björk Jónasdóttir veðurfræðingur skrifaði á Twitter : " 28 m / s í meðalvind í efri byggðum , skip sukku í Reykjavíkurhöfn og ég er spurð hvort veðrið hafi nokkuð komið í borgina viltublóð ? " 