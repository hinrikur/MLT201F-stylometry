Þess verður í dag , laugardag , minnst með dagskrá í Norræna húsinu milli kl. 13 og 16 að 20 ár eru síðan Richard Wagner félagið var stofnað .
Dagskráin hefst á tveimur erindum .
Fyrst fjallar Selma Guðmundsdóttir um stofnun Wagnerfélagsins og aðdraganda hennar , samstarfið við Bayreuth , áherslur í starfi félagsins og helstu viðburði .
Síðan fjallar Árni Blandon um óperuna Tristan og Ísold þar sem hann beinir sjónum m.a. að sköpunarferlinu og ólíkum uppfærslum .
Að lokum verður sýndur fyrsti þáttur Tristan og Ísold í uppsetningu Patrice Chéreau frá La Scala í Mílanó .
Hljómsveit stjórnar Daniel Barenboim .
Í hlutverki Ísoldar er Waltraud Meier sem hefur verið " annáluð fyrir glæsilega túlkun á hlutverkinu , " eins og segir í tilkynningu .
Þar kemur einnig fram að hún hafi nýverið sungið hlutverkið í síðasta sinn í Bayerische Staatsoper .
