" Lögin á plötunni eru í anda þeirrar tónlistar sem ég ólst upp við þegar það var bara ein útvarpsrás á Íslandi .
Mér finnst vænt um þessi lög sem ég finn að snerta taugar margra , " segir Grétar Örvarsson tónlistarmaður .
Hann gaf á dögunum út geisladiskinn Ellefu dægurlög , þar sem finna má nokkur skemmtileg íslensk lög frá fyrri árum .
Nefna má Kvöldsiglingu eftir Gísla Helgason , Ferðalok við hinn fræga texta Jóns Sigurðssonar sem Óðinn Valdimarsson söng , Við gengum tvö eftir Friðrik Jónsson við texta Valdimars Hólm Hafstað og Siglt í norður sem harmonikuleikarinn Örvar Kristjánsson , faðir Grétars , söng svo eftirminnilega og öll þjóðin tók undir .
Stjórnin og stemningin Grétar er á fullu í tónlistinni og er víða kallaður til .
Hann og Sigríður Beinteinsdóttir , sem saman slógu svo eftirminnilega í gegn í Eurovision fyrir aldarfjórðungi eða svo , koma saman við ýmis tilefni .
Þá er hljómsveitin Stjórnin , hvar þau voru fremst í flokki , stundum ræst út ef stemning kallar á .
Á disknum nýja eru það Elísabet Ormslev , Stefanía Svavarsdóttir og Heiða Ólafsdóttir sem syngja með Grétari , auk þess sem fjöldi góðra hljóðfæraleikara spilar með .
Ekki kom svo annað til greina en að tónleikarnir vegna útgáfu nýja disksins væru haldnir á Höfn í Hornafirði , þar sem Grétar fæddist og ólst upp .
Hann segir taugar sínar þangað sterkar og almennt út á land .
" Sól slær silfri á voga , sjáðu jökulinn loga , söng Óðinn og ég hélt að lagið væri um Hornafjörð .
Annað kom þó síðar á daginn , " útskýrir Grétar .
" Á fimmtánda ári var ég byrjaður að spila á Hótel Höfn og tók djassstandarda og gömlu dansana alveg í löngum röðum .
Mér finnst gaman að spila úti á landi og mörg böllin þar eru eftirminnileg , ekki síst þau þar sem fólkið tekur undir og syngur .
Ég hef líka upplifað að spila einn fyrir dansi í Miðgarði í Skagafirði fyrir fólk á öllum aldri og krakkarnir úti í sal dönsuðu valsa , sem eldra fólkið bað um .
Raunar hef ég alltaf í huga að lögin sem ég spila séu dansvæn og útsetningarnar taka mið af því , " segir Grétar sem gefur diskinn út sjálfur – ásamt bróður sínum Karli Birgi – og selja þeir og dreifa gripnum um allt land .
