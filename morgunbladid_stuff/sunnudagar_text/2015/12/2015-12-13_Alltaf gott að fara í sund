Fjölskyldumeðlimir eru : Karl Eiríksson pabbi , Valentína Björnsdóttir mamma , Kristín Shurui Karlsdóttir ellefu ára og kötturinn Felix eins árs .
Þátturinn sem allir geta horft á ? Föstudagskvöldin eru vinsæl sjónvarpskvöld , þá finnst okkur gott að kúra saman í sófanum og horfa á Gísla Martein , Frímann og Útsvar .
Við mæðgurnar bíðum spenntar eftir annarri þáttaröðinni af Poldark .
Pabbinn og barnið elska Simpsons og Finnboga og Felix .
Ma turinn sem er í uppáhaldi hjá öllum ? Grillað lambakjöt béarnaise á góðum sumardegi í sveitinni er mest í uppáhaldi hjá okkur öllum .
Heimalöguð pítsa a la pabbi er líka í miklu uppáhaldi .
Reyndar er allt sem pabbi eldar æðislega gott , hann er meistarakokkur og dekrar við stelpurnar sínar .
Skemmtilegast að gera saman ? Okkur finnst alltaf gott að fara í sund saman , við eigum margar gæðastundir í eldhúsinu og höfum gaman af að vera úti í náttúrunni , fara í fjallgöngur og rækta garðinn okkar í sveitinni .
Nýjasta áhugamálið eru útilegur , svo elskum við að fara í sólina á Tenerife á veturna , þar göngum við mikið , leikum okkur á ströndinni , leigjum bíl og keyrum út um allar sveitir og skoðum áhugaverða staði .
Borðið þið morgunmat saman ? Um helgar finnst okkur notalegt að borða saman góðan morgunmat , en á virkum dögum fer pabbi svo snemma í vinnuna að við mæðgurnar borðum saman morgunmat þá .
Oftast er það linsoðið egg og AB-mjólk með múslí og epli sem við borðum .
Hvað gerið þið saman heima ykkur til dægrastyttingar ? Okkur finnst öllum notalegt að lesa góða bók , við spilum mikið eins og t.d. yatzy og þriggja manna vist .
Nýjasta æðið á heimilinu er Monopoly .
Svo finnst okkur gaman að púsla erfið púsl , sérstaklega þegar úti er dimmt og kalt .
