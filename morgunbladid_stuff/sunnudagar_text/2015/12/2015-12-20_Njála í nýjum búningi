Brennu-Njálssaga er viðfangsefni jólasýningar Borgarleikhússins í ár en frumsýnt verður 30. desember .
Það var í nógu að snúast á bak við tjöldin í vikunni enda styttist í frumsýningu .
Áhorfendur mega búast við ögrandi og forvitnilegri uppfærslu á sígildu bókmenntaverki okkar .
Myndir og texti : Ásdís Ásgeirdóttir asdis@mbl.is Heimur leikhússins er sveipaður dulúð og töfrum .
Þegar tjaldið er dregið upp sér áhorfandinn afrakstur þrotlausrar vinnu leikara , dansara , leikstjóra , búningahönnuða , sviðsmyndahönnuða , tæknimanna , handritshöfunda og margra annarra .
En á bak við tjöldin er falinn heimur sem áhorfandinn fær ekki að sjá .
Ljósmyndari Morgunblaðsins fékk að vera fluga á vegg á þessum litríka og óvenjulega vinnustað sem Borgarleikhúsið er .
Nú eru í gangi stífar æfingar fyrir Njálu , jólasýninguna í ár .
Baksviðs var nóg um að vera .
Þar gekk fólk um með hárkollur á höfði og svartar tennur , það handfjatlaði handrit og þuldi línurnar sínar .
Dansarar liðu um gólf í undarlegum korselettum og stigu trylltan dans .
Það var ys og þys og leikstjórinn , Þorleifur Örn Arnarsson , stökk á sviðið til að ræða málin við dansarana .
Njáll sjálfur , leikinn af Brynhildi Guðjónsdóttur , stóð á sviðinu í eigin heimi , niðursokkinn í handritið .
Greinilegt er að uppfærslan verður óhefðbundin og ögrandi og miðað við búninga , förðun og dansinn sem dunaði þegar ljósmyndara bar að garði verður sýningin veisla fyrir augað .
