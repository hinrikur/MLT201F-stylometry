Á Ísafirði eru sterkar og skemmtilegar jólahefðir .
Þetta höfuðból Vestfjarða státar af því , einn fárra kaupstaða á landinu , að hafa raunverulegan miðbæ í líkingu við það sem flestir sjá fyrir sér að slíkur eigi að vera .
Silfurtorg er miðpunktur bæjarins og þar er jólatré bæjarins auðvitað komið fyrir .
Kveikt var á ljósum þess einn sunnudaginn nú á aðventunni við hátíðlega athöfn þar sem fjöldi fólks var samankominn , eins og sést á þessum myndum Sigurjóns J. Sigurðssonar , ljósmyndara Morgunblaðsins vestra .
Lengi vel tíðkaðist að jólatréð kæmi frá Hróarskeldu í Danmörku , vinabæ Ísafjarðar , en síðustu árin hefur á torginu verið tré sem er gjöf Húsasmiðjunnar til Ísfirðinga .
Þegar kveikt var á ljósum Ísafjarðartrésins léku og sungu jólasveinar , lúðrasveit og barnakór og seldar voru veitingar og ýmsir jólamunir til styrktar tónlistarskóla bæjarins .
Margir notuðu þetta tækifæri til að hefja jólainnkaupin en á Ísafirði er fjölbreytt úrval verslana .
Þær eru , líkt og í öðrum landsins bæjum , opnar langt fram á kvöld á aðventunni og þar má gera reyfarakaup .
Af öðrum föstum liðum á Ísafirði má geta þess að hefðin fyrir því að hafa skötu á borðum á Þorláksmessu er hvergi sterkari en á Vestfjörðum .
Margir telja raunar að siðurinn eigi rætur sínar þar – og næsta miðvikudag mun því angan af þessu sjávarfangi leggja fyrir vit allra þeirra sem leið eiga um göturnar á eyrinni við Skutulsfjörð .
