Þegar Hilmar Örn skrifaði fyrstu bókina um Kamillu vindmyllu byggði hann persónuna lauslega á átta ára dóttur sinni .
" Hún var þá á blaðurtímabilinu ; þurfti mikið að segja og aðrir komust lítið að , " segir hann og hlær .
Hann segist ætíð skrifa út frá einhvers konar grundvallarhugmynd .
" Í fyrstu bókinni var það hraðinn í nútímaþjóðfélagi og í þeirri næstu þar það fýlugirni eða fólk sem virðist vera sérstaklega flinkt í að láta sér leiðast ! " Í nýjustu bókinni koma tölvur og önnur skjátæki mikið við sögu .
" Mig hefur lengi langað að gera létt grín að unglingum og læt það svolítið eftir mér núna .
" Hilmar Örn telur mikilvægt að bækur fyrir börn séu skemmtilegar í byrjun .
" Það held ég sé besta leiðin til að vekja áhuga krakkanna .
Þau hafa takmarkaðan áhuga á bók þar sem þeim er sagt , í fyrstu málsgrein , að bursta tennurnar og borða grænmeti ...
En eftir skemmtilega byrjun er oft pláss til að vera með einhverja djúpar pælingar .
" Bækurnar um Kamillu hafa fengið góðar viðtökur , að sögn Hilmars Arnar , og hann er staðráðinn í því að halda áfram að skrifa " á meðan krakkar nenna að lesa .
" Mér finnst mjög ánægjulegt að bækurnar virðast höfða alveg jafn mikið til stráka og stelpna , ég held – án þess reyndar að hafa nokkuð fyrir mér í því – að margir álíti bækurnar aðallega vera ætlaðar stelpum en svo er alls ekki .
Ég þekki einmitt marga stráka sem eru sjúkir í Kamillu sína .
" Kamilla vindmylla og fullorðna fólkið var fyrsta alvöru saga höfundarins ; " alvöru , innan akademískra gæsalappa , " segir hann .
" Áður var ég búinn að fá silfur og brons í smásagnakeppni .
" Hilmar er í fullri vinnu jafnhliða því að skrifa .
" Ég lagði ekkert upp með það , þegar ég byrjaði að skrifa , að ætla að verða ríkur á því að skrifa fyrir börn á Íslandi ! Mér fannst bara gaman að þessu , sá að ég var pínu flinkur og ákvað að láta það eftir mér .
Ef fjárhagurinn batnar eitthvað við þetta verður það bara bónus .
Það er ekki svo gott að ég geti hangsað heima og verið listrænn ...
En það er aldrei að vita ; ég veit að glefsur úr bókunum eru í skoðun hjá forlögum í Frakklandi og Þýskalandi .
Það verður spennandi að sjá hvort eitthvað kemur út úr því .
" 