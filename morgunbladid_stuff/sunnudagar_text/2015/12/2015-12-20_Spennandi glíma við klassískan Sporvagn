Verkið er kraumandi af kynorku og það skapar auðvitað mikla spennu , " segir Stefán Baldursson leikstjóri um hið kunna leikrit Tennessee Williams , Sporvagninn Girnd , sem verður frumsýnt á Stóra sviði Þjóðleikhússins annan í jólum .
Stefán hefur snúið aftur í Þjóðleikhúsið þar sem hann var leikhússtjóri í fjórtán ár , 1991 til 2005 , áður en hann tók að stýra Íslensku óperunni .
Þar lét hann síðan af störfum í vor sem leið og er nú mættur á ný í Þjóðleikhúsið og leiðir blaðamann um rangalana baksviðs með viðkomu í leikmyndinni á sviðinu þar sem sturtuklefi stendur fyrir miðju .
Stefán segir að við séum þar stödd í hinu þrönga rými , þar sem persónurnar takast á og sturtuklefinn verði stundum eina afdrepið .
" Þetta er mjög þekkt verk og þótt það sé að verða sjötíu ára gamalt þá er enn verið að sýna það reglulega víða um lönd og sumar setningar leikritsins orðnar heimsþekktar tilvitnanir , " segir hann .
" Fyrir vikið er verkið komið á ákveðinn stall , orðið nokkurs konar íkon , og því fylgja þá hugmyndir og klisjur um hvernig beri að leika það , ekki síst aðalhlutverkin tvö , Blanche og Stanley .
Við reynum að forðast að festast í slíku .
Ég hef engan áhuga á að sviðsetja einhverja fortíðardrauga heldur vinna verkið út frá þeim leikurum sem ég er að vinna sýninguna með .
" Eins og Stefán segir þá er Sporvagninn Girnd víðfrægt leikrit , talið með þeim bestu sem skrifuð voru á tuttugustu öldinni .
Það var frumsýnt í New York árið 1947 og þá lék lítt þekktur leikari , Marlon Brando , aðalkarlhlutverkið , Stanley , en Jessica Tandy fór með hlutverk Blanche .
Leikstjóri var Elia Kazan .
Árið 1949 leikstýrði Laurence Olivier fyrstu uppfærslunni í London með Bonar Colleano og Vivien Leigh í aðalhlutverkunum .
Kazan leikstýrði síðan kvikmyndinni árið 1951 og fóru þá Leigh og Brando með hlutverk Blanche og Stanley og slógu í gegn .
Árekstur menningarheima " Þegar Tennessee Williams skrifaði Sporvagninn Girnd var leikritið samtímasaga og við förum því svipaða leið og tökum þetta inn í okkar samtíma , látum verkið ekki gerast um miðja síðustu öld heldur í nálægri nútíð og í New Orleans eins og gert er ráð fyrir .
En umfjöllunarefnið er svo sammannlegt að það gæti gerst hvar sem er , " segir Stefán .
– Þú segist vilja forðast klisjur , hefur þú skoðað aðrar útgáfur eða séð leikritið oft ? " Ég hef séð það nokkrum sinnum .
Það hefur einu sinni áður verið sýnt í Þjóðleikhúsinu fyrir fjörutíu árum og var þá látið gerast í upprunalegum tíma .
Seinna hef ég séð aðrar uppfærslur þar sem aðrar leiðir voru valdar en við förum okkar eigin leið .
" Stefán útskýrir lauslega efni verksins og segir aðalpersónuna , Blanche , hafa upplifað hálfgert hrun þegar verkið hefst .
Hún er af góðu fólki komin , kennslukona og vel efnum búin en hefur misst allar eigur sínar og atvinnuna og leikritið hefst á því að hún leitar ásjár hjá yngri systur sinni Stellu , sem fór ung að heiman og býr í New Orleans ásamt manni sínum , Stanley .
Þau búa við mun erfiðari aðstæður en Blanche hefði getað ímyndað sér , í raun í einu herbergi , og þar sest Blanche upp á þau , allslaus .
Það segir sig sjálft að samskiptin verða bæði náin og skrýtin , þó að ekki sé nema vegna þrengslanna .
" Og þarna verður líka árekstur ólíkra menningarheima , Blanche er rómantísk , ljóðelsk og viðkvæm yfirstéttarkona en Stanley ómenntaður almúgastrákur af pólskum uppruna , nýkominn úr herþjónustu sem hefur mótað hann og hert .
Stella lendir á milli þeirra og vill standa með báðum .
Þarna verða því mikil átök svo ekki sé minnst á að þetta unga fólk er fullt af kynorku , sem líka flækir málin .
Í ljós kemur að Blanche býr yfir leyndarmálum sem Stanley smám saman flettir ofan af með skelfilegum afleiðingum , " segir Stefán og bætir við að það sé verulega spennandi að glíma við verkið , ekki síst vegna þess hve persónurnar séu vel skrifaðar og óútreiknanlegar .
Ungir leikarar í aðalhlutverkum " Það er að mörgu leyti sérstakt við þessa uppsetningu okkar hvað ég get notað unga leikara í aðalhlutverkin , " segir hann .
" Þau eru á sama aldri og höfundurinn hafði hugsað sér en vegna þess hvað verkið er frægt þá hendir það oft að leikarar fá ekki að leika þessi hlutverk fyrr en þeir eru komnir undir miðjan aldur og orðnir þekktir .
En við erum svo lánsöm að vera með leikara á hárréttum aldri .
Stanley leikur til að mynda ungur leikari , Baltasar Breki , sem var rétt að skríða út úr Leiklistarskólanum .
Ég þekkti hann ekki fyrir en fékk hann í prufu ásamt nokkrum öðrum og sá að hann hafði það sem til þurfti .
Það er mjög spennandi að kynna hann til leiks .
" – Sástu þá strax fyrir þér hvernig Stanley þú vildir ? " Leikarinn þarf að uppfylla ákveðnar kröfur um persónuleika , útlit og annað en auðvitað fyrst og fremst að vera góður leikari .
Breki uppfyllti þessar kröfur og reyndist flottur leikari , algjör framtíðarmaður .
Mér finnst líka hafa tekist mjög vel að velja leikarana saman , sem er lykilatriði .
Nína Dögg Filippusdóttir , með sína miklu sviðsreynslu og útgeislun , leikur Blanche , Lára Jóhanna Jónsdóttir , sem hefur nokkurra ára flottan feril að baki leikur Stellu og sama má segja um Góa , Guðjón Davíð Karlsson , sem leikur Mitch , vonbiðil Blanche .
Það hefur verið einstaklega ánægjulegt að vinna með þeim öllum .
" – Þegar óvanir og nýútskrifaðir leikarar takast á við svona stór hlutverk , þarft þú þá sem leikstjóri að vinna með þeim á annan hátt en ef um vanari leikara væri að ræða ? " Þau sem koma beint úr námi eiga auðvitað eftir að afla sér reynslunnar en ég get ekki sagt að ég vinni öðruvísi með þeim óvönu , þó að þeir þurfi stundum meiri athygli og leiðsögn .
Allur leikhópurinn sem er með mér í þessari sýningu er afar samstæður , skapandi og skemmtilegur en alls eru tíu leikarar í sýningunni .
" – Sum verk verða sígild , eins og þetta .
Hvað veldur ? Hver er galdurinn hér ? Stefán telur upp : gott umfjöllunarefni , vönduð efnistök , spennandi persónusköpun .
" Þegar næst að láta allt þetta ganga upp geta verk orðið sígild .
Það er líka ákveðið tímaleysi yfir verkinu .
Ef umfjöllunarefni verka er algilt og sammannlegt eins og við þekkjum í klassíkinni alveg aftur til Shakespeare og Grikkjanna , þá geta verk öðlast framhaldslíf .
Það má líta á Sporvagninn sem einskonar nýklassík .
Við erum ekki að afbyggja verkið eins og nú er mjög í tísku , heldur leikum textann eins og hann kemur frá hendi höfundar , að vísu dálítið styttan .
Þar með ekki sagt að sýningin sé endilega mjög hefðbundin .
Við reynum að taka verkið ferskum tökum og skoða það okkar eigin augum og sjá til þess að þessar persónur öðlist líf hér og nú .
Við vinnum með nýja þýðingu Karls Ágústs Úlfssonar .
" Leikstýrði Rigoletto í Hollandi Stór hluti vinnu Stefáns hefur verið á sviði listrænnar stjórnunar menningarstofnana , Leikfélags Reykjavíkur , Þjóðleikhússins og Íslensku óperunnar en þar lét hann af störfum í vor .
Nýtur hann frelsisins , að geta tekið að sér verkefni hér og þar , eins og þetta ? " Já .
Mér fannst tími til kominn að breyta til .
Mér stóð til boða að vera lengur í Óperunni en kaus að hætta .
Við vorum búin að flytja Óperuna úr Gamla bíói í Hörpu , sem var mikill áfangi , og þó að það væri vissulega nokkuð sérstakt að koma upp óperusýningum í sal sem bara var hannaður fyrir tónleikahald , þá fannst mér okkur takast á þessum fyrstu árum að gera þetta líka að óperuhúsi .
Við flutningana margfaldaðist áhorfendafjöldinn og fyrir tilstilli snjallra leikstjóra , leikmynda- og ljósahönnuða tókst að gera Eldborg að óperusviði , þar sem margar sýninganna hlutu frábærar viðtökur , ekki síst eftir því sem á leið og við náðum betri tökum á kringumstæðum og takmörkunum hússins .
" – Hafðirðu þá hugsað þér að hella þér að nýju út í að leikstýra ? " Það var ekki beinlínis markmið og auðvitað var gaman að vera í þessum leikhússtjórastörfum en engu að síður hefur starf leikstjórans alltaf staðið hjarta mínu næst ! Ég fæ mestu ánægjuna út úr því að leikstýra .
Og nýt þess að gera það enn um sinn , meðan ég hef fullt starfsþrek .
" Þá beið Stefáns ákveðið verkefni í haust og spilaði inn í það að hann kaus að hætta sem óperustjóri strax í vor sem leið .
" Mér hafði boðist að leikstýra uppsetningu á Rigoletto í Maastricht í Hollandi og sú sýning var frumsýnd núna í nóvember .
Þetta var 25 ára afmælissýning þessa óperuhúss og ýmislegt í hana lagt .
Ég fékk að taka með mér þrjá íslenska samstarfsmenn , Þórunni Sigríði Þorgrímsdóttur leikmyndahöfund sem ég hef unnið mikið með , Ingibjörgu Jöru , núútskrifaðan búningahönnuð frá Berlín , og Pál Ragnarsson , hinn þrautreynda ljósahönnuð .
Rigoletto er einstaklega skemmtileg dramatísk ópera og þá var líka gaman að því hve hópurinn sem kom að sýningunni var fjölþjóðlegur .
Hertogann söng Elmar Gilbertsson , sem kom sá og sigraði hjá okkur í óperunni Ragnheiði og hinir einsöngvarnir voru frá Svíþjóð , Rússlandi , Ítalíu og Bandaríkjunum auk allra Hollendinganna .
Sýningin var sýnd í þúsund manna leikhúsi í Maastricht og þar voru fyrstu sýningarnar en síðan var ferðast með óperuna um allt Holland .
Hún var sýnd í þrettán borgum , sem var býsna mikið mál , mikil leikmynd og á annað hundrað lista- og tæknimenn .
Sýningunum lauk nú í vikunni og mér skilst að allt hafi gengið mjög vel .
Sjálfur sá ég bara frumsýninguna , sem hlaut geysigóðar viðtökur .
" – Þú fórst þannig úr Óperunni í óperu .
" Það var fín millilending yfir í Sporvagninn , " segir Stefán en er ekki reiðubúinn á þessu stigi að ræða um önnur verkefni sem kunna að vera á döfinni .
Hár standard á leikhúsinu – Óperan og leikhúsið eru í sjálfu sér ólík form .
Er auðvelt að skipta á milli þeirra ? " Það er þrátt fyrir allt ekki svo mikill munur .
Tónlistin er náttúrlega allsráðandi í óperunni .
Undirbúningurinn er því annar , maður verður að læra óperuna utan að , bæði texta og tónlist , þær eru yfirleitt sungnar á öðrum málum en íslensku og leikstjórinn þarf að gjörþekkja merkingu hverrar setningar og láta svo tónlistina inspírera sig og leiða sig inn í útfærsluna .
Annað sem er öðruvísi er að söngvararnir kunna öll hlutverkin þegar byrjað er að æfa , sem flýtir mikið fyrir .
" – Komast svo góðir söngvarar ekki stundum upp með að vera lélegir leikarar ? Stefán brosir .
" Það er oft erfitt í óperum , jú .
En í seinni tíð er farið að gera miklu meiri leikkröfur .
Ég sagði söngvurunum í Hollandi að ég myndi gera sömu kröfur til þeirra og atvinnuleikara og þau reyndust flest mjög fínir leikarar .
Til skamms tíma var ekki algengt í óperum að gera of miklar leikkröfur , heldur viðgekkst jafnvel framkoma sem í gríni hefur verið kölluð " park-and-bark " , það er að segja finna sér góða stöðu á sviðinu og standa svo þar og belgja sig .
" – En ef við förum aftur að leikhúsinu ; hver finnst þér vera staða íslensks leikhúss ? " Á margan hátt stendur það ótrúlega vel .
Áherslur eru iðulega ólíkar frá einu landi til annars og hér er kannski ekki sami fjölbreytileiki á boðstólum og leita má uppi í stærri borgum eða löndum .
En þegar vel tekst til er mjög hár standard á íslensku leikhúsi .
Það upplifðum við til dæmis vel þegar ég var leikhússtjóri og við fórum með verk á leiklistarhátíðir til útlanda .
Íslensku sýningarnar voru oft með þeim fremstu .
Til skamms tíma var ekki mikið um formtilraunir hér í íslenska leikhúsinu , þótt alltaf hafi fundist undantekningar en það færist í vöxt sýnist mér og yngsta kynslóðin er mikið að skoða þetta , ekki síst aukna samfléttun listgreina , þó að auðvitað hafi hún alltaf verið til , því leiksýning er jú samfléttun leiklistar , tónlistar , myndlistar og ritlistar .
Fjölbreytileikinn í íslensku leikhúsi hefur líka stafað af því að íslenskir leikstjórar hafa orðið að sækja sér menntun sína til annarra landa og hafa því komið með áhrif úr ólíklegustu áttum , frá ótal löndum , " segir Stefán að lokum .
