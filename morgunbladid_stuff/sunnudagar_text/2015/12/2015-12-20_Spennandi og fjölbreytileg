Það hefur orðið mikil borðspilavakning hér á landi síðustu ár .
Úrvalið hefur aukist í verslunum og þessi heimur opnast fyrir landanum .
Hér verða talin upp nokkur spil sem eru skemmtileg fyrir alla fjölskylduna .
Það er svo margt annað til en matador , þó að það geti alveg staðið fyrir sínu , en það þarf að minnsta kosti enginn að spila lúdó um jólin frekar en hann vill .
Borðspil eru líka fín jólagjöf eða möndlugjöf og geta sameinað systkini og fjölskyldur í ljúfum leik .
Það þýðir að minnsta kosti ekki að vera of tapsár .
Þessi spil er almennt hægt að spila á innan við klukkutíma sem er mikill kostur .
Þannig fara ekki heilu dagarnir í eitt spil og þeir sem tapa fá strax tækifæri til að gera betur í öðrum leik .
Fyrir þá sem vilja kynna sér borðspil eru þýsku verðlaunin Spil ársins ( Spiel des Jahres ) áhrifamikil verðlaun og jafnframt gæðastimpill .
Haldin hafa verið Íslandsmeistaramót í sumum þessum spilum .
Hægt er að hafa það í huga ef fjölskyldan er orðin þreytt á að spila , þá er gott að leita að fleiri spilavinum .
Catan Þetta er sígilt fjölskylduspil fyrir tíu ára og eldri en það kom út árið 1995 í Þýskalandi .
Spilið er margverðlaunað og hefur selst í 22 milljónum eintaka og verið þýtt á 30 tungumál , þar á meðal íslensku .
2-4 geta spilað það en líka er hægt að kaupa ýmsar viðbætur til að gera spilið fjölbreytilegra og svo fleiri geti spilað .
Spilið snýst um eyjuna Catan .
Leikmenn nema þar land , leggja vegi , stofna þorp sem þróast yfir í borgir .
Keppst er um landsvæði og auðlindir .
Það sem er svo skemmtilegt við þetta spil er að upphafsborðið er alltaf ólíkt því sexhyrningar eru lagðir saman í nýtt munstur í hvert sinn .
Auðlindir eru takmarkaðar og gefa mismikið af sér og á endanum stendur uppi einn landshöfðingi en spilinu lýkur þegar ákveðnum stigafjölda er náð og getur oft verið mjótt á mununum .
Carcassonne Carcassonne er einfalt og snjallt borðspil , þar sem þátttakendur mæta nýjum áskorunum í hverjum leik .
Landslagið umhverfis Carcassonne er mótað með því að leggja niður reiti og raða þeim saman .
Byrjunarborðið sjálft er því ekki eiginlegt borð heldur raðast saman á nýjan hátt í hvert sinn og stækkar í hverri umferð .
Kostur er að Carcassonne hentar sérlega vel fyrir tvo leikmenn og auðvelt er að setja nýja leikmenn inn í spilið og reglur þess .
Grunnspilið kom fyrst út árið 2000 en eftir það hafa komið út yfir 30 viðbætur .
Carcassonne er fyrir 2-5 leikmenn sjö ára og eldri og er mjög gott fjölskylduspil .
7 Wonders Þetta spil kom út árið 2010 og er margverðlaunað .
Það trónir einnig á toppi lista Boardgamegeek yfir bestu fjölskylduspilin .
Þetta er spil fyrir tíu ára og eldri og geta 2-7 spilað það .
Allir gera í einu þannig að þegar allir kunna spilið þá tekur spilið bara hálftíma í spilun sama hve margir spila .
Þetta er uppbyggingarspil þar sem spilari reynir að vera með magnaðasta veldið í lok þriggja alda .
Hægt er að einbeita sér að byggingum , vísindum eða hernaði auk þess sem leikmennt geta byggt eitt undur veraldar , annað hvort að fullu eða hluta til .
Sá sem hefur síðan staðið sig best í uppbyggingunni ber svo sigur úr býtum .
Ticket to Ride Spilið gengur út á að finna lestarleið á milli borga .
Leikmenn fá úthlutað lestarleiðum og reyna að eigna sér leiðir smám saman frá einni borg og í aðra .
Lituð spil eru notuð til að eigna sér leiðir og litlir lestarvagnar settir á teinana til að sýna eignarhlut viðkomandi leikmanns .
Sá vinnur sem fær flest stig .
Sumar leiðir eru lengri en aðrar og gefa þá fleiri stig en ekki er gott að ná ekki að ljúka leið .
Spilið er fyrir 2-5 leikmenn átta ára og eldri .
Það er til fyrir lestarkerfi mismunandi landa og svæða , til dæmis Bandaríkjanna , Bretlands , Norðurlanda og Evrópu .
Bohnanza Þetta er skemmtilegt spilastokkaspil þar sem þátttakendur setja niður baunir í 2-3 akra og reyna að selja þær með eins miklum hagnaði og þeir geta .
Þegar baunir eru seldar fást fleiri gullpeningar fyrir margar baunir af sömu tegund .
Markmið spilsins er að vinna sér inn flesta gullpeninga með því að setja niður , taka upp og selja baunir .
Ef leikmenn eru ekki fyrirhyggjusamir geta þeir neyðst til að þurfa að taka upp og selja baunirnar áður en þær þroskast og á lægra verði en þeir höfðu gert sér vonir um .
Stundum fæst jafnvel ekkert gull fyrir uppskeruna .
Þetta þykir skemmtilegt og fjörugt spil , sem býður upp á mikil samskipti milli leikmanna .
Bohnanza er fyrir 2-7 leikmenn , tíu ára og eldri .
Dominion Það var valið spil ársins árið 2009 .
Það snýst um að byggja upp sitt litla konungdæmi með því að kaupa og bæta alls kyns spilum við veldi sitt .
Kænskan felst í því að byggja upp spilastokk með mismunandi spilum sem gera spilaranum kleift að skemma fyrir hinum eða bæta ríkidæmi sitt .
Spilið er fyrir 2-4 leikmenn 13 ára og eldri .
Pandemic Pandemic kom nýlega út í íslenskri þýðingu .
Það þykir skemmtilegt samvinnuspil þar sem leikmenn koma saman til þess að reyna að sigrast á fjórum sjúkdómum áður en þeir tortíma mannkyninu .
Það er fyrir 2-4 leikmenn átta ára og eldri og reynir á samstarfshæfni og útsjónarsemi .
Leikmannahópurinn setur sig í hlutverk sóttvarnarteymis , ferðast um heiminn og meðhöndlar og kemur í veg fyrir útbreiðslu hættulegra farsótta og faraldra .
Nauðsynlegt er að vinna saman til að takast ætlunarverkið .
Samvinnuspil þýðir að leikmenn sigra eða tapa saman .
Það getur verið gott til að treysta fjölskylduböndin .
Heimildir : Boardgamegeek.com , bordspil.is , spilavinir.is og nordicgames.is en þar er líka að finna upplýsingar um fjölmörg borðspil til viðbótar .
