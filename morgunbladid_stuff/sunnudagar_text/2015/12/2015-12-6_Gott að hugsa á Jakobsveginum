Margir eru sagðir ganga þá þekktu pílagrímaleið , Jakobsveginn , til þess að finna sjálfan sig , eins og það er kallað .
" Þetta er þekkt klisja , en ég komst reyndar að því að hún er sönn .
Sá sem gengur veginn kemst ekki hjá því að fara í gegnum einhvers konar sjálfsskoðun ; það þarf bara að hugsa um að koma sér frá stað A til B og því hefur maður óeðlilega mikinn tíma til að hugsa , sem maður leyfir sér yfirleitt ekki hversdags .
Margir sem ég hitti gengu veginn af trúarlegum ástæðum og ýmsir vegna einhverra þáttaskila ; skilnaðar , ástvinamissis , veikinda eða einhverra annarra áfalla .
Fólk fór stíginn til að endurhugsa líf sitt , " segir rithöfundurinn Ása Marin sem sendi nýverið frá sér skáldsöguna Vegur vindsins – Buen Camino .
Vildi ekki segja mína sögu Í bókinni segir af Elísu sem gengur þessa kunnu pílagreimaleið á norður Spáni , af ástæðu sem ekki er ástæða til að geta um hér .
" Auðvitað er mín reynsla hluti af upplifun Elísu , en ég vildi ekki segja mína sögu .
Baksaga hennar er til dæmis ekki mín og hennar þankagangur um þau mál því ekkert sem ég hef þurft að fara í gegnum , en ég kannast vel við það hvernig hún upplifir andrúmsloftið á stígnum .
Trúarskoðanir hennar eru töluvert eins og mínar eigin en samskiptin við mömmu hennar og ömmu allt öðru vísi en ég átti að venjast .
Ég reyndi einmitt oft markvisst að láta hana segja og gera hlutina mjög frábrugðið því hvernig ég hefði sagt eða gert .
" Höfundurinn nefnir að Elísa er frekar pirruð út í lífið " enda fer hún út með bagga með sér en tilfinningasemin vex eftir því sem líður á bókina .
Ég veit svo sem ekki hve mikið ég sæki í sjálfa mig , höfundar eru kannski meira uppteknir af sjálfum sér almennt í fyrstu bók en síðar , en ég vona að þetta sé hæfileg blanda .
" Ása Marin , sem er menntaður kennari og hefur mikið starfað sem fararstjóri , hefur áður gefið út ljóð og smásögur en Vegur vindsins er fyrsta skáldsaga hennar " og fyrsta bókin sem ég gef út hjá forlagi , " segir hún .
" Ég hef alltaf skrifað eitthvað ; byrjaði á ljóðum , svo voru það smásögur og þetta er frumraunin með skáldsögu .
Ég held að ég gæti ekki ekki skrifað ; ég skrifa eitthvað á hverjum degi til að losa mig við það sem er í hausnum á mér .
" Hún segist afar stolt af því að Björt skuli hafa gefið bókina hennar út , en það er undirforlag Bókabeitunnar .
" Ég var hrifin af metnaði Mörtu og Birgittu , sem eiga útgáfuna .
Þeirra markmið er að gefa út vandaðar barna- og unglingabækur en ég ákvað samt að senda handritið til þeirra þó ég vissi að það væri svolítið eins og að fara á Bæjarins beztu og panta sér pítsu ! Það var ekki einu sinni sjálfgefið að þær læsu handritið en þeim líkaði það og þetta er þeirra fyrsta fullorðinsbók .
" Ása Marin gekk hluta Jakobsvegarins í hittifyrra ásamt fimm konum .
" Þá gengum við í fimm daga , alls 110 kílómetra ; ég var að máta mig við stíginn .
Í fyrrahaust gekk ég svo ein 640 kílómetra ; samt er maður aldrei einn lengi nema vilja það , hvort sem er á göngu eða þegar borðað er á kvöldin .
Mjög margir ganga einir eða tveir saman og oft býðst fólk til að ganga með þér án þess að segja það með orðum .
" Hún var rúmar fjórar vikur á göngu í seinna skiptið .
" Ég kynntist ótrúlega mörgum en fannst ég samt ekki hafa rétt til þess að nota sögur þess fólks í bókina , jafnvel þó ekkert þeirra skilji íslensku og muni nokkurn tíma lesa bókina ! " Ekki handbók - samt fróðleg Ása segist ferðast frekar mikið .
" Ég hef gaman af því og var alin þannig upp ; mamma og pabbi voru dugleg að ferðast með okkur krakkana þegar ég var yngri .
Ég heillaðist fljótlega af Spáni og spænsku og sumrin tvö á milli vetranna í Kennaraháskólanum var ég í Malaga að læra spænsku .
" Helsta starf hennar hér heima síðustu ár hefur verið að skrifa námsefni en um aldamótin tók hún í fyrsta skipti að sér fararstjórn og sinnti hennar í nokkur ár .
Var bæði á sólarströndu yfir sumarið og stýrði borgarferðum að haustlagi .
" Svo byrjaði ég óvænt í fararstjórninni aftur fyrir tveimur árum og hef verið á Almeria á sumrin .
" Hún segist ánægð með síauknar vinsældir norðurhluta Spánar , þar sem Jakobsvegurinn er , en hann endar við dómkirkjuna í borginni Santiago de Compostela , nálægt Atlantshafsströndinni .
" Norðurhluti landsins er frábrugðinn þeim Spáni sem Íslendingar tala mikið um ; Spánn er ekki bara sangría og Miðjarðarhafið .
" Þótt Vegur vindsins sé ekki handbók fyrir Jakobsveginn segist Ása Marin hafa reynt að koma inn sem mestum fróðleik um stíginn og dýrlingana , borgina og bæina .
" Kennarinn kom upp í mér og sennilega fararstjórinn líka , " segir hún .
" Matur og vín koma líka mikið við sögu .
Þeir sem hafa áhuga á stígnum og ætla sér að ganga eftir honum , hjóla eða fara í rútuferð , ættu að geta fengið gagn og gaman af sögunni .
" 