Fjárveitingar til Lögregluskóla ríkisins hafa verið skornar niður á umliðnum árum með þeim afleiðingum að skólinn gat bara tekið við sextán nemendum á þessu ári meðan embætti ríkislögreglustjóra mat það svo í vor að taka þyrfti inn 32 nemendur í skólann til að stuðla að eðlilegri endurnýjun í stéttinni .
Ekki vantar áhugann en 160 manns sóttu um námið á þessu ári .
Brautskráðum lögreglumönnum hefur fækkað verulega hér á landi eftir bankahrunið .
Á árunum 2000 til 2008 brautskráði Lögregluskóli ríkisins að meðaltali 40 lögreglumenn á ári en frá 2009 hafa þeir verið 15,5 að meðaltali á ári , að meðtöldum núverandi árgangi sem telur 16 nemendur .
Sá hópur verður brautskráður að undangenginni starfsþjálfun haustið 2016 .
Árið 2008 útskrifaði skólinn 78 lögreglumenn en strax árið 2009 fór fjöldinn niður í 15 .
Árið 2012 fjölgaði útskrifuðum lögreglumönnum í 37 en tveir síðustu árgangar hafa verið mun minni , 19 árið 2013 og 16 árið 2014 .
Enginn lögreglumaður var brautskráður á þessu ári .
Að sögn Karls Gauta Hjaltasonar , skólastjóra Lögregluskóla ríkisins , geta ástæður þess að stundum er enginn útskrifaður verið margvíslegar .
" Til dæmis var hópurinn 2014 útskrifaður í desember 2014 en nýnemar ekki teknir inn fyrr en í september 2015 og útskrifast þar af leiðandi ekki fyrr en í ágúst 2016 og þar með er enginn útskriftarhópur á árinu 2015 , " segir hann .
Að sögn Karls Gauta stafar þessi fækkun útskrifaðra ekki af tómlæti gagnvart náminu en 160 manns sóttu um hjá skólanum á þessu ári .
Það komst sumsé aðeins einn af hverjum tíu inn í skólann .
" Það hefur alltaf verið gífurlegur áhugi fyrir þessu námi og mikil aðsókn .
Það hefur ekkert breyst og dapurlegt að þurfa að vísa svona mörgum frá .
" Hann segir málið alfarið snúast um fjárveitingar til skólans sem skornar hafa verið rækilega niður á umliðnum árum .
Árið 2010 var framreiknuð fjárveiting til skólans 273 milljónir króna en á þessu ári er hún 155 milljónir króna .
Karl Gauti segir þessa þróun afleita .
" Embætti ríkislögreglustjóra lét meta þörfina síðastliðið vor og niðurstaðan var sú að taka þyrfti inn 32 nema í skólann á þessu ári til að stuðla að eðlilegri endurnýjun í stéttinni , það er tvöfalt fleiri en skólinn ræður við .
" Hafa ekki fyrir bensíni Að hans dómi er endurnýjunarþörfin 25 til 30 nemendur á ári , en líklega sé í kerfinu uppsöfnuð þörf fyrir lögreglumenn , vel á annað hundrað .
Allt hafi verið reynt til að taka við sem flestum nemendum , þannig hafi skólinn verið rekinn með halla undanfarin tvö ár .
Kostnaður við hvern nemanda er á hinn bóginn umtalsverður og fyrir vikið gat skólinn ekki teygt sig lengra .
" Þetta er svolítið eins og að eiga bíl en hafa ekki fyrir bensíni á hann .
" Hann segir málið ekki einungis snúast um fjárveitingar til skólans , heldur spili fjárveitingar til einstakra lögregluembætta inn í þessa þróun líka .
Embættin hafi einfaldlega ekki efni á að ráða eins marga lögreglumenn til sín og áður .
Rætt hefur verið um að færa lögreglunámið upp á háskólastig og er það nú til skoðunar í innanríkisráðuneytinu .
Karl Gauti reiknar með að það verði niðurstaðan , fyrr eða síðar .
Óvissan liggi ekki síst í fjárhagslegu hlið málsins .
Karl Gauti er ekki í vafa um að fjársvelti Lögregluskólans sé farið að bitna á lögreglunni .
Mikið sé til dæmis tekið inn af ómenntuðu fólki í afleysingar , ekki síst úti á landi .
" Það er mjög slæm þróun .
Lögreglan þarf á sérhæfðu fólki að halda .
Þetta er erfitt og krefjandi starf sem krefst mikils og faglegs undirbúnings og löngu tímabært að leggja meiri rækt við nám lögreglumanna , t.d. þarf að stórauka vopnaþjálfun lögreglunema , en vegna fjársveltis er það afar örðugt .
Svo er það ekki boðlegt að ófaglært fólk gegni störfum lögreglumanna , ef þetta á að heita starf sem hefur faglegan metnað .
Ekki gætum við hugsað okkur að pípulagningamenn gengju í störf lækna .
" Svo sem sjá má á meðfylgjandi grafi hefur fjöldi kvenna í Lögregluskóla ríkisins verið mun stöðugri en karla frá aldamótum .
Raunar hefur þeim hlutfallslega fjölgað .
Frá 2000 til 2008 var 21% útskrifaðra lögreglumanna konur en frá 2009 hefur þetta hlutfall farið upp í 34% .
Veturinn 2013-14 voru konur til dæmis í meirihluta í náminu , ellefu af sextán .
Í vetur eru konurnar fimm af sextán nemum .
Spurður hvers vegna konur voru svona margar fyrir tveimur árum vísar Karl Gauti til þess að sérstök valnefnd velji nema í skólann .
" Umsækjendur ganga í gegnum ákveðið inntökuferli og þeir hæfustu eru einfaldlega valdir úr stórum hópi umsækjenda .
" Flestar voru konurnar árið 2008 , átján talsins , en þá var heildarfjöldi nemenda hvorki fleiri né færri en 78 .
Fæstar voru konurnar 2010 , aðeins fjórar af 21 útskrifuðum lögreglumanni .
Lögregluskóli ríkisins er sjálfstæð stofnun sem heyrir undir innanríkisráðherra og er í sömu tengslum við embætti ríkislögreglustjóra og lögregluembættin í landinu .
Skólinn skal starfrækja grunnnámsdeild er veiti lögreglunemum menntun í almennum lögreglufræðum og framhaldsdeild er veiti starfandi lögreglumönnum símenntun , framhaldsmenntun og sérmenntun .
Þjóðmál Orri Páll Ormarsson orri@mbl.is Ekki gætum við hugsað okkur að pípulagningamenn gengju í störf lækna .
Karl Gauti Hjaltason , skólastjóri Lögregluskóla ríkisins .
