Á árunum 2009 til 2013 mældist hagvöxtur á landinu mestur á Vesturlandi eða um 13% .
Fólki í héraðinu fækkaði reyndar um tæplega 1% á þessu tímabili og laun hækkuðu allt að 5% minna en á landsvísu .
En samt er héraðið í sókn , svo sem í stóriðju og veiturekstri og opinberri þjónustu .
Einnig í skólastarfi og heilbrigðisstarfsemi .
Hlutdeild stóriðju og veitna er rösklega 30% af framleiðslu á Vesturlandi .
Hlutdeildin jókst um nokkur prósent á árunum 2009 til 2013 .
Sjávarútvegur stóð árið 2913 undir 12% af framleiðslu á Vesturlandi sem er heldur minna en í öðrum landshlutum og þó eru á svæðinu stórar verstöðvar , svo sem á Snæfellsnesi .
Í samantekt Byggðastofnunar sem ber yfirskriftina Hagvöxtur landshluta 2009-2013 segir að hlutur höfuðborgarsvæðisins í landsframleiðslu sé um 70% og hafi aukist 5% á því tímabili sem er undir í könnuninni .
Fólki á þessu svæði er líka að fjölga og launin að hækka .
Mest dróst framleiðsla saman á Suðurnesjum og Vestfjörðum á áðurnefndu árabili eða um 11-12% Fólki vestra fækkaði um 5% á þessu tímabili , og helst það í hendur við samdrátt í sjávarútvegi – þótt ýmis merki séu um að taflið þar sé að snúast , meðal annars í tengslum við fiskeldi á svæðinu .
Í Reykjavík og nærliggjandi svæðum er það ferðaþjónusta í breiðustu merkingu þess orðs sem stendur undir meiri hagvexti – eins og víðar á landinu .
Sjávarútvegur er enn stærsta atvinnugreinin á Vestfjörðum og Austfjörðum , en mest munar um stóriðju í framleiðslu á Vesturlandi og á Austurlandi .
Landbúnaður er stór hluti af framleiðslu á Suðurlandi og á Norðurlandi vestra , en annars staðar skiptir þessi atvinnugrein minna máli , segir í skýrslunni um landsbyggðina .
