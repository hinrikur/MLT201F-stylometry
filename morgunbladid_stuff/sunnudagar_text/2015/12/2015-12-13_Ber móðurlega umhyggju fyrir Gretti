Eva María Jónsdóttir hefur verið ráðin vef- og kynningarstjóri Stofnunar Árna Magnússonar í íslenskum fræðum .
Starfið leggst mjög vel í hana enda fellur það vel að menntun hennar og áhugasviði .
Hún útilokar ekki að vinna aftur í sjónvarpi en brýnt sé að Ríkisútvarpið losni úr gíslingu stjórnmálanna og fjárhagsþrefi svo það geti ræktað sitt hlutverk með sæmd .
Orri Páll Ormarsson orri@mbl.is Eva María Jónsdóttir hefur ekki undan að taka á móti árnaðaróskum þessa morgunstund sem við sitjum saman á kaffihúsi Þjóðminjasafns Íslands .
Gestir og gangandi kyssa hana og kjassa .
" Ég finn mikinn áhuga fyrir þessu nýja starfi mínu , alla vega á þessum bletti .
Ég veit ekki hvort fólk er eins spennt í Smáíbúðahverfinu eða Árbænum , " segir hún og kímir .
Kaffið er komið á borðið .
Er það vel enda trúir Eva María mér fyrir því að hún geti ekki á sér heillri tekið fyrr en fyrsti bolli dagsins er kominn á sinn stað í maganum .
Vani sem ágerst hefur með árunum .
" Ég er ofboðslega spennt fyrir þessu starfi enda fellur það vel að reynslu minni og áhugasviði .
Þetta er í fyrsta skipti á ævinni sem ég fæ vinnu út frá námi .
Komin á miðjan aldur , " heldur Eva María áfram en um áramótin tekur hún við starfi vef- og kynningarstjóra Stofnunar Árna Magnússonar í íslenskum fræðum eftir að hafa lokið mastersnámi í miðaldafræðum við Háskóla Íslands .
Ala sig ekki upp sjálf Um er að ræða hlutastarf , 50% , sem Eva María segir henta sér ljómandi vel um þessar mundir enda með stórt heimili .
Hún á þrjú börn , maðurinn hennar önnur þrjú og svo eiga þau eitt saman , fimm ára gamla telpu .
Ekki er upp á það logið , fjölskyldumynstrið á 21. öldinni .
" Ég hélt satt best að segja að búið væri að útrýma öllum hlutastörfum í þágu hagræðingar en svo er sem betur fer ekki .
Í mínum huga er mikilvægt að fólk eigi þess kost að vinna hlutastarf , sérstaklega þegar það rekur stórt heimili .
Þau ala sig víst ekki upp sjálf , blessuð börnin .
" Eva María segir sérstaklega mikilvægt að halda vel utan um börn eftir hjónaskilnað en sjálf skildi hún fyrir sjö árum .
" Afi minn var skilnaðarbarn árið 1915 , sem var mjög sjaldgæft á þeim tíma .
Hann kom mjög harður undan þeirri reynslu en afskaplega duglegur og vinnusamur .
Bróðir hans tók öðruvísi á málinu og ég hef heyrt fólk í fjölskyldunni lýsa honum sem of linum og alla tíð leiðum út af örlögum fjölskyldunnar .
Hvorugt er ákjósanlegt og mótaði þá alla tíð .
Auðvitað voru þetta aðrir tímar en það er sama , mér finnst mikilvægt að gefa börnum sem mér er trúað fyrir eins mikinn tíma og ég get .
" Um er að ræða nýtt starf og Eva María segir að spennandi verði að taka þátt í að móta það .
Hún sé með allskyns hugmyndir .
" Árnastofnun er grundvallarstofnun í okkar þjóðlífi og grunnverðmæti hennar eru gríðarleg .
Samt hafa margir ekki hugmynd um út á hvað starfsemin gengur .
Það er ótrúlegt magn efnis og upplýsinga inni í stofnuninni , ekka bara handrit , ég áttaði mig vel á því í mínu námi , og mitt hlutverk verður að láta vita hvað er til og gera það efni aðgengilegra fyrir fræðimenn sem aftur gera það aðgengilegra fyrir almenning .
Þarna er til dæmis þónokkuð af latínubréfum , sem handskrifuð eru af Íslendingum .
Hver vill vinna með það efni ? " Líka fyrir útlendinga Árnastofnun rekur eigin vef og kemur auk þess að öðrum vefjum , svo sem handrit.is , þar sem nálgast má myndir af og upplýsingar um íslensk handrit , og ismus.is , þar sem hægt er að hlusta á upptökur úr efnismiklu þjóðfræðasafni stofnunarinnar .
" Mitt fyrsta verkefni verður að efla eigin vef stofnunarinnar og gera hann aðgengilegri en það er mjög mikilvægt að koma vefnum á framfæri við bæði fræðimenn og almenning .
Þar má nálgast margs konar fróðleik um íslenska tungu , bókmenntir og menningu og þar geta til dæmis þeir sem vilja skrifa góða íslensku sótt sér leiðbeiningar , meðal annars um beygingu orða og stafsetningu .
" Hún segir þetta ekki síður eiga við um útlendinga en Íslendinga en fyrir liggi að næst á eftir náttúrunni komi erlendir gestir hingað til að kynna sér menningu þjóðarinnar .
" Það eru margir meðvitaðir um að miðaldabókmenntir okkar séu merkilegar .
Þess utan hafa íslenskir fræðimenn ekki undan að rannsaka þennan merkilega arf , við þurfum allra handa fræðimenn og samanburður við útlönd er mjög mikilvægur .
Þrátt fyrir að við séum eyland hafa íslenskar bókmenntir aldrei verið alveg einangraðar .
" Þegar Eva María varð ólétt af yngsta barninu sínu , sem fæddist árið 2010 , varð henni ljóst að hún væri ekki að fara að vinna fulla vinnu .
" Það var allt að breytast hjá mér .
Nýr maður og þrjú stjúpbörn sem ég þekkti lítið á þessum tíma og svo var ég orðin ólétt .
Þarna fann ég mjög glöggt að tímabært væri að setja einkalífið í fyrsta sæti og ákvað því að kveðja heim fjölmiðlanna .
Það gerði ég með þakklæti en ekki söknuði .
Það er skemmtilegast að vinna í sjónvarpi þegar maður er á bólakafi og vill helst ekki gera neitt annað og að mér læðist sá grunur að til lengri tíma hafi ég haft meiri áhuga á starfinu en mínu eigin lífi og nánasta umhverfi .
Ég hafði tekið mínu eigin lífi sem sjálfsögðum hlut og fjölskyldunni sem gefinni .
Við þetta bætist að ég hafði misst forvitnina um annað fólk sem er alls ekki gott fyrir þann sem vinnur við að spyrja .
" Skildi ekki hugmyndafræðina Þarna hafði líka orðið hrun í samfélaginu og dansinum æðisgengna við gullkálfinn lokið .
" Hvort sem okkur líkar betur eða verr tóku fjölmiðlar þátt í að byggja upp þetta mikla veldi sem íslenska þjóðin hélt að hún væri í aðdraganda hrunsins .
Eftirminnilegasta viðtalið sem ég tók á þessum tíma var við Kristínu Pétursdóttur hjá Kaupþingi sem hafði látið af störfum hjá bankanum vegna þess að hún var ekki sammála því að mikilvægast væri að bankinn þendist út og færði út kvíarnar í stað þess að reka betur þær einingar sem fyrir voru .
Ekki leið heldur á löngu uns allt var hrunið .
" Í stað þess að leita sér að hlutastarfi ákvað Eva María að fara í nám .
Við Háskóla Íslands er til nám sem kallast medieval Icelandic studies , skammstafað MIS og nemendurnir þar af leiðandi kallaðir " mislingar " .
Evu Maríu leist vel á þetta nám en komst að raun um að það væri bara ætlað enskumælandi nemendum .
Engu tauti var við forráðamenn námsins komið þótt Eva María staðhæfði að hún talaði prýðilega ensku .
Þess í stað var henni bent á að rita sig inn í íslensk fræði og fá leiðbeinanda til að setja saman fyrir sig nám sem svipaði til MIS .
" Leiðbeinandinn hvatti mig strax til að fara að vinna með handrit , þar væri allt sem ég væri að leita að .
Ég hafði ekki áttað mig á því og mér féllust satt best að segja hendur þegar ég horfði í fyrsta skipti á gömlu handritin .
Hvernig getum við lesið þetta ? " Hún hlær .
Þar með hófst glíma Evu Maríu við " skriftir allra alda " og hún komst fljótt að raun um hið fornkveðna – æfingin skapar meistarann .
" Það var mjög góð tilfinning þegar þessi heimur byrjaði að ljúkast upp og maður byrjaði að geta lesið handrit .
" Sjötíu ára starfsævi Meðan Eva María nam íslensk fræði á MA-stigi varð til nám í miðaldafræðum á mastersstigi við Háskóla Íslands .
Það gat hún ekki látið framhjá sér fara .
Hægt er að velja nokkrar leiðir innan námsins og Eva María valdi íslenskar bókmenntir .
" Ég er afar ánægð með þetta nám .
Ég hafði frábæra kennara og möguleikarnir eru ótrúlegir .
Menn geta átt sjötíu ára starfsævi fyrir höndum og aldrei dauður punktur .
Í mínu tilviki verða það kannski ekki alveg sjötíu ár .
" Hún hlær .
Meðan á náminu stóð kynntist hún nokkrum erlendum nemendum , það er " mislingum " , og kveðst bera ómælda virðingu fyrir þeim .
Mikla ástríðu þurfi til að flytja hingað og læra forníslensku til að geta grúskað í handritum .
Lokaverkefni Evu Maríu teigði sig inn á tuttugustu öldina enda segir hún að færa megi rök fyrir því að miðöldum hafi ekki lokið hér á landi fyrr en þá , með tilkomu útvarpsins .
" Útvarpið lokaði alla vega á eitt af helstu einkennum miðalda , rímurnar .
Þær hafa lítið verið í umferð síðan , það eru bara Sigur Rós og kvæðamannafélögin sem hafa unnið með rímur .
Það fer ekki mikið fyrir þessari hefð okkar sem ríkti yfir aðrar kvæðagreinar í um sex hundruð ár .
" Ómótstæðilegur karakter Verkefnið hverfðist um þann mikla kappa Gretti Ásmundarson , nánar tiltekið rímur af honum frá fimmtándu öld og nánast fram á okkar daga en söngleikur var sem kunnugt er saminn um Gretti seint á síðustu öld .
" Ég hef lengi haft áhuga á rímum og Grettir er ómótstæðilegur karakter sem er með sterk tengsl inn í þjóðarsálina .
Það stenst enginn Gretti sem kynnist honum .
Því get ég lofað .
Hann var skáldmæltur og á margan hátt vænn en skapstór og ofbeldisfullur og rakst illa í samfélaginu .
Þá var Grettir með afbrigðum myrkfælinn eftir glímuna frægu við drauginn Glám .
Ég tek alltaf afstöðu með Gretti og er það sennilega ekki mjög fræðilegt .
Móðir Grettis , Ásdís á Bjargi , unni honum en hann var ástlaus af föður sínum sem aftur hafði verið ástlaus af sínum föður .
Þetta er algengt þema í fornsögunum og ef til vill verða ógæfumenn til vegna þessa .
Segja má að ég beri móðurlega umhyggju fyrir Gretti .
" Hún brosir .
Þetta er ekki í fyrsta skipti sem Eva stundar nám við Háskóla Íslands .
Hún ritaðist fyrst inn haustið 1991 , að loknu stúdentsprófi frá Menntaskólanum í Hamrahlíð .
" Það munaði litlu að ég færi í eðlisfræði en ég var með svo mikla timburmenn um morguninn sem ég þurfti að ákveða mig endanlega að ég valdi bókmenntafræði í staðinn .
Það val skýrist af ástandi mínu á þessu augnabliki , " segir hún glottandi .
Nema hvað ? Hátimbrað val .
Finnst allt spennandi " Annars er ég svo heppin að mér finnst allt spennandi í lífinu , það á við um nám eins og annað .
Þess vegna lagðist bókmenntafræðin strax vel í mig , " heldur hún áfram .
Veturinn 1992-93 hélt Eva utan og nam bókmenntafræði við hinn sögufræga Sorbonne-háskóla í París .
Skólakerfi Frakka er af öðrum toga en á Íslandi og þar sem Eva sat kúrsa með skemmra komnum nemendum fannst henni hún ekki fá nægilega mikið út úr náminu í bókmenntafræðilegum skilningi .
Við heimkomuna fékk hún námið því metið sem frönsku .
Um sumarið vann hún á tjaldstæðinu á Mývatni .
Líf og fjör var þar og Eva eldaði ofan í túristana í þar til gerðum bíl .
" Í frítíma mínum fór ég gjarnan á hestbak og svo illa vildi til í einum útreiðartúrnum að ég féll af baki .
Þurfti þá að fara aftur suður í veikindafrí , " segir hún .
Í meiðslunum gafst góður tími til að fletta blöðunum og dag einn rakst Eva á auglýsingu frá Ríkissjónvarpinu .
Skriftu vantaði til starfa í nýjum dægurmálaþætti , Dagsljósi .
Hún sótti um og ráðstafaði þar með , án þess að gera sér grein fyrir því , næstu átján árum í sínu lífi .
Eva segir vinnuna við Dagsljósið hafa verið bæði krefjandi og gefandi og hraustlega hafi verið lagt inn í reynslubankann næstu árin .
Sigurður Valgeirsson ritstýrði þættinum en við hann unnu einnig dagskrárgerðarfólkið Áslaug Dóra Eyjólfsdóttir , Ólöf Rún Skúladóttir , Þorfinnur Ómarsson og Fjalar Sigurðarson .
Egill Eðvarðsson framleiddi þáttinn en Eva María segir hann , bráðungan manninn , þá þegar hafa verið orðinn " grand old man " í sjónvarpi .
" Egill var reyndur og úrræðagóður og kunni þetta allt .
Það var eftirminnilegt að vinna með öllu þessu fólki .
" Skakkir vinklar Umgjörð þáttarins var nútímaleg og Eva María lærði á allskyns tæki og tól .
" Mikið var lagt upp úr lúkkinu , myndavélarnar með skakka vinkla og ég veit ekki hvað .
Menn vildu ekki fara einföldustu leiðina .
Ekki spillti það heldur fyrir að þátturinn fjallaði um allt milli himins og jarðar .
" Dagsljós var sent út í beinni útsendingu og Eva María fékk til að byrja með ítrekað martröð þess efnis á nóttunni að hún væri að klúðra einhverju .
Svo vandist þetta .
Smám saman lærði hún fleiri handtök og nálganir í sjónvarpi og í lok fyrsta vetrarins var henni treyst til að gera sitt eigið innslag í þáttinn .
" Þetta var ekki skóli í þeim skilningi að ég fengi ákveðin réttindi eða prófgráðu en eigi að síður var þetta skóli .
Með fjölbreytilegum kennurum , " segir hún .
Eva María vann í þrjú ár í Dagsljósi og eftir það var hún til skamms tíma í dægurmálaútvarpinu á Rás 2 sem Sigurður G. Tómasson stýrði á þeim tíma .
Þá vann hún sem skrifta við gerð kvikmyndar þáverandi eiginmanns síns , Óskars Jónassonar , Perlur og svín .
Hún kom sér því upp fjölbreyttri reynslu á þessum árum .
Fyrsti sjónvarpsþátturinn sem hún stýrði sjálf hjá RÚV kallaðist Stutt í spunann sem var skemmtiþáttur , þar sem valinkunnir leikarar spunnu allskyns þræði í beinni útsendingu .
Mæltist hann ágætlega fyrir og fékk Edduverðlaun .
Eva María eignaðist sitt fyrsta barn árið 1999 og tók sér þá fimmtán mánaða frí frá störfum .
Eftir það réði hún sig í Kastljósið ásamt Kristjáni Kristjánssyni og Gísla Marteini Baldurssyni .
Næsta áratuginn vann hún að ýmsum verkefnum í sjónvarpi og óhætt að fullyrða að hún sé ein ástsælasta sjónvarpskona landsins á seinni árum .
Miðill á krossgötum Næstu misserin munu einkalífið og Árnastofnun ganga fyrir en Eva María útilokar samt ekki að hún eigi eftir að vinna aftur við sjónvarp .
" Sjónvarpið getur alltaf leitað til mín varðandi einstök verkefni .
Stundum er áhuginn til staðar , stundum ekki .
Annars er til nóg af fólki sem vill vera í sjónvarpi , þannig að ég hef engar áhyggjur af því að ekki verði fyllt upp í lögboðnar dagskrármínútur enda þótt ég verði fjarri góðu gamni .
" Hún hlær .
Hún segir sjónvarpið sem miðil vera á krossgötum .
Neyslumynstur fólks sé að breytast og svokölluð línuleg dagskrá á undanhaldi .
Sjálf er hún komin upp á lagið með að horfa á framhaldsþætti í beit í stað þess að bíða í heila viku eftir næsta þætti .
Nefnir hún bresku þættina Poldark í því sambandi en einnig hefur hún mikið dálæti á Mad Men og Brúnni .
" Fólk mun alltaf hafa áhuga á góðu sjónvarpi en stöðvarnar þurfa að hafa svigrúm til að vinna á lengri tímaskala og þróa verkefni í lengri tíma .
Þá er ég að tala um ár en ekki vikur .
365 hefur á umliðnum árum borið gæfu til að þróa hugmyndir með farsælum hætti og gert nokkra áhugaverðar þáttaraðir .
Trú mín er sú að 365 hafi styrkt stöðu sína ennfrekar með því að ráða Jón Gnarr sem dagskrárstjóra innlends efnis .
Hann þekkir miðilinn vel og hefur þegar sett á laggirnar sérstaka handritsdeild sem er mjög metnaðarfullt skref .
" Hugsum stærra ! Eva María ber hag Ríkissjónvarpsins fyrir brjósti .
" RÚV hefur alla burði til að framleiða gott sjónvarpsefni , ekki bara fyrir þrjú hundruð þúsund hræður hér heima , heldur líka fyrir Evrópu- og jafnvel alheimsmarkað .
RÚV gæti hæglega verið farsælasta framleiðslu- og útflutningsfyrirtæki landsins .
Vandinn er hins vegar sá að stofnunin er ævinlega í gíslingu stjórnmálanna , þar sem of mikil orka fer í að deila um fjármögnun og fyrirkomulag í stað þess að búa til gott sjónvarp fyrir fleiri .
Stjórnmálamenn virðast á köflum hræddir um að RÚV verði einhver lúxusríkisspeni , sem framleiði þjóðkunna einstaklinga sem gætu orðið fyrirferðarmiklir .
Fyrir vikið þurfa húsbændur á RÚV alltaf að hugsa til styttri tíma og verjast ásókn í stað þess að vinna eftir metnaðarfullri framtíðarsýn .
Þeirri nálgun verður að breyta .
Hugsum stærra ! " Hafandi sagt þetta þykir Evu Maríu Ríkisútvarpið vera í góðum höndum .
" Ég hef verið mjög hrifin af Magnúsi Geir Þórðarsyni sem stjórnanda .
Hann er mjög áhugaverður og nútímalegur og nálgast starf sitt á mjög forvitnilegan hátt , sem leiðtogi og jafningi í senn .
Stjórnendur RÚV hafa oftar en ekki endað uppi í fílabeinsturni en nú hef ég á tilfinningunni að búið sé að taka þann turn niður .
Ég vona bara að Magnús Geir hafi nóg af góðu fólk með sér , það gerir þetta enginn einn maður .
" Ekki metið til fjár Eva María upplýsir að lokum að hún eigi sér draum ; að Árnastofnun og Ríkisútvarpið vinni að einhverju verkefni saman .
" Það væri tilvalið enda eiga þessar tvær stofnanir margt sameiginlegt , ekki síst varðveislu ómetanlegra heimilda .
Ég horfi á þetta sömu augum ; það er bara meira af miklu eldri heimildum hjá Árnastofnun .
Báðar stofnanir búa að gríðarlegum verðmætum sem ekki verða metin til fjár .
" 