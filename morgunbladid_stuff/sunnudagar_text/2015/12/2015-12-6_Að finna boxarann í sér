Það er engin lognmolla í boxfit-tímum enda reynir mikið á þrek og þol .
Ég er eins og svo margir aðrir sífellt að prófa mig áfram í líkamsræktinni því satt að segja finnst mér fátt af því mjög skemmtilegt .
En hreyfingarleysið gengur ekki og eitthvað verður maður að gera .
Ég skellti mér því á enn eitt námskeiðið nýlega hjá Hress , í þetta sinn í boxfit .
Eins og nafnið gefur til kynna er boxað og eru æfingar unnar í pörum .
( Þú þarft ekki að koma með æfingafélaga þó það sé vissulega skemmtilegra og ýtir á mann að skrópa ekki ! ) Boxfit virkar þannig að annar er með boxhanska en hinn með platta og skipst er á reglulega .
Í tímunum er blandað saman boxi , magaæfingum , styrktaræfingum og hreyfingu eins og stuttu skokki í sal eða hinum illræmdu " burpees " en í þeim hendirðu þér á gólfið til þess eins að spretta upp jafnharðan .
Þetta er svo endurtekið eins oft og kennaranum þykir henta .
Sem er ansi oft ! Í tímunum er mikil keyrsla , hávær tónlist og í mínu tilfelli brjálaður kennari sem öskrar stanslaust nafnið manns í tíma og ótíma .
" Taka betur á því , Ásdís ! " " Engan aumingjaskap , Ásdís ! " Ég reyni að ímynda mér andlitið á kennaranum þegar ég lem af öllu afli í plattann hjá félaganum .
Að öllu gríni slepptu og þótt undarlegt megi virðast eru þetta með skemmtilegri tímum sem ég hef farið í og klukkutíminn líður hratt .
Svitinn lekur úr boxhönskunum og það er mikið stuð .
Eftir að sitja við tölvu allan daginn er frábært að fá líkamlega útrás með því að berja eitthvað .
Formið batnar með hverjum tíma og líkaminn styrkist .
Ég stefni ekkert á frama í boxi en sé alveg fyrir mér að skella mér strax á annað námskeið .
Og það er bara fínt að láta öskra svolítið á sig ! asdis@mbl.is 