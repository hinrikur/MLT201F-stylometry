Jörðin okkar hefur skroppið saman frá því að amma var ung , þótt massi jarðar sé sjálfum sér líkur .
Það er fljótlegra að skjótast til Ástralíu nú en það var að fara til Akureyrar þá , og þægilegra á allan hátt , nema menn horfi frá sjónarmiði loftslagsfræða .
En það er önnur saga .
Til að kankast eitthvað á Þetta auðvelda aðgengi að hnettinum ýtir undir það , að stór hluti jarðarbúa er á samfelldum þeytingi , án þess að eiga nokkurt erindi .
Hér áður fyrr þótti það sjálfsögð forsenda ferðalaga að eiga erindi , nema heimilislausir förumenn eða Gróa á Leiti sem afkastaði því sem þúsundir fjölmiðlamanna gera nú .
Bréfritari minnist karls á Selfossi sem brást jafnan eins við , þegar hann spurði gestakomu , hvort sem hún snerti hann eða aðra : Hvurs vegna getur þetta fólk ekki verið heima hjá sér ? Það var fátt um svör .
Nú má vera í nánu sambandi við náunga sinn í þúsunda mílna fjarlægð alla daga ársins , bæði sjá hann og heyra án þess að fara út úr húsi .
Lyktina vantar enn , en sjálfsagt stutt í hana .
Gerilsneyddar norrænar manneskjur geta í tölvuheimi farið um allt án þess að kvíða fyrir matareitrun .
Ekki vegna þess að annars staðar sé ekki vandað og snyrtilegt fólk , heldur er almenn umgengni um matvæli víða eins og hún var fyrir fáeinum áratugum alls staðar .
Jarðarherpingurinn hefur breytt stóru og smáu .
Af hans völdum hafa skil á milli erlendra frétta og innlendra dofnað á síðari tímum .
Margt af því sem gerist " í útlöndunum " og virðist varla koma manni við getur fyrr en varir haft áhrif nær og fjær .
Við erum ekki lengur " svo langt frá heimsins vígaslóð " og snúnara fyrir drottin að geyma " okkar dýra land er duna jarðarstríð " .
Milljónir vegalausar Flóðbylgja fólks yfir ónýt landamæri Suður-Evrópu hefði verið ólíkleg fyrir fáeinum áratugum .
Enn ólíklegra hefði verið að mál af því tagi bönkuðu á íslenskar dyr , þótt smábylgja hefði skollið á þar syðra .
Nú er sú öld önnur .
Og það er óneitanlega óþægilegt að ekki er vilji til að ræða stöðuna nema með upphrópunum .
Það eykur vandann , að snortnir af " alþjóðavæðingunni " veiktu menn hefðbundnar varnir sínar , sem voru veikar fyrir , og það fyrir óljósan ávinning og þrátt fyrir sjáanlega áhættu .
Því var hampað að Íslendingar gætu þar með ferðast vegabréfalausir um Evrópu .
Það smáatriði náði því ekki einu sinni að vera hálfsannleikur .
Þá var því trúað að með veru í Schengen fengjust ómetanlegar upplýsingar sem snillingar í Brussel byggju yfir .
Líklega þeir sömu og höfðu einn af hryðjuverkamönnunum í París í höndunum í Belgíu EFTIR hryðjuverkin en slepptu honum aftur af því að tölvurnar þeirra höfðu aldrei heyrt kauða nefndan .
Aldrei hefur verið upplýst nema með mjög þokukenndu orðalagi í hverju þessar ómetanlegu upplýsingar felast , eða hvaða dæmi séu til um gagnsemi þeirra , né hvers vegna menn gefi sér að slíkar upplýsingar fengjust ekki standi menn utan við Schengen .
Danir eru í Schengen og eru meðlimir í ESB .
Varla er hægt að búast við að þeir fái ekki sömu upplýsingar og Íslendingar í Schengen .
Samt lögðu elítuflokkarnir í Danmörku til að Danir hyrfu frá undanþágu sinni varðandi lögreglu og dómsmál .
Og hver var uppgefin ástæða ? Jú sú að Danmörk væri við það að missa aðgang að mikilvægum upplýsingum vegna þessarar undanþágu sinnar ! Beðið færis ESB-flokkarnir létu gera og fylgdust með könnunum um hvort Danir væru líklegir til að samþykkja núna að falla frá undanþágunum .
Þegar kannanir höfðu sýnt um nokkra hríð að nærri 60 prósent væru jákvæð þá var stokkið til .
Kosningabarátta um málið stóð aðeins í þrjár vikur .
Flestir fjölmiðlar , og " góðkunningjarnir " , samtök á vinnumarkaði beggja vegna borðs , undir því og allt um kring og flokkar sem sameiginlega eru með yfirgnæfandi hlut sæta á þjóðþinginu létu ekki sitt eftir liggja .
En eftir aðeins þrjár vikur höfðu 60 prósentin tæp skroppið niður fyrir 47 prósent .
Auðvitað var því haldið fram í baráttunni að Danir byggju við verulega hættu þar sem þeir fengju ekki nægjanlegar upplýsingar nema horfið yrði frá fyrirvaranum .
ESB gæti ekki lengur deilt dýrmætum upplýsingum með " undanþáguríkjum " .
Ekkert vantaði upp á að kommisserar í Brussel staðfestu hina miklu vá .
Væntanlega þeir sömu og eru með allt niðrum sig í evrópskum öryggismálum núna .
Annað hljóð í strokk Allt er þetta óþægilega kunnuglegt .
Ennþá kunnuglegra var þó að heyra danska forsætisráðherrann á blaðamannafundi strax eftir að fyrir lá að kjósendur höfðu rassskellt hann , ekki þó með eins óþægilegum roða á réttum stað og þau Jóhanna og Steingrímur fengu að kynnast eftir Icesave-samninginn .
Það voru upphafsorð forsætisráðherrans á fundinum að hans fyrsta verk , eftir að tölur sýndu í hvað stefndi , hefði verið að eiga símtöl við Tusk og Juncker , forseta ráðherraráðs og framkvæmdastjórnar ESB , og þeir hefðu tekið vel í það að Danir fengju áfram þær upplýsingar sem þeir hafa fengið fram að þessu ! En hvað var þá á bak við allt þetta brölt danskra valdamanna sem hreyfa sig ekki spönn nema innan skammtaðrar taumlengdar frá Brussel ? Um það er ekki hægt að fullyrða neitt .
En hitt blasir við , að ráðamenn í ESB eru í raunum sinum komnir á kunnar slóðir .
Eftir að í ljós kom , það sem allir höfðu vitað , að ESB eru landamæralaust svæði , frá ytri landamærum og inn að miðju , var tekið að viðra nýjar tillögur um flutning meira valds til Brussel .
Óhjákvæmilegt sé , segja hátt settir menn stórríkja ESB nú , að stofna landamæraherlögreglu ESB .
Bitur reynsla sýni , að ekki sé hægt að treysta einstökum ríkjum , með þegar stórskert fullveldi , fyrir slíku stórverkefni .
Þá segja sömu raddir að sennilega sé orðið óhjákvæmilegt að stofna alríkislögreglu ESB í anda FBI og sameiginlega leyniþjónustu á borð við CIA í Bandaríkjunum .
Það gæti flækt slíkar hugmyndir að eitt ESB-landið skuli hafa undanþágur á borð við þær sem Danir nudduðu út .
Eftir tapið í þjóðaratkvæðinu hélt formaður danskra jafnaðarmanna blaðamannafund og minnti landa sína á að Danmörk væri smáríki .
Slík ríki yrðu að treysta á aðra um flest .
Þess vegna væri vafalaust í hennar huga að þjóðin hefði tekið ranga ákvörðun , þótt hún myndi auðvitað virða hana .
Meira vald fyrir hver mistök Í hvert skipti sem ESB-loforð bregðast er svar þeirra sem farið hafa með fleipur að hrakfarirnar sýni að enn verði að auka miðstýringuna , þétta valdið í Brussel og vega enn í sama knérunn .
Höggva í sama opna sárið , hið laskaða fullveldi aðildarþjóðanna .
Þegar keisarar evrunnar stóðu klæðlausir fyrir augum heimsbyggðarinnar var svarið það , að beita Seðlabanka evrunnar fyrir sig með aðgerðum sem sprengdu lagaheimildir um valdmörk hans .
Því næst hófust umræður um að fella þyrfti allt bankakerfi evruríkjanna í nýtt bankakerfi ESB .
Ástir samlyndra þjóða Í vikunni mættu 40 þúsund manns á fund í París .
Fundarefnið var göfugt .
Að bæta loftslag jarðar , draga úr mengun og minnka hlýnun .
Það er eðlilegt að reynt sé að grípa inn í , því fullyrt er að nær allir vísindamenn í greininni trúi því , að í fyrsta sinn ráði athafnir mannsins mestu um það , hvort hitastig jarðar hækki eða lækki .
Það er auðvitað mikið alvörumál .
Fréttastofa " RÚV " átti ágætt viðtal við fræðimann frá Háskóla Íslands sem batt vonir við að mikilvægar ákvarðanir yrðu teknar af hinum 40 þúsund fundarmönnum eða þeim sem færu með samningsumboð ríkjanna á fundinum , fyrir lok vikunnar .
Tók fræðimaðurinn fram og taldi sérstaklega ánægjulegt að engar efasemdir um viðurkenndar kenningar hefðu heyrst á ráðstefnunni , en einhverjar slíkar höfðu heyrst t.d. á misheppnaða fundinum í Kaupmannahöfn og árangurslausa fundinum í Kyoto .
Þegar þarna var komið höfðu reyndar allir leiðtogar þjóðanna komið sér heim fyrir nokkru .
En það skiptir ekki öllu því nægilega margir voru eftir til að taka ákvörðun , og allir höfðu talað einni röddu um það sem mestu skipti .
Þegar undirbúningur undir ráðstefnuna í París fór fram var því haldið fram að mestu skipti að ráðstefnan yrði bindandi .
Það varð ekki .
En rétt eins og á fyrri ráðstefnum af sama tagi hafa sumir ríkisleiðtogar lýst því yfir að yfirlýsingar þeirra og undirskriftir séu af þeirra hálfu bindandi .
En formlega er Parísarfundurinn það ekki .
Það þóttu mikil tíðindi þegar Clinton forseti Bandaríkjanna skrifaði undir Kyoto-sáttmálann á sínum tíma .
Hann vissi þó að um þær mundir studdi ekki einn einasti öldungadeildarmaður af hundrað sáttmálann sem hann var að skrifa undir .
Sömu sögu var að segja af þingmönnum fulltrúadeildarinnar .
Þessi staða hefur eitthvað breyst á þeim áratugum sem liðnir eru , en Obama lætur sér þó ekki til hugar koma að bera sáttmálann undir þingið til staðfestingar .
Ekki er því mikilla breytinga að vænta í Bandaríkjunum .
Fjölmennasta ríki heims er að fjölga orkuverum sínum um eitt í viku , og fæst eru þau loftslagsvæn .
Leiðtogi Kína sagði eftir fund með Obama fyrir ári eða svo að Kína væri með áform uppi um að upp úr árinu 2030 kynni að verða einhver breyting á stefnu ríkisins í loftslagsmálum , ef tilgreindar forsendur stæðu til þess .
Obama forseti sagði þessi orð mikilvægan áfanga , þótt ekkert væri þó sagt sem í gadda var slegið á stuttum fundi þeirra .
Það er því ekki vænlegt að horfa til Kína um loftslagslegar framfarir .
Áþekka sögu er að segja um Indland .
Afríka bendir gömlum nýlenduherrum sínum og meintum blóðsugum álfunnar á , að hún eigi enn mikið inni hjá þeim .
Þess vegna var á einni loftslagsráðstefnunni ákveðið að stofna risavaxinn sjóð til að borga úr til Afríku til að tryggja að hún gæti tekið þátt í átakinu .
Eftir öll þessi ár er hinn mikli sjóður ekkert annað en risavaxin blaðra og ekki hægt að gera sér aðrar vonir um hana en að loftið í henni sé ekki miklu verra en það sem er utan við hana .
Ríki Suður-Ameríku eru að ganga í gegnum mikla efnahagserfiðleika um þessar mundir .
Þaðan er engrar hlutdeildar að vænta í loftslagsátakinu mikla frá París .
Í dag býr meira en milljarður mannkyns við það að hafa ekkert rafmagn til heimabrúks .
Það er ekki víst að sá hópur telji að einmitt nú sé komið að honum að leggja sitt af mörkum til að tryggja að vestræn ríki geti haldið áfram að hafa það huggulegt á kostnað annarra .
En í samstöðunni eftirsóknarverðu á loftslagsráðstefnunni hefur ekkert af þessu verið nefnt enda vísast talin veisluspjöll mikil .
En gæti ekki verið enn verra að þegja um mikivæg mál en ræða þau ? Og auðvitað má segja að ekkert af þessu ætti að draga neinn kjark úr 40 þúsundunum í París , sem voru þar svo algjörlega sammála um það sem meginmáli skipti .
Varla þarf að efast um það , að Dagur B. Eggertsson hafi tekið með sér renninginn sem skrifað var upp á í Höfða um daginn .
Þar var nú enginn umrenningur á ferð og tólf manna fylgdarlið borgarstjórans á fundinum hefur örugglega fengið að halda undir eitt hornið á lengjunni á sigurgöngunni með hann inn salargólfið .
Lokahnykkur viku Og það var fleira að gerast um þær mundir .
Þótt það hafi ekki endilega allt bætt andrúmsloftið í heiminum bætti það sjálfsagt andrúmsloftið í breska Íhaldsflokknum að breska þingið samþykkti með yfirburðum að hefja mætti loftárásir á Sýrland .
Var byrjað að sprengja tveimur klukkutímum síðar .
Rússar , Bandaríkjamenn og Frakkar hafa sjálfsagt hliðrað svolítið til svo Bretar kæmust að með sínar sprengjur .
Cameron forsætisráðherra fagnaði niðurstöðu þingsins og sagði að mikið verk væri framundan og líklegt talið að sprengja þyrfti á þessum slóðum í tvö til þrjú ár .
Það var einmitt meginmunurinn á Parísarfundinum og Lundúnafundinum í þinginu að sá síðarnefndi var bindandi .
Þess vegna skilaði niðurstaðan sér í einum logandi hvelli , í orðsins fyllstu merkingu .
Loftslagsfundirnir eru ekki bindandi , en á móti kemur að þeir eru vanabindandi og eru menn því farnir að hlakka mjög til þess næsta .
Og hann verður ekki síður mikilvægur en sá í París , því að ekkert bendir til á þessu stigi , því miður , að menn verði lengra komnir á rétta braut í loftslagsmálum þegar hann fer fram en var í Kyoto árið 1992 .
Er ekki rétt að setja markið hátt og ákveða að ekki færri en 100 þúsund fulltrúar sæki þann fund .
Gerist það , þarf með einhverjum hætti að tryggja að þeir fari ekki allir að ræða fundarstjórn forseta , þótt slík fordæmi séu til frá elsta þingi í heimi .
