Það fer mér ekki að segja ósatt og þegar ég var spurður beint út , snemma morguns þennan örlagaríka dag , hvort ég ætlaði að bjóða mig fram til forseta þá varð ég að segja satt þótt það væri kannski tveimur mánuðum of snemma , " segir Þorgrímur Þráinsson rithöfundur sem hyggst bjóða sig fram til forseta Íslands í forsetakjöri næsta árs .
Það var heldur óvenjuleg atburðarás sem varð þess valdandi að framboðið var gert opinbert svo snemma .
Facebooksíða var sett upp í nafni Þorgríms undir yfirskriftinni : " Forsetaframboð Þorgríms Þráinssonar 2016 " .
Á síðunni fylgdi yfirlýsing þess efnis að Þorgrímur hefði ákveðið að gefa kost á sér til embættis forseta Íslands .
Þegar fjölmiðlar fóru að hringja í Þorgrím til að ræða yfirlýsinguna kom í ljós að síðan var fölsk og ekki í hans nafni .
Hins vegar kom á daginn að þrátt fyrir þennan gjörning sem Þorgrímur veit ekki enn hver stóð á bak við hafði Þorgrímur hugsað sér að bjóða sig fram .
" Mig langaði að segja nei þegar ég fór að fá símtöl og spurningar um hvort ég ætlaði í forsetaframboð en það hefði ekki verið heiðarlegt að stíga svo fram með tilkynningu eftir tvo mánuði .
Og maður ræður ekkert alltaf atburðarásinni í sínu lífi .
Ef ég gæti teiknað mína upp sjálfur væri ég alltaf að gera eitthvað sem er þægilegt og auðvelt .
Lífið er svo fjarri því að vera þannig eins og við vitum öll .
Það var enginn að gera mér greiða með þessari yfirlýsingu því það var um margt að hugsa þessa vikuna .
Daginn áður en þetta kom upp höfðum við systkinin verið að jarðsyngja móður okkar og ég var önnum kafinn í vinnu .
Ég vissi þó sem var að það væri ekkert annað í stöðunni en að taka slaginn og reyna að svara krefjandi spurningum .
Einhverjir bentu mér á að kannski ætti ég að þakka fyrir að þetta æxlaðist svona því þá væri ég ekki búinn að plana neitt og hefði örugglega bara orðið ógurlega formlegur og hallærislegur ef svo hefði verið , " segir Þorgrímur og hlær .
Get ekki farið gegn því sem ég boða Hvað hefur þetta verið að gerjast með þér lengi ? " Fyrir átta árum minntist maður á þetta við mig en ég hugsaði ekkert nánar út í það og vinir mínir hafa stundum talað um þetta í gríni .
En það er ekkert leyndarmál , undanfarin ár hefur mín innri rödd verið að hvísla þessu að mér .
Ég hef reynt að bæla hana niður , aftur og aftur og aldrei rætt þetta .
Hins vegar hef ég alltaf haft ríka þörf til að gera gagn í samfélaginu og ég ræð ekkert við hana .
Í tæp 20 ár hef ég haldið fyrirlestra fyrir ungt fólk , síðustu 5 árin markvisst með stuðningi Bónuss og Hagkaupa .
Ég hvet unga fólkið til að fylgja sínu innsæi og get því ekki sjálfur hagað mér á skjön við það sem ég boða .
Ég gæti svarað því á marga vegu af hverju ég býð mig fram en það er bara eitt svar ; ég er að fylgja mínu innsæi .
Hvort sem mér líkar betur eða verr og ég verð bara að takast á við það .
Hvað sem það hefur svo í för með sér .
Kannski er ég fjórum árum of snemma .
" Þorgrímur segist ekki hræðast ósigur og hann leggi ekki upp í þetta í þeirri vissu að hann endi á Bessastöðum .
Hann viti að lífið bjóði ekkert alltaf upp á sigra , hann kunni að tapa fótboltaleikjum eða að fá slæma bókagagnrýni , en í hjarta sínu sé hann sigurvegari .
Síðustu daga hafa fjölmargir hvatt Þorgrím áfram en fólk hefur líka sagt að ef Ólafur Ragnar Grímsson fari aftur fram verði hann að draga framboð sitt til baka og ef ekki – að búa sig þá undir að tapa .
Jafnframt að hann verði að gera sér grein fyrir því að í samfélaginu séu öfl sem muni vinna gegn honum , stjórnmálasamtök vilji koma sínu fólki að og allt verði gert til að reyna að klekkja á honum .
" Ég er heiðarlegur , mun tala frá hjartanu og ef það dugar ekki , þá verður svo að vera .
Ég hef engan áhuga á að lenda á Bessastöðum á röngum forsendum , hafandi staðið í ströngu við að smala atkvæðum og hringja í fólk og segja því að kjósa mig .
Ég hef engan á áhuga á því , ég held að fólk sjái í gegnum slíkt .
Sjálfur myndi ég ekki vilja fá símtal frá einhverjum Jóni Jónssyni sem segði ; " Heyrðu , værir þú til í að kjósa þennan þarna .
" Í þessum efnum sem öðrum trúi ég því að dropinn holi steininn .
Ég veit líka að það að bjóða mig fram og taka þátt í þessari vegferð næstu mánuði mun þroska mig og opna fyrir ný tækifæri hvað svo sem verður .
Ég held að orðspor manns skipti mestu máli í svona og að maður sé sannur .
En auðvitað geri ég mér grein fyrir því að ég verð að fara í viðtöl til að fólk fái að kynnast mér pínulítið og því sem ég stend fyrir .
" Hvorki kosningaskrifstofa né kosningastjóri Fyrir hvað stendurðu ? " Ég stend fyrir manngæsku , sem felur í sér heilbrigði , hamingju og æskulýðsmál og það að gera góðverk .
Ef ég mætti halda kosningaræðu sem tæki klukkutíma þá myndi ég halda þann fyrirlestur sem ég held dagsdaglega ; " Verum ástfangin af lífinu " .
Fljótlega þyrfti ég að láta taka hann upp á vídeó , henda honum á internetið og bjóða fólki að taka afstöðu að honum loknum .
" Fyrir komandi forsetakosningar gæti farið svo að ýmislegt skaraðist í dagskrá þess sem er bæði að bjóða sig fram til embættisins og sinna öðrum verkum en Þorgrímur situr í landsliðsnefnd .
Rithöfundurinn og fyrrverandi landsliðsmaðurinn hefur verið fjölbreyttur bakhjarl strákanna okkar síðustu átta árin þar sem hlutverk hans er að hvetja þá til dáða og vera til staðar þegar þeir þurfa á því að halda .
Eða eins og Þorgrímur segir sjálfur : " Þetta snýst um þægilega nærveru og þeir geta alltaf leitað til mín .
" Lokakeppnin í Evrópukeppni í knattspyrnu karla hefst 10. júní í Frakklandi og lýkur með úrslitaleik 10. júlí .
Áætlað er að forsetakosningar fari fram 25. júní .
" Ég er búinn að skuldbinda mig til að fara til Abu Dabi með landsliðinu í janúar , í æfingaferð í mars og svo förum við til Frakklands í júní .
Þetta er kannski á versta tíma hvað framboðið varðar en mér er meira í mun að landsliðið standi sig vel í Frakklandi en að ég verði forseti .
Ég verð því að hafa komið öllum málefnum á framfæri áður en við förum til Frakklands og ég lýt sömu reglum og allir í hópnum .
" Jafnframt segist Þorgrímur hvorki búast við að opna sérstaka kosningaskrifstofu né ráða kosningastjóra .
" Eins og staðan er í dag hef ég ekki áhuga á því .
Auðvitað veit ég að þeir sem þekkja mig og taka þátt í umræðum um embættið verða mínir bestu talsmenn og kannski breytist þetta eitthvað þegar nær dregur .
En ég er í fullri vinnu , hef skuldbundið mig til að halda fyrirlestra í skólum og vera með landsliðinu .
Í stað kosningaskrifstofu gæti ég frekar hugsað mér að hafa opið hús heima þannig að þeir sem vilja koma og spjalla geti heimsótt mig .
Mér finnst sú tilhugsun góð .
" Þrátt fyrir að hefðbundin kosningabarátta sé ekki á teikniborðinu er eðlilegt að rifja í stuttu máli upp fyrir lesendur hvaðan Þorgrímur kemur og hvar hann hefur komið við áður en hann svarar því svo sjálfur hvað hann ætlar sér að gera í framtíðinni Þorgrímur fæddist að Tómasarhaga 39 , er sonur hjónanna Þráins Þorvaldssonar múrarameistara og Soffíu Margrétar Þorgrímsdóttur kennara .
Hann bjó í Reykjavík og síðar Kópavogi til 11 ára aldurs en þá fluttist hann til Ólafsvíkur .
Móðurforeldrar hans , séra Þorgrímur Vídalín Sigurðsson á Staðarstað í Staðarsveit á Snæfellsnesi og Áslaug Guðmundsdóttir , léku stórt hlutverk í uppeldi hans sem og sveitaumhverfið sem hann hefur sterkar taugar til en hjá þeim var hann öll sumur sem barn .
Þegar Þorgrímur fór í Menntaskólann í Reykjavík voru móðurforeldrar hans fluttir í bæinn og snerist þá dæmið við ; bjó hann hjá þeim á veturna meðan hann var í skólanum og fór til Ólafsvíkur á sumrin .
Eftir menntaskóla lá leiðin meðal annars til Parísar þar sem hann lærði frönsku við Sorbonne háskólann einn vetur , og fljótlega tók blaðamennska og ritstjórn við , en hann var meðal annars ritstjóri Íþróttablaðsins í 12 ár og var samhliða blaðamaður hjá Frjálsu framtaki , síðar Fróða og skrifaði fyrir flestöll tímarit fyrirtækisins .
Þorgrímur var landsliðsmaður í knattspyrnu , framkvæmdastjóri Tóbaksvarnarnefndar í 8 ár og hefur unnið að skýrslum fyrir ráðamenn þjóðarinnar um bætt heilbrigði .
Síðustu árin hefur hann starfað sjálfstætt sem blaðamaður , fyrirlesari og rithöfundur .
Þorgrímur hefur skrifað um 30 bækur , flest allar metsölubækur , hann hefur hlotið Íslensku barnabókaverðlaunin í tvígang og fyrirlestrar hans fyrir ungmenni skipa stóran sess í lífi hans og starfi .
Á síðasta ári hélt hann hann um 180 fyrirlestra fyrir ungmenni um mikilvægi sjálfstrausts þar sem hann hvetur þau til að láta drauma sína rætast , gera góðverk og koma fallega fram við aðra .
Þegar hann var valinn borgarlistamaður Reykjavíkur í hittifyrra kom fram í áliti formanns menningar- og ferðamálaráðs borgarinnar að það val snerist ekki aðeins um bókaskrif heldur það að sinna ungu fólki almennt og hvetja til aukins lesturs .
Næsta kynslóð mikilvæg " Mér hefur einhvern veginn alltaf verið kippt inn í verkefni til að bæta samfélagið .
Og ég hef alltaf tekið vel í það því þannig finnst mér ég hafa einhvern tilgang .
Þrennt er mér sérstaklega hugleikið ; hreyfing , mataræði og lestur .
Við stöndum okkur ekki nægilega vel á þessu sviði hvað varðar unga fólkið eins og kemur reglulega fram í fréttum .
20% grunnskólabarna þurfa aðstoð vegna tilfinningatengdra vandamála , 25% þeirra þurfa á sérkennslu að halda og svo framvegis .
Hvað erum við að gera til að bæta um betur ? Erum við að ræða þessa hluti í fullri alvöru ? Okkur er tíðrætt um að bjarga heiminum en við þurfum að byrja á okkur sjálfum .
Þótt okkur langi til að stoppa öll stríð í heiminum einmitt núna þá trúi ég því að ef við vöndum okkur í uppeldismálum þá sé það næsta kynslóð sem muni geta stuðlað að friði .
Hún skilur að við svörum ekki ofbeldi með ofbeldi og við bætum heiminn með því að bæta okkur sjálf .
Mér er það hjartans mál að við vöndum okkur miklu betur í umönnun barna , allt frá móðurkviði upp í það þegar við teljum þau fullorðin .
Ef við gerum það ekki þurfum við að horfa upp á vanlíðan þeirra , sjálfsmynd þeirra veikist og þau finna sig síður í lífinu .
Ég vil vinna að þessum málum ötullega á bak við tjöldin .
Fá áhrifamenn í samfélaginu með mér , leiða hópa saman og koma góðum málum í farveg án þess að nokkur hafi hugmynd um það að það komi frá Bessastöðum .
Ég hef bara mikla trú á unga fólkinu í dag .
Þetta er fólkið sem tekur við samfélaginu eftir örfá ár og við megum ekki vanrækja það , ekki frekar en eldra fólkið sem nýtur sjaldan sannmælis .
" Þannig að þú munt leggja þunga áherslu á málefni ungmenna ? " Mér finnst ég vera á heimavelli í grasrótarvinnu , íþróttum , heilbrigði og æskulýðsmálum , af því að ég rætt við svo marga .
Ísland hefur alla burði til að vera leiðandi í heiminum á þessu sviði og ég tel að við þurfum fyrst og fremst að einblína á manngæsku , hvetja alla til að líta inn á við .
Þannig fáum við breytingar .
Þær spurningar sem ég hef fengið eru margar pólitískar og mér finnst það dálítið óþægilegt .
Ég velti því fyrir mér hvernig spurningar ég fengi í dag ef Vigdís væri forseti .
Ég ætla ekki að þykjast vera sérfræðingur í öllu og það er margt sem ég mun þurfa að leggjast yfir .
Hins vegar veit ég að ég verð óhræddur við að leita lausna , kynna mér allt sem ég þarf að kynna mér og verð ófeiminn við að hlusta á sérfræðinga sem eru betur að sér en ég í ákveðnum málaflokkum .
Ég ætla ekki að þykjast vera annar en ég er og þykjast hafa öll svör á hreinu .
" Hvernig kemur það til að yngstu kynslóðirnar eru þér svo hugleiknar ? " Þegar maður er inni í skólastofu , kannski tvisvar á dag , 80 mínútur í senn , með fyrirmyndarkrakka fyrir framan sig og talar við þau um kærleik og góðverk skynjar maður sterkt þörfina fyrir því að þessum gildum sé haldið á lofti .
Kennarar leggja sig fram alla daga en þeir geta ekki haldið í höndina á börnum heimafyrir , ekki frekar en aðrir .
Fjöldi barna á bágt ; tilfinningalega , andlega og félagslega .
En það skortir skilning , fjármagn og sérfræðinga til að hlúa betur að þeim .
Við vitum þetta öll en samt erum við ekki að setja nógu mikið púður í þessi málefni .
" Orðin óöruggur með góðverkin Eftir að framboð Þorgríms var kunngjört rúllaði svolítið skondinn bolti af stað .
Á samfélagsmiðlum og víðar fór fólk , oft alls ókunnugt Þorgrími , að rifja upp óvænt atvik þar sem Þorgrímur varð á vegi þess og rétti því hjálparhönd ; aðstoðaði það við að laga sprungið dekk eða pikkaði það upp í strætóskýlum þar sem það beið í hríðarbyl .
Þorgrímur hlær og segir að nú sé hann orðinn svolítið óöruggur með sig og kominn í smá klemmu með svona hegðun .
Nú muni allir halda að hann sé að reyna að ná sér í atkvæði .
" Einhver gæti líklegt sagt ; Þorgrímur hóf kosningabaráttuna 15 ára ! En að öllu gríni slepptu er þetta bara hluti af mér , einhverra hluta vegna hefur verið ríkt í mér að vilja hjálpa öðrum enda trúi ég því að það smiti út frá sér að láta sér annt um náungann .
Starf mitt snýst auðvitað að miklu leyti , í skólum og með landsliðinu , um að hvetja fólk til dáða .
Ég þarf ekki að fá neitt til baka þótt mér þyki auðvitað vænt um að heyra þegar fólk telur sig hafa notið góðs af einhverju eða að eitthvað hafi komið því vel .
" Góðverk og innri rödd skipa stóran sess í nýjustu krakkabók Þorgríms , Ég elska máva , en hann á tvær bækur í jólabókaflóðinu í ár ; Nía fýkur burt , sem er samstarfsverkefni hans og Línu Rutar myndlistarmanns , sem hún myndskreytir og er ætlað yngstu aldurshópunum .
Þegar blaðamaður hringdi í Þorgrím mælti hann með því að hann læsi Ég elska máva áður en viðtalið færi fram .
Sú bók væri einfaldlega hans boðskapur í hnotskurn .
Bað eiginkonunnar á kirkjutröppum Bessastaða Þorgrímur segist ekkert vera farinn að hugsa til forsetahallarinnar sjálfrar ; Bessastaða .
Þess má hins vegar geta að Bessastaðir voru baksvið stórrar stundar í lífi hans en örlögin höguðu því þannig til að hann bað konu sinnar á kirkjutröppunum á Bessastöðum .
" Og svo er eitt í viðbót sem ég þori varla að segja frá en skrifstofuhúsnæði forseta Íslands heitir Staðarstaður .
Húsið er nefnt eftir æskuheimili mínu , Staðarstað , en afi Sveins Björnssonar forseta , Sveinn Níelsson , var prófastur að Staðarstað eins og afi minn .
" Börnum og eiginkonu Þorgríms í næstum þrjátíu ár , Ragnhildi Eiríksdóttur , hvernig líst þeim á þessar fyrirætlanir ? " Eiginkona mín er eins og ég ; fiðrildi sem er yfirleitt til í hvað sem er .
Henni er margt til lista lagt , hlý og gefandi og ég held hún yrði frábær forsetafrú .
Örugglega miklu vinsælli en ég þannig að vilji ég auka möguleika mína á að verða kosinn verð ég sífellt að tefla henni fram .
Þú ættir kannski frekar að tala við hana .
Yngsti strákurinn minn spurði mig hreint ekki sáttur hvort við yrðum þá að flytja .
" Ég er ekki að fara að flytja á Bessastaði , það er ógeðslega langt í burtu .
" En þau eru annars með mikið jafnaðargeð og kippa sér lítt upp við þetta , " segir Þorgrímur en börnin hans eru 15 , 19 og 23 ára gömul .
Þrátt fyrir að Þorgrímur segist vita að á margan hátt sé hann að henda sér út í djúpu laugina sé forsetastarfið sjálft afar skýrt í hans huga .
" Mig langar að ferðast um landið og halda mínum fyrirlestrum áfram , sem er nokkurs konar hugvekja .
Nái ég að hreyfa við nokkrum í hvert skipti sem taka þá upp á því að hlusta á rödd hjartans og bera sig eftir draumum sínum , væri ég sáttur .
" 