Við erum tæplega hálfnuð , komin með 45% eða þar um bil , " segir kvikmyndaleikstjórinn Óskar Þór Axelsson um tökur á kvikmyndinni Ég man þig sem byggð er á samnefndri bók Yrsu Sigurðardóttur .
Tökur á myndinni hófust 10. nóvember sl. á Hesteyri í Jökulfjörðum , þar sem hluti sögu Yrsu gerist og þar dvaldi tökulið í viku .
Einnig hefur verið tekið upp í Hvalfirði , í Grindavík og á Árbæjarsafni .
Ferja þurfti fólk , tækjabúnað og vistir til Hesteyrar sjóleiðina frá Ísafirði og dvaldi tökuliðið þar við skilyrði sem flestir nútímamenn myndu kalla frumstæð .
Óskar er spurður að því hvort erfiðustu tökunum sé lokið , þ.e. á Hesteyri .
" Já og nei .
Við vorum þarna í viku og það var vissulega mjög erfitt , skrítnar aðstæður sums staðar en tökurnar í vor verða með miklu fleiri tökustöðum og leikurum og ýmsu svoleiðis sem er erfitt á móti .
Það er ekki endilega hægt að segja að það erfiðasta sé búið , það er margt erfitt eftir en erfiðasta tímabilið , þessi vika , er að baki .
Eftir að hafa lokið henni finnst manni allir vegir færir .
" -Lentuð þið í einhverjum vandræðum í einangruninni á Hesteyri ? " Það voru alls konar vandræði en við leystum yfirleitt allt , vorum vitanlega vel undirbúin .
Þú skýst ekkert að sækja eitthvert tæki sem gleymdist þegar þú ert kominn þangað en það var að minnsta kosti ein bátsferð til okkar á dag þannig að smotterí var hægt að græja .
Við tókum skot úr lítilli , fjarstýrðri þyrlu og þá var veðrið að stríða okkur .
Það gekk erfiðlega og við þurftum að að koma aftur frá Ísafirði til að endurtaka það , " segir Óskar .
" Þá eru miklar vegalengdir á staðnum og engin farartæki og við þurftum því að bera allt , vorum endalaust að bera græjur fram og til baka .
" Gæludýr og engin sturta Tökuliðið dvaldi í tveimur húsum á Hesteyri , sk .
læknis- og skólahúsum og þurftu eigendur þeirra að koma tveimur dögum fyrr til að kynda húsin svo þau yrðu nægilega hlý .
" Það er smávegis rafmagn þarna og við komum með rafstöðvar fyrir tökurnar en vorum með kertaljós og batterísluktir þar fyrir utan , " segir Óskar .
-Var þetta ekki bara kósí ? " Þetta var kósí .
Í skólahúsinu , þar sem helmingurinn af fólkinu gisti , voru gæludýr , litlar mýs .
Einhverjir vöknuðu við að mýs væru að labba yfir andlitin á þeim .
Ég gisti reyndar ekki þar sjálfur , " segir Óskar og hlær .
-Það er greinilega ekkert lúxuslíf á íslenskum leikurum í kvikmyndatökum ! " Nei , nei , þetta var ekkert lúxuslíf , ýmislegt sem þeir þurftu að gera sem var ekki mjög " glamourous " .
Það var ekki hægt að fara í sturtu og fólk var farið að lykta ágætlega þarna inni undir lokin , " segir Óskar skellihlæjandi en bætir við að Anna Gunndís Guðmundsdóttir , ein af aðalleikkonum myndarinnar , hafi þurft að fleygja sér í læk í tökum og fengið að fara í stutta sturtu á eftir .
" Það er hægt að fara í sturtu þarna en það er ekki mælt með því .
Ég held að hún sé sú eina sem fór í sturtu , " segir Óskar en auk Önnu fara með aðalhlutverk í myndinni þau Ágústa Eva Erlendsdóttir , Þorvaldur Davíð Kristjánsson , Jóhannes Haukur Jóhannesson og Sara Dögg Ásgeirsdóttir .
Gæludýr voru fleiri en mýs því refir létu einnig sjá sig .
" Þeir eru rosalega gæfir þarna í óbyggðunum , komu alveg að húsunum og voru allt í kringum okkur .
Þannig að við vorum með refi og mýs okkur til samlætis , " segir Óskar .
Tvær sögur Ég man þig kom út árið 2010 og ólíkt flestum bókum Yrsu er hún hrollvekja og spennusaga en ekki hefðbundin glæpasaga .
Í henni eru sagðar tvær sögur sem tvinnast saman er á líður .
Ung hjón og vinkona þeirra halda til eyðiþorpsins Hesteyrar um miðjan vetur til að gera upp eyðibýli sem þau hafa fest kaup á og ætla að breyta í gistiheimili .
Þau fer fljótlega að gruna að þau séu ekki ein í þorpinu og í ljós kemur að löngu látinn drengur gengur aftur og á harma að hefna .
Á Ísafirði dregst ungur læknir inn í rannsókn á sjálfsvígi eldri konu sem virðist hafa verið hugfangin af syni hans sem hvarf fyrir þremur árum og fannst aldrei .
Óskar segir veru unga fólksins í húsinu leggjast illa í drauginn sem níu ára hæfileikapiltur , Arnar Harðarson , leikur .
Tökur á sögunni af lækninum , Frey , sem Jóhannes Haukur leikur , hefjast næsta vor .
Óskar segir að í sögunni sé Freyr enn í sárum eftir hvarf sonar síns og reyni að hefja nýtt líf á Ísafirði .
Sögurnar tvær tengist smám saman er líði á myndina .
Óskar hefur áður skrifað handrit og leikstýrt kvikmynd eftir skáldsögu , Svartur á leik eftir Stefán Mána , og segir Óskar Yrsu hafa treyst þeim Ottó Geir Borg fullkomlega fyrir handritsskrifunum .
" Hún var boðin og búin að lesa handritið yfir en sagði að það mætti alls ekki biðja hana að leika smáhlutverk í myndinni , " segir Óskar og hlær en Stefán Máni fór með lítið hlutverk í Svartur á leik .
" Maður þarf alltaf að breyta ýmsu til að aðlaga bók að handriti og ég útskýrði fyrir henni í grófum dráttum hvaða hugmyndir ég hefði .
Hún var hrifin af þeim og studdi þær .
Svo las hún handritið og var mjög ánægð með það þannig að hennar aðkoma hefur eiginlega verið móralskur stuðningur .
" Harmsaga Óskar segir sögunaí Ég man þig að mörgu leyti óvenjulega .
" Þetta eru tvær sögur sem lúta ólíkum frásagnarformum .
Önnur þeirra er draugasaga þar sem allt byrjar í rólegheitum og byggist hægt upp að einhverju agalegu .
Hin sagan er meira eins og glæpasaga í uppbyggingu og byrjar á einhverju agalegu , á dularfullu dauðsfalli og svo er verið að leysa þá gátu .
Svo er þetta líka heilmikið drama , sérstaklega sögurnar um þessa drengi sem hverfa en slíkt hefur öðru hverju gerst á Íslandi og er ólýsanlegur harmur fyrir aðstandendur .
Mér finnst það eiginlega vera hjartað í sögunni .
Einhvern tíma var sagt að spennutryllir væri góð leið til að segja dramatíska sögu og mér finnst það eiga við þessa mynd að einhverju leyti , " segir Óskar .
Hann hafi leitað innblásturs í kvikmyndir á borð við Don ' t Look Now með Donald Sutherland og Julie Christie í aðalhlutverkum .
Hún sé í miklu uppáhaldi hjá honum , búi yfir mikilli dulúð og spennu en sé einnig mjög mannleg og hjartnæm .
" Það er aldrei stefnan hjá okkur að gera hefðbundna " by the numbers " hryllingsmynd .
Ég veit ekki alveg nákvæmlega hvernig mynd þetta verður á endanum en stefnan er að þetta verði magnþrunginn og mannlegur þriller með draugaívafi .
Ég held að hún verði mjög spennandi og fái hárin til að rísa á bakinu á fólki .
Ég vil að spennan magnist hægt og bítandi og að þetta verði vefur sem spinnst smám saman .
Maður fer á milli sagnanna tveggja og fer að sjá tengingar og þess háttar .
Myndin verður ekki eins og bókin þar sem hver kafli endar með æsispennandi óvissu og klippir svo á milli sögusviða .
Bíóformið hreinlega leyfir það ekki þannig að það verður meira flæði í myndinni og ekki þessir hörðu skellir .
" Nútímaklassík Óskar segir það mikla áskorun að fá að vera fyrstur til að leikstýra kvikmynd byggðri á bók eftir Yrsu .
" Það er ofboðslegur heiður að fá að gera fyrstu aðlögun eftir hennar bók og maður nálgast hana af ákveðinni auðmýkt því þetta er ein af þessum bókum sem mætti í raun flokka sem nútímaklassík .
Þetta er sú bók Yrsu sem farið hefur víðast , sú mest selda , hefur verið mikið lesin á Íslandi og Yrsa og Arnaldur eru langvinsælustu höfundar okkar .
Það er oft talað um – og ég tek undir það – að við Íslendingar eigum eftir að gera stórvirkin okkar , kvikmyndir eftir merkustu bókunum okkar eins og aðrar þjóðir gera .
Þá erum við að tala um helstu verk Laxness , Gunnars Gunnarssonar og svo Íslendingasögurnar , aðalbækurnar þar á borð við Njálu .
Við eigum þetta eftir en þegar kemur að nútímabókmenntum er þessi bók meðal þeirra merkilegustu að mínu mati , " segir Óskar .
Stefnt er að því að frumsýna Ég man þig á jólunum á næsta ári .
