Herdís Storgaard segir í gríni að það skýri sennilega af hverju hún er svona góð í starfi sínu í dag , að hún var sjálf mikill áhættufíkill sem barn .
Gerði hún flest það sem ekki má og gott betur .
" Ég man eftir uppátækjunum á snjósleðanum á Arnarhóli þegar það þótti flottast að fara sem lengst og hraðast á sleðanum , helst að enda út á götu og enn betra ef tókst að skjótast á milli bílanna sem þar voru á ferð .
" Herdís er verkefnastjóri hjá Miðstöð slysavarna barna og segir hún að fullorðna fólkið verði að muna að börnin geta oft ekki metið aðstæður sem skyldi og geta , í hita leiksins , farið sér að voða í snjónum .
" Þau missa auðveldlega stjórn á leiknum og geta farið að renna hingað og þangað með þeim afleiðingum að af getur hlotist alvarlegt slys .
Er ágætt að fólk fari út og skoði aðstæður þegar snjórinn er yfir hverfinu , og komi þá auga á mögulegar slysagildrur sem þarf að vara börnin við .
Enn betra , og langskemmtilegast fyrir alla , er að foreldrarnir fari út að leika með börnunum og geti fylgst með því að allir njóti sín á öruggan hátt .
" Minnir Herdís sérstaklega á hljóðmanirnar sem víða hafa verið reistar við umferðaræðar .
" Börnunum finnst gaman að renna sér eftir brekkunum sem þar hafa myndast , og þá þeim megin sem vísar frá umferðinni , en þau geta misst fótanna á toppi manarinnar svo þau renna óvart afturábak og eru þá fljótt komin út á miðja götu .
" Hjálmar ekki bara fyrir skíðin og snjóbrettin Að sögn Herdísar hefur öryggisvitundin batnað að mörgu leyti og þannig er t.d. algengara en ekki að skíða- og snjóbrettafólk , jafnt ungir sem aldnir , sé með góðan hjálm á höfðinu í brekkunum .
" En það er líka nauðsynlegt að vera með hjálm þegar snjósleðinn er notaður og jafnvel þótt sleðinn sé með stýri getur verið auðvelt fyrir barn að missa á honum stjórn og þá ræður happ hvar sleðinn lendir .
" Gæti verið freistandi að halda að mjúkur snjórinn og þykkur vetrarfatnaðurinn mildi höggið þegar slysin gerast í fönninni en Herdís segir það mikinn misskilning .
" Bæði geta börnin skollið hvert á öðru , og hafa kannski náð 20 eða 30 km hraða á sleðanum .
Á sumum stöðum er hætta á að þau klessi á vegg , tré , eða grjóthnullung , og svo getur það oft gerst að undir þunnu lagi af snjó leynist glerhart lag af ís .
" Vetarleikirnir kalla á vetrarhjálm og segir Herdís að ekki sé nægilegt að ætla að taka reiðhjólahjálminn fram til að nota í snjónum og hálkunni .
Skíða- og íshokkíhjálmar veiti rétta vörn frá öllum hliðum .
" Reiðhjólahjálmar eru hannaðir með það fyrir augum að verja höfuðið þegar hjólreiðafólk kastast af hjólinu og lendir þá oft beint á höfðinu .
Slysin á skautasvellinu og í brekkunum eru af öðrum toga og von á annars konar höggum og pústrum .
Þá verður reiðhjólahjálmurinn nær vita gagnslaus ef þykk húfa er komin undir hann , svo hann situr ekki lengur þétt upp að höfðinu .
" Hné , úlnliðir og beittir skautar Hjálminn má heldur ekki vanta þegar farið er á skauta , og segir Herdís að óvana skautafólkið sé í langmestri hættu .
" Börnin þurfa ákveðna æfingu til að finna jafnvægispunktinn og hætt við að ef þau detti þá fljúgi þau beint á höfuðið .
Með aukinni reynslu á ísnum lærir fólk smám saman að detta betur .
" Vill Herdís líka að notaðar séu hné- og úlnliðshlífar enda getur ísinn verið grjótharður og slæm bylta auðveldlega orðið til þess að brjóta bein .
" Íshokkíhjálmarnir veita höfðinu besta vörn , ekki bara vegna þess að þeir hlífa gegn höggum heldur getur andlitshlífin varið gegn skurðum .
Er nefnilega rétt að muna að ef dottið er á svelli geta þar verið margir aðrir á fleygiferð á beittum skautum .
Höfuðið lendir ekki bara á ísnum heldur er það komið að fótunum á öðrum notendum skautasvellsins .
" Talandi um skautasvell , þá minnir Herdís á að mikil hætta getur verið á slysum þar sem tjarnir og vötn frjósa .
" Innan bæjarmarkanna er ekki ósennilegt að þó ísinn sé þykkur á einum stað þá renni heitt vatn á öðrum stað undir ísnum og geri hann þunnan og brothættan .
Verður að vara börnin við því hvað ísinn getur verið varasamur og líka rétt að kenna þeim að ef einhver fellur niður um ísinn getur björgun verið mjög háskaleg og auðvelt fyrir þann sem bjargar að hafna líka ofan í vökinni .
Fyrsta sem ætti að gera er að hringja í 112 og fá aðstoð .
" Örugg snjóhúsasmíði Loks eru það snjóskaflarnir sem myndast þegar götur eru mokaðar .
Herdís segir mikið ævintýri að grafa göng inn í þessa skafla en það geti líka verið mjög hættulegt .
Snjórinn er þungur og þéttur og ef gangaveggirnir gefa eftir geta börnin átt á hættu á að kafna undan farginu .
" Miklu betra er að byggja snjóhús frá grunni og smíða veggina með því að hlaða upp snjóboltum .
" Að þessu sögðu leggur Herdís á það áherslu að fólk eigi ekki að vera hrætt við að leyfa börnunum að leika sér úti í snjónum .
Veturinn er yndislegur tími leikja og hreyfingar og bara af hinu góða að fara út að leika og hreyfa sig .
" En það þarf að kenna þeim að umgangast snjóinn á öruggan hátt .
" Það þykir mikið sport hjá unglingunum í dag að taka upp á myndband uppátækin í snjónum .
Virðist t.d. vera nánast orðinn ómissandi hluti af því að gera kúnstir á snjóbretti að vera með nokkrar GoPro-myndavélar í gangi svo að deila megi loftköstunum með öllum heiminum á YouTube .
Herdís segir að ævintýramyndavélarnar megi ekki festa beint á hlífðarbúnaðinn því það getur valdið hættu á alvarlegum slysum .
" Ef myndavélin er fest á hjálminn þá ætti að nota til þess teygju sem gefur eftir , en ekki líma myndavélina rígfasta .
Eru dæmi um það að fólk hafi dottið á höfuðið , lent á myndavélinni sem hefur farið beint í gegnum hjálminn svo að af hafa hlotist stóralvarleg höfuðmeiðsl .
" Vetraríþróttaáhöldin geta kostað sitt .
Það þýðir útgjöld sem munar um fyrir flesta að kaupa ný skíði eða skíðaskó á barnið .
Þegar svo haft er í huga að barnið vex hratt getur mörgum þótt freistandi að kaupa búnaðinn vel við stærð eða notaðan .
" En mikið af þeim áverkum sem verða við skíða- og snjóbrettaiðkun má rekja til búnaðarins , og að hann hafi ekki hentað barninu nógu vel .
Til dæmis þarf að passa upp á að skíðafestingarnar séu ekki hertar svo mikið að skíðin losni ekki af ef sveigja kemur á fótinn – því þá er það fóturinn sem gefur eftir , " segir Herdís .
" Plastið í skíðaáhöldunum hefur líka takmarkaðan endingartíma og getur vel verið að voldugir skíðaskór sem hafa verið inni í geymslu í mörg ár brotni auðveldlega þegar þeir eru teknir fram aftur og byrjað að skíða .
Þarf að gæta að því að búnaðurinn sé í topp-lagi og stilltur í samræmi við stærð og þyngd barnsins .
" 