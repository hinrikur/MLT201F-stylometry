Og svo tjöllum við okkur í rallið – Bókin um Thor * * * * ½ Eftir Guðmund Andra Thorsson .
JPV útgáfa .
Og svo tjöllum við okkur í rallið – Bókin um Thor er framúrskarandi vel lukkað og hjartnæmt verk .
Bókin er fallega hugsuð , og einstaklega fallega skrifuð ...
Á einum stað lýsir hann verki sínu á þennan hátt : " En ég er bara hér að horfa á myndir úr bunkunum hans pabba til að reyna að fá hann til að dvelja svolítið lengur hjá mér í einhverri rökkurvídd , nú þegar hann er hægt og rólega að hverfa mér inn í ljósið " ( 76 ) .
Og smám saman verður til úr því mynda- og sagnabrotasafni furðulega heil , hrífandi og einlæg mynd sonar af föður sem var framsækinn og leitandi rithöfundur sem lifði óvenjulegu lífi og varð , þegar á leið , eins konar holdgervingur íslenskrar menningar ...
Þetta er tvímælalaust ein af athyglisverðustu og bestu bókum ársins .
Einar Falur Ingólfsson Nautið * * * ½ Eftir Stefán Mána .
Sögur , útgáfa 2015 .
Það er alltaf átakanlegt að lesa um ógæfu fólks .
Stefáni Mána tekst vel að lýsa skuggahliðunum og þegar kemur að ruglinu er hann í essinu sínu .
Honum fer líka vel að spila angurværa tónlist , þegar hún á við , og úr verður hrollvekjandi saga full af viðbjóði en um leið vonleysi , þó að sumir láti sig dreyma um betra líf ...
Nautið er ágætis afþreying , fljótlesin spennusaga .
Hvort sem það er tilviljun eða ekki má sjá samsvörun milli atburða í sögunni og mála sem hafa verið ofarlega í umræðunni í samfélaginu undanfarna mánuði .
Þessi samsvörun styrkir mikilvægi frásagnarinnar , gerir hana trúverðugri og er þörf áminning .
Steinþór Guðbjartsson Dagar handan við dægrin * * * * Eftir Sölva Sveinsson .
Sögufélag Skagfirðinga , 2015 .
Dagar handan við dægrin er ekki ævisaga .
Höfundurinn er ekki upptekinn af sjálfum sér heldur samferðamönnum sínum á æskuárunum , menningu , lífs- og staðháttum þorpsins sem er að breytast og vaxa ...
Sölvi Sveinsson hefur einstakt vald á íslensku máli og nýtir sér fjölbreytileika þess hvort heldur er í mannlýsingum eða til að krydda skemmtilegar sögur af strákapörum æskuáranna .
Þegar saman fara leiftrandi frásagnargleði , kímni og ritfærni verður útkoman góð bók – skemmtileg og oft fyndin .
Bók sem á ekki aðeins erindi til innfæddra Króksara heldur til allra sem hafa gaman af þjóðlegum fróðleik – sögu og menningu þjóðar .
Óli Björn Kárason Koparborgin * * * * * Eftir Ragnhildi Hólmgeirsdóttur .
Björt bókaútgáfa .
Sumar barnabækur eru skrifaðar jafnt fyrir börn sem fullorðna , svo vel skrifaðar og innihaldsríkar að þótt þær séu ætlaðar börnum eða ungmennum geta fullorðnir líka notið þess að lesa þær .
Ekki man ég eftir mörgum slíkum bókum íslenskum , en þær eru vissulega til – til að mynda Koparborgin ...
Fléttan í bókinni er ævintýraleg og snúin en þótt illu öflin séu vissulega ill eiga þau sér uppruna í mannlegum tilfinningum – hroka og drottnunargirni og , ekki síst , ótta .
Ástæða er til að leggja nafn Ragnhildar Hólmgeirsdóttur á minnið – þetta er framúrskarandi bók og einkar vel skrifuð .
Besta unglingabók ársins , svo mikið er víst .
Árni Matthíasson 