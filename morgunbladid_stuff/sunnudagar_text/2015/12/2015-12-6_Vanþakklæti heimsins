Smáhesturinn er að reyna að standa sig í barnauppeldinu og varð svona líka ánægður þegar hann hnaut um litla jólasokka með númerum sem hægt var að nota sem dagatal .
Smáhesturinn sá fyrir sér hvað börnin yrðu þakklát og glöð þegar þau gægðust í sokk dagsins og þeirra biði eitthvað sniðugt .
Fyrstu dagana gekk þetta svona líka vel .
Smáhesturinn hafði keypt einhverja sleikipinna og svolítið súkkulaði sem upphitun áður en sniðugheitin byrjuðu fyrir alvöru og flugeldasýningin byrjaði .
Í dagatalið ætlaði smáhesturinn að lauma nokkuð mörgum samverustundum með sjálfum sér til þess að gera líf barnanna extra skemmtilegt .
Þarna myndu allir í fjölskyldunni aldeilis fá að njóta sín og aðventan yrði að einu samfelldu ævintýri .
Þetta fór ekki alveg svona .
Í gær var fyrsta giggið í dagatalinu afhjúpað og smáhesturinn beið svona líka spenntur eftir viðbrögðunum en á miða , sem komið var haganlega í sokk númer 4 , var boðið upp á kósíkvöld með öllu tilheyrandi .
Þarna ætlaði smáhesturinn að sitja heilt kvöld í sófanum , án síma og tölvu , og njóta þess að vera andlega og líkamlega til staðar .
Viðbrögðin ollu nokkrum vonbrigðum .
Eldra barnið var reyndar mjög ánægt með dag 4 í dagatalinu en ekki er hægt að segja það sama um hið yngra .
Því fannst þetta ömurlegasti dagatalsdagur sögunnar og varð vægast sagt öskureiður .
Þegar hann var spurður að því hvað hann hefði frekar viljað fá stóð ekki á svörunum .
Hann vildi leikföng , sælgæti og eitthvað sem væri svo eftirminnilegt að aldrei myndi ná að fenna yfir minningarnar .
Frá því þessi börn komu í heiminn hefur smáhesturinn lagt mikið upp úr því að þeim yrði kennt að iðka þakklæti .
Reglulega hefur verið farið með þakkarbænir þar sem hver og einn hefur tækifæri til að láta ljós sitt skína og súmmera upp hvað var best þann daginn .
Í þessum þakklætisbænum hefur lítið verið þakkað fyrir dót eða gjafir heldur hafa litlu hlutirnir verið í forgangi .
Eins ótrúlega og það hljómar þá hefur alveg verið þakkað fyrir skólamatinn , gönguferðir , sundferðir og samveru .
Þetta með dagatalið og viðbrögðin er því ekki í neinu sínki við allt þakklætið sem smáhesturinn hélt að væri í forgrunni .
Þar sem börnin eru ekki orðin sjálfráða hefur smáhesturinn ennþá nokkur ár upp á að hlaupa og getur nú tekið í taumana .
Reglur verða hertar og refsiramminn þrengdur .
Það á náttúrlega enginn að komast upp með neitt svona .
Í þessum pælingum var smáhestinum bent á að setja húsverk í dagatalið og því verður farið að vinna með skúringar og ferðir út í rusl .
Vondu fréttirnar eru samt þær að smáhesturinn er nánast ófær um að fara sjálfur út í rusl .
Þetta er bara eitt af því sem honum dettur bara aldrei í hug að gera fyrr en ógeðið er farið að flæða út úr ruslaskápnum .
Og svo er hann líka mögulega versti skúrari sögunnar og náttúrlega allt of skapandi til að taka til .
Það er samt alltaf jafnóþægilegt þegar eitthvað eins og þetta springur í andlitið á fólki .
Sérstaklega þar sem smáhesturinn stóð í þeirra trú að hann ætti þakklátustu og best upp öldu börn á plánetunni jörð .
Jai baguan .
martamaria@mbl.is 