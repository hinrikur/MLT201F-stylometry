Ræðismannshjónin Örn og Maddý Arnar fundu sjaldgæfan spónastokk í Vesturheimi .
Höfðu milligöngu um að stokkurinn fór til Þjóðminjasafnsins .
Örn hafði áður fundið eintök af Melsteðs-Eddu og Guðbrandsbiblíu .
Vinnur nú að því að taka stafræn afrit af íslenskum handritum vestanhafs .
Stefán Gunnar Sveinsson sgs@mbl.is Í byrjun október var haldin sérstök athöfn í Þjóðminjasafninu þar sem hjónin Örn og Margrét , eða Maddý , Arnar afhentu formlega spónastokk frá árinu 1655 til Þjóðminjasafnsins , en án milligöngu þeirra hjóna er óvíst að stokkurinn hefði komið til landsins .
Voru þá liðin nærri því fjörutíu ár frá því að þau höfðu fyrst orðið áskynja um tilvist stokksins .
Dr. Örn Arnar , aðalræðismaður Íslands í Minneapolis , var á sínum tíma allþekktur hjarta- og lungnaskurðlæknir í Bandaríkjunum , en er nú kominn á eftirlaun .
Hann fluttist til Bandaríkjanna árið 1959 þegar hann fór í læknisnám og hefur búið þar síðan að árunum 1970-1972 frátöldum þegar þau Maddý bjuggu á Íslandi .
Það var fljótlega eftir að hjónin fluttust aftur til Bandaríkjanna sem þau komust í kynni við marga afkomendur Norðmanna , segir Örn .
" Við kynntumst þeim og þeirra áhugamálum , sérstaklega í sambandi við norska forngripi , " segir Örn .
Hann bætir við að þessir afkomendur Norðmanna í Bandaríkjunum sýni öllu sem snerti uppruna sinn mikinn áhuga og þar sé Ísland ekki undanskilið .
Þeir hafi til dæmis bent hjónunum á að kaupa tvo aska sem komnir voru frá Íslandi vestur um haf .
Þá hafi þeir einnig bent á fágætt drykkjarhorn frá 15. öld , en norska ríkið hafi á endanum gefið Þjóðminjasafninu það .
Örn segir að það hafi verið í þessari vinnu sem hjónin kynntust Vesterheim Norwegian-American Museum and Heritage Center , safni í bænum Decorah í Iowaríki .
Afdrifarík glærusýning Örn segir að safnið hafi sterka Íslandstengingu .
Til dæmis hafi Vigdís Finnbogadóttir verið gerð að heiðursdoktor við Luther College , háskólann á staðnum , auk þess sem Íslenskir innflytjendur hafi fengið þar skólavist á 19. öld .
" Þessi söfn eru rekin sem einkasöfn eða sjálfseignarstofnanir , þannig að þau verða að fjármagna alla sína starfsemi sjálf , " segir Örn .
Þegar þannig er ástatt fara söfnin því í fjáröflun og ein leiðin er sú að halda sýningu á þeim gripum sem söfnin hafa til þess að auka áhuga fólks og til þess að auglýsa sig .
Það var á einni slíkri sýningu um miðjan áttunda áratuginn sem hjónin komust fyrst á snoðir um tilvist stokksins .
" Það var um 1974 eða 1975 að okkur var boðið í hádegisverð þar sem forstjóri safnsins var með glærusýningu .
Þetta eru margar glærur og allir gripirnir eru norskir , " segir Örn .
" En allt í einu kemur upp á skjáinn – þetta skeði mjög snöggt – mynd af spónastokknum , og hann segir : " Við höldum að þetta sé íslenskt , " þannig að þá sperrti ég eyrun náttúrlega , " segir Örn .
Hann viðurkennir að í minninguni muni hann ekki einu sinni eftir ljósmyndinni á glærunni , heldur bara eftir eftirvæntingunni þegar forstjórinn tilkynnti hugsanlegan uppruna stokksins .
" Þetta gerðist allt svo fljótt , " segir Örn og hlær .
Örn segist síðar hafa farið að spyrjast fyrir um þennan íslenska grip hjá safninu , meðal annars til þess að vita hvort hægt væri að sjá hann .
Undirtektirnar hefðu hins vegar verið dræmar , annaðhvort kannaðist enginn við hlutinn eða honum var sagt að það eina sem vitað væri með vissu væri að hann væri ekki norskur .
" Ég spurðist reglulega fyrir um þetta árum saman og alltaf var sagt : " Nei , við könnumst ekki við þetta .
" Svo liðu árin án þess að nokkuð gengi .
Örn varð ræðismaður Íslands í Minneapolis árið 1997 og aðalræðismaður árið 2000 .
Um það leyti fékk hann aðalræðismann Norðmanna , Gary Gandrud , og konu hans Mimi til þess að aðstoða sig við leitina .
" Þau tóku þetta upp á sína arma og einn daginn kom hann til mín með ljósmynd .
Þá hafði hann ekki einungis fundið stokkinn , heldur tekið allgóðar myndir .
" Svo vel vildi til að Örn var á þeim tíma mikið að sinna ferðamálum á milli Íslands og Bandaríkjanna og kom því hingað til lands um sumarið .
" Nema þá voru allir í sumarfríi á Þjóðminjasafni nema Þór Magnússon , fyrrverandi þjóðminjavörður , og ég sýndi honum myndina .
Hann las höfðaletrið og sagði um leið : " Þetta er íslenskur gripur .
" Ýmsar hindranir í veginum En þótt búið væri að bera kennsl á gripinn og finna út upprunann var einungis hálfur sigur unninn .
" Ég fór því og talaði við safnið með hjálp Gandrups .
Í fyrstu vildu þeir bara lána gripinn til Íslands , en slíku láni fylgdi töluverð skriffinnska , auk þess sem þá þyrfti að ræða hluti eins og hversu langur lánstíminn ætti að vera og þess háttar , " segir Örn , sem þakkar þeim Lilju Árnadóttur og Margréti Hallgrímsdóttur á Þjóðminjasafninu fyrir að hafa staðið í því stappi með sér .
" Svo kom upp sú hugmynd að kannski gæti þetta verið óafturkræft lán .
Ég sat þriggja klukkutíma langan fund til þess að ræða smáatriðin við það .
" Eftir þann fund ákvað Örn að senda safninu tölvupóst með þremur spurningum .
Sú fyrsta var hvort safnið væri í vafa um að gripurinn væri ekta íslenskur gripur , önnur spurningin sneri að því hvort stofnskrá safnsins tæki eingöngu til norskra muna , en sú þriðja spurði hvort safnið vissi af því fordæmi sem norska ríkisstjórnin hefði sett þegar hún keypti drykkjarhornið frá 15. öld og gaf Þjóðminjasafninu .
" Þá komst skriður á málið .
Allt í einu höfðu þeir samband við okkur og sögðu : " Við viljum að gripurinn fari til Íslands og vilt þú vinna með okkur að því ? " " segir Örn .
" Það er áhugavert að þegar komið var á þetta stig var það safnið sem var ákveðið í að ganga frá þessum málum .
Í apríl höfðu þeir smáuppákomu , voru með sýningu , og þá tók ég við gripnum fyrir hönd íslensku þjóðarinnar og setti í bankahólf , " segir Örn .
Mánuði síðar var haldið þjóðræknisþing og þá tók Halldór Árnason , formaður Þjóðræknisfélags Íslands , við gripnum .
" Hann fór með gripinn heim í handfarangri og færði Þjóðminjasafninu .
" Lauk þar með ótrúlegri vegferð spónastokksins frá Íslandi til Vesturheims og til baka .
Örn segir að athöfnin í október hafi ekki síst verið haldin Vesterheim-safninu til heiðurs .
" Við vildum þakka þeim fyrir sýnt örlæti og vináttu .
" Ótal spurningum enn ósvarað Örn segir að þó að stokkurinn sé kominn til Íslands séu enn ýmsar spurningar sem þurfi að svara .
" Hvaðan kom þessi gripur ? " segir Örn og rekur hvernig spónastokkurinn barst til Vesterheim-safnsins .
Svo er mál með vexti að árið 1873 kom norskur innflytjandi , Jens Johnson , til Bandaríkjanna og vann við járnbrautirnar í fjörutíu ár .
" Hann fékk þennan áhuga á fornminjum , náttúrlega norskum , og viðaði að sér miklu efni , " segir Örn , en stokkurinn hafi hugsanlega tilheyrt stærra safni .
Jens Johnson dó árið 1929 og þá rann allt safn hans til dóttur hans , Ruth , sem gaf svo Vesterheim-safninu það árið 1977 .
Örn segir þar líklega vera ástæðuna fyrir því hversu treglega honum gekk að fá upplýsingar frá safninu um gripinn þegar hann fór að spyrjast fyrir um hann fyrst .
" Þeir voru nýbúnir að fá gripinn og líklega ekki búnir að flokka hann eða ná höndum saman yfir alla munina , enda allmikið safn .
" Frekari vísbendingar um uppruna stokksins er því ekki að fá úr þeirri áttinni .
Stokkurinn sjálfur geymir hins vegar ýmsar vísbendingar um sig .
" Þegar við skoðum stokkinn sjáum við að hann er útskorinn á Íslandi með höfðaletrinu " Sigríður Ólafsdóttir á mig og ...
" .
Mér skilst að það hafi alltaf verið áletrað : " á mig og enginn annar " , en það var ekki pláss fyrir það á stokknum , " segir Örn .
" Ef nafnið væri ekki svona algengt er mér sagt að það væri kannski hægt að finna Sigríði í manntalinu 1703 , en ég læt sérfræðingana um það , " segir Örn .
Hann segist hæstánægður með að hafa fundið stokkinn og hafa haft tækifæri til að koma honum í hendur þjóðarinnar .
" Þetta var mjög gott tækifæri til þess að þjóna íslensku þjóðinni , þetta er hennar eign .
" Datt óvart niður á Guðbrandsbiblíu En þetta var ekki í fyrsta sinn sem þau hjónin gátu þjónað íslensku þjóðinni .
" Jónas Kristjánsson heitinn , forstöðumaður Árnastofnunar , fór í fyrirlestraferð árið 1974 til Bandaríkjanna og hélt fyrirlestur í Háskólanum í Minnesota um handritin og ég var þar náttúrlega sem Íslendingur , " segir Örn .
" Ég spurði hann hvort eitthvað af handritum væri að finna vestanhafs , " segir Örn , en tilgangur hans hafi verið sá að fá aðgang að þeim handritum og athuga hvort hægt væri að flytja þau til Íslands til varðveislu .
Jónas hafi sagt honum að ýmis handrit væru til .
" Síðan líða allmörg ár , en þá berast mér þessar fregnir um þessa svokölluðu Melsteðs-Eddu , sem er skrifuð af Jakob Sigurðssyni snemma á 18. öld .
" Jakob hafði þar tekið saman bæði Konungsbók Eddukvæða og Snorra Eddu , og var bókin ættargripur í Melsteðs-ættinni .
" Ég finn það út hjá Jónasi að eigandinn er bóndi , Kenneth Melsteð , sem býr í Wynyard , bæ í Saskatchewan , " segir Örn .
Hann hafi rætt við Kenneth sem hafi verið mjög viðræðugóður .
" Ég segi við hann hvað þetta sé þýðingarmikill gripur sem hann eigi og hvort hann sé að hugsa um að gefa þetta til Íslands .
Þá finn ég það út , að bókin er í láni hjá Árnastofnun , þar sem gert hafði verið við hana og hún bundin inn .
" En þá færði Kenneth honum óvænt tíðindi .
" Hann nefnir í framhjáhlaupi að hann eigi líka eintak af Guðbrandsbiblíu .
Það datt af mér andlitið , þú getur ímyndað þér ! " segir Örn og hlær við .
Biblían var geymd á safni í Winnipeg sem Kenneth líkaði þó ekki , því að safnið átti það til að lauma biblíunni með í sýningum á biblíum frá öðrum löndum án þess að geta upprunans .
Kenneth reyndist hins vegar ófús til þess að gefa þessar tvær dýrmætu bækur .
" En þegar ég spyr hvort það sé möguleiki að ég keypti bækurnar af honum , þá var hann tilbúinn í það .
Þá hef ég samband við Jónas aftur , því ég vildi vita hvað væri sanngjarnt verð árið 2000 fyrir slíkar bækur og hann sagði eina og hálfa milljón króna fyrir Melsteðs-Eddu og sama fyrir Biblíuna .
" Örn hafði áður sett til hliðar sérstakan sjóð , þar sem hann hafði ráðstöfunarrétt , og nýtti hann til þess að kaupa bækurnar .
" Þá þurfti ég að kaupa þetta í gegnum annan aðila , stofnun sem Bandaríkjastjórn og skattstofan gat viðurkennt , American-Scandinavian Foundation , því þetta var dágóð summa á þeim tíma , " segir Örn .
Þetta reyndist happafengur , því að Guðbrandsbiblían er nú geymd í Skálholti , sem átti ekki eintak fyrir af þessari frægustu biblíu Íslandssögunnar .
" Þetta er ágætt eintak , því það er í upphaflega bandinu , " segir Örn , en bætir við að Hersteinn Pálsson hjá Árnastofnun hafi lagað bandið áður en hún fór í Skálholt .
" Þetta var okkur Maddý mikil ánægja , " segir Örn , ekki síst vegna þess að þarna hafði þeim tekist að kaupa annað af einungis tveimur eintökum af Melsteðs-Eddu sem til eru í heiminum , en hitt er geymt í Danmörku .
Örn tekur fram að þau hjónin séu hvergi nærri hætt .
" Ég er að vinna með Árnastofnun og Guðrúnu Nordal og Svavari Gestssyni , fyrrverandi menntamálaráðherra og sendiherra .
Við erum að reyna að fá aðgang til þess að mynda stafrænt allt sem við getum fundið af íslensku efni , handskrifuðu helst , því að mestur fengur er að því , " segir Örn .
Vonin sé að finna handskrifuð eftirrit af fyrri handritum , en þau er að finna í bæði Kanada og í Bandaríkjunum .
" Það hefur fengist mjög góður styrkur frá Eimskipafélagssjóðnum til þriggja ára , " segir Örn en þau séu með konu í vinnu , Katie Parsons , sem þegar hafi lyft grettistaki .
Örn segir vonina þá að finna eitthvað fágætt til þess að hægt verði að kaupa það til Íslands .
Hann bendir á að það verði að rækta góð tengsl á milli Íslands og Vestur-Íslendinga , en um 160 ár séu síðan mormónarnir fóru til Utah og um 140 ár síðan flestir fluttust héðan vestur um haf .
" Þetta er töluvert mikið af fólki , en þess vegna er svo þýðingarmikið , eftir því sem lengri tími líður frá , að koma þessum handritum í var þar sem hægt er að varðveita þau , og helst á Íslandi .
" Ríkulega útskorin ílát Spónastokkar eins og sá sem þau Örn og Maddý Arnar færðu til Íslands gegndu því hlutverki fyrr á öldum að vera ílát fyrir matspæni eða spóna , það er skeiðar fyrir mat sem oft voru gerðar úr horni eða tré .
Stokkar af þessu tagi eru skornir úr einu tré , þannig að þeir eru víðastir nær endunum en mjórri um miðjuna .
Þessi hönnun var til þess að spara pláss , en spónarnir voru þá lagðir hver á móti öðrum þannig að sköftin vísuðu inn að miðjunni .
Ofan á stokknum er svo lok sem fest er við annan enda .
Einungis eru um 15 stokkar varðveittir á Þjóðminjasafninu .
Stokkurinn sem Örn og Maddý fengu til Þjóðminjasafnsins er nokkuð sérstakur í laginu , með tveimur dýrahausum á hvorum enda .
Þá er hann einnig málaður , ólíkt hinum stokkunum sem varðveist hafa .
Örn segir enga leið að vita hvort stokkurinn hafi verið málaður hér á landi eða eftir að hann fór vestur um haf .
Á stokkinn er ritað ártalið 1655 og nafnið Sigríður Ólafsdóttir , en í sarpi Þjóðminjasafns kemur fram að til sé nokkuð nákvæm eftirlíking þessa stokks frá árinu 1845 , sem geymd er á minjasafninu Kört á Ströndum .
Bendir það til þess að stokkurinn hafi hugsanlega verið á Vestfjörðum áður en hann barst til Bandaríkjanna .
