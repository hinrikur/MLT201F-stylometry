Abelína Hulda Harðardóttir og Halldór Björnsson njóta þess að vera hætt að vinna og segjast sjaldan hafa haft meira að gera .
Þau stunda hjólreiðar og sundleikfimi af kappi og segja hreyfinguna allra meina bót .
Hulda , sem er með gigt , tekur engin lyf því hreyfingin er allt sem hún þarf .
Ásdís Ásgeirsdóttir asdis@mbl.is Þau eru hreystin uppmáluð , hjónin Abelína Hulda Harðardóttir , kölluð Hulda , og eiginmaður hennar , Halldór Björnsson .
Þau stunda sundleikfimi í Kópavogslaug þrisvar í viku og þennan dimma vetrarmorgun er stuð í hópnum , tónlistin glymur úr hátölurum og sumir syngja með .
Kennarinn , Helga Guðrún Gunnarsdóttir , stjórnar af röggsemi á bakkanum .
Helga segir að hreyfing fólks yfir fimmtugt skipti gríðarlega miklu máli upp á gæði daglegs lífs .
Hulda og Halldór eru því sammála .
Fá móral að nota bílinn Þessi samhentu hjón mæta alltaf glöð til Helgu þrisvar í viku en eru auk þess mikið hjólafólk .
" Við hjólum mjög mikið , " segja þau en hún er að nálgast 66 ára en hann er 69 ára .
Hulda er öryrki en vann áður sem þroskaþjálfi en Halldór er kominn á eftirlaun frá malbikunarfyrirtæki sem hann átti .
Þau hafa stundað hjólreiðar í áraraðir og eykst það ár frá ári .
Nú hjóla þau mikið á milli bæjarhluta og fara flestra sinna ferða á hjólum .
Þau reyna að nota bílinn sem minnst .
" Maður fer inn í þennan fasa og fær móral að nota bílinn , " segir Hulda og Halldór bætir við að allar vegalengdir styttist við hjólreiðarnar .
" Það er svo þægilegt að hjóla , maður þarf aldrei að spá í bílastæði , " segir Hulda en þau hjóla gjarnan úr Kópavogi til Reykjavíkur eða í Hafnarfjörð .
Að jarma með kindunum Á sumrin fara þau í lengri ferðir út á land og njóta þess að upplifa náttúruna á allt annan hátt en í gegnum rúðu á bíl á 100 km hraða .
" Ef maður sér rollu , þá jarmar maður , ef maður sér hest þá hneggjar maður .
Maður verður svo glaður og kátur , " segir Halldór .
" Maður fær svo mikið endorfín .
Þetta er svo gaman ! Að hjóla á sumrin um náttúruna og finna ilminn af jörðinni , það er magnað , " segir Hulda en einnig hafa þau hjólað í Danmörku .
Þegar þau eru spurð hvort þau séu búin að plana næsta hjólafrí til útlanda segir Hulda að það sé óráðið .
" Það er svo mikið að gera þegar maður er orðinn svona gamall , " segir Hulda og skellihlær .
" Við ætluðum að hjóla til Danmerkur , semsagt hjóla héðan og til Seyðisfjarðar , sem við höfum gert einu sinni áður .
En við hættum við það , það er svo tímafrekt , það er svo margt annað á döfinni , " segir hún en þau eiga fjögur börn , fjórtán barnabörn og eitt langömmu / afabarn .
" Það þarf að byggja kofa í sumar fyrir nýju barnabörnin , þetta tekur allt tíma .
" Hreyfingin góð fyrir gigtina Hulda segir að hjólreiðar og sund henti sér mjög vel þar sem hún sé slæm af gigt og hefur farið í mjaðmaskipti .
" Svo eru hnén biluð en að hjóla er svo gott og svo er það svo gaman , " segir hún .
Hulda segir bæklunarlækninn sinn hafa sagt að við hjólreiðar myndu liðirnir smyrjast og það gerði henni bara gott .
Hún var á leið í hnéskiptaaðgerð en henni hefur verið frestað um óákveðinn tíma vegna þess hversu góð hún er eftir hjólreiðarnar .
" Gigt er þannig að þú þarft að hreyfa þig .
Þessi sundleikfimi hérna , þetta er bara það albesta sem fyrir mig hefur komið , " segir Hulda .
Halldór er sammála .
" Þetta gerir allt fyrir mann , maður teygir á vöðvum , verður liðugri , fyrir utan náttúrlega hvað konan ( Helga Guðrún ) er skemmtileg , mikil sprauta .
Maður þyrfti ekki endilega að fara í sund með henni , það væri nóg að hitta hana bara á morgnana til að fara í gott skap , " segir Halldór .
Þau segja félagsskapinn góðan og þetta sé bæði andleg upplyfting og góð hreyfing .
" Þetta er heilmikið púl , " segir hún og hann bætir við að eftir fyrsta tímann hafi hann verið alveg búinn á því .
" Ég gerði ekkert meir þann daginn , " segir hann .
Hreyfingin er verkjalyf Þau hyggjast halda áfram í sundinu og í hjólreiðum um ókomna framtíð .
" Þetta forðar okkur frá því að verða gömul , við erum ekkert að yngjast og ef við gerum ekki eitthvað sjálf þá veit ég ekki hvað verður , " segir Hulda .
" Já , hreyfingin endurnærir mann , andlega og líkamlega , " bætir Halldór við .
Vegna gigtarinnar segir Hulda að hreyfingin sé lífsnauðsynleg .
" Ég tek engin lyf í dag , ég tók gigtarlyf fyrst þegar ég greindist en hætti því fjótlega og nota bara jurtalyf .
" Ég segi bara að allir sem eru með gigt eigi bara að hreyfa sig , hreyfa sig , hreyfa sig .
Það er alveg ótrúlegt hvað hreyfingin skiptir máli .
Hreyfingin er bara lyf , verkjalyf , " segir hún .
" Mér finnst ég vinna við það að halda mér í lagi .
Svo er hann svo elskulegur að vera með mér , " segir hún og brosir til eiginmannsins .
" Hann er svo sprækur sko , hann finnur hvergi til , " segir hún .
Drukknar næstum af hlátri Halldór nýtur lífsins í bílskúrnum heima við smíðar þegar hann er ekki að hjóla eða púla í sundlauginni .
" Þessi má bara yfirleitt ekkert vera að því að vera til , það er mikið að gera hjá honum eftir að hann hætti að vinna , " segir Hulda hlæjandi .
" Ég er bara að leika mér heima úti í bílskúr að smíða leikföng og alls konar , " segir hann og segist hafa mikla ánægju af .
Þau njóta þess út í ystu æsar að vera komin á efri ár og á eftirlaun .
" Já , heldur betur .
Eftir að ég hætti að vinna sofna ég brosandi á kvöldin og vakna hlæjandi á morgnana , " segir hann .
Til þess að geta notið efri áranna segjast þau þurfa að halda heilsunni .
" Helga Guðrún hjálpar til við það .
Hún er svo mikil sprauta .
Stundum drukknar maður næstum af hlátri sko , það er ægilega gaman .
Og músíkin , maður syngur bara með og það er svo skemmtilegt , " segja þau áður en þau hjóla út í daginn .
Eykur gæði lífs Helga Guðrún Gunnarsdóttir , íþrótta- og heilsufræðingur frá Íþróttaskóla Íslands , sér um þjálfunina í Kópavogslaug .
Hún segir að hreyfing fólks eftir fimmtugt sé gríðarlega mikilvæg .
" Stór hluti eldri aldurshópa hreyfir sig lítið sem ekkert , það þarf að ná til þessa fólks vegna þess að það skiptir máli upp á gæði daglegs lífs .
Þetta er mjög mikilvægt vegna þess að fyrsti vísir að stofnanavist er það þegar fólk getur ekki staðið upp af klósettinu .
Hreyfing í vatni er mjög góð fyrir eldra fólk , eykur liðleikann og jafnvægið .
Ég legg áherslu á að auka þol og læt fólk taka á því , " segir hún .
