Þegar handboltakappinn Ólafur Stefánsson snéri heim til Íslands eftir um tveggja áratuga atvinnumennsku í handbolta og lagði skóna á hilluna var hann viss í sinni sök hvert hann vildi beina orku sinni næst .
Það kom sumum á óvart hvert sá vegur átti að liggja , einhverjir spurðu hann hvort hann ætlaði ekki bara að fara að dytta að sumarbústaðnum , nú eða auðvitað að þjálfa .
Ólafur stefndi hins vegar að því að skapa forrit sem hjálpar til við að halda betur utan um þá miklu vinnu sem nemendur og kennara leggja á sig öll grunn- og framhaldsskólaárin .
Forrit að nafni KeyWe er það sem Ólafur hafði lengi gengið með í maganum .
Eftir að Ólafur kom heim var því komið í farveg og framkvæmd og er nú farið á siglingu með meðal annars 14 milljóna króna styrk frá Rannís .
KeyWe , þar sem " Key " stendur fyrir lykil og We einfaldlega fyrir " við " er forrit sem heldur utan um það efni sem nemendur vinna með frá degi til dags ; námsefni , áhugamál og hugmyndir .
Forritið umbreytir því í tölvuleiki sem þjálfa nemendur til að muna efnið og kalla það hratt fram þegar notandinn þarf að tengja á milli ólíkra efnisþátta .
" Það er svo mikið af upplýsingum sem við fáum um ævina og á námsferli okkar sem gufar svo bara upp .
Með því fer mikill tími og upplýsingar til spillis .
Þetta er ekki ólíkt matarsóun – helmingurinn af því sem við kaupum fer beint í ruslið .
Við erum alltaf að týna upplýsingum eða einhverju sem okkur hefði langað að muna .
Og um leið erum við líka oft , vegna hefðar eða skyldurækni , að reyna að muna upplýsingar sem heilinn hefur kannski engan áhuga á .
Forritið hjálpar til við að sigta út það sem skiptir mann persónulega máli og hvað ekki .
" Ólafur hefur einlægan áhuga á því að krakkar noti tíma sinn betur .
" Það er svo mikilvægt að við notum tæknina til að styrkja sjálfstæða hugsun hjá krökkum í stað þess að tæknin steli allri sjálfstæðri hugsun frá þeim .
Allir þeir skemmtilegu tölvuleikir sem eru til í dag spila stóra tímarullu hjá börnum og unglingum .
Sumir eru flottir eins og Mincecraft og QuizUp en flestir hafa litla merkingu nema það að auka viðbragðs- og hreyfifærni í heimum sem hafa litla merkingu í sjálfu sér .
" Tilraunin með KeyWe miðar að því að lauma merkingu inn í þennan mikla leiktíma barna og unglinga .
Ólafur segir að þegar hann fór að velta fyrir sér hvernig þær upplýsingar sem fást í námi geta farið forgörðum horfði hann líka til þeirrar visku sem einstaklingar sanka að sér í öðrum kimum lífsins .
" Í gegnum lífið almennt er maður alltaf að læra eitthvað ; jafnvel bara í kaffibolla hjá afa eða ömmu , af einhverju sem þau segja , eða fær einhverjar hugljómanir .
Manni tekst vel upp , gerir mistök og síðar meir er maður búinn að gleyma því hvað gerði það að verkum að manni tókst vel eða illa upp .
Eitthvað sem maður hefði viljað geyma með sér en hafði engin tæki og tól til þess .
Mig langaði að gera krökkum kleift að festa með sér það sem þau vilja virkilega muna .
Þetta snýst því líka um einstaklingsbundið val , að þau geti alltaf , hvar sem þau eru og hvað sem þau eru að gera ; tekið þar eitthvað sem þeim þykir merkilegt og tengt það við forritið .
Þetta er leikjastílabók 21. aldarinnar þar sem nemendurnir ásamt kennurum eru þannig alltaf að móta námsefni á rauntíma í gegnum og inn í tölvurnar .
Kennarar og kennslufræðingar fá þannig kærkomið tækifæri til að sjá hvernig námsefni birtist á ólíkan hátt í huga hvers og eins nemanda .
" Upphafið að þessu öllu er að Ólafur tók í fjarnámi heimspeki , bókmenntir og sálfræði meðfram handboltaferlinum .
NLP , neuro-linguistic programming , sú hugmyndafræði að öll hegðun hafi ákveðið mynstur og mynstrið sé hægt að tileinka sér , læra og breyta ásamt hugkortapælingum , fæðing Instagram og Evernote , í bland við hugmyndafræðinga á borð við Giles Deleuze fékk hann til að endurskoða þær hefðbundnu námsaðferðir sem hafa verið við lýði og hvernig haga mætti kennslu á námsefni öðruvísi , þannig að meiri árangur hlytist af .
Þjálfun skilar ekki endilega skilningi Upphaflega bjó Ólafur til forrit með hjálp þýsks vinar í PC en að áeggjan Margrétar Pálu Ólafsdóttur , höfundar Hjallastefnunnar , ákvað hann að gera forrit fyrir bæði far- og spjaldtölvur , og seinna meir snjallsíma .
Í dag vinna sex manns að appinu og um 700 nemendur í átta skólum hafa aðgang að því .
Og fer fjölgandi .
" Fólk gerir sér ef vill ekki grein fyrir því hvað þetta tekur mikinn tíma .
En við höfum heldur ekki viljað fara of hratt .
Við viljum geta tekið beygjur á skútunni ef þarf til að geta brugðist við hugmyndum kennara og nemenda þegar þær koma upp .
Ef við erum í kapphlaupi við tímann verður niðurstaðan held ég ekki jafngóð .
Í haust komst þetta á ákveðið skrið og við höfum fengið góðar móttökur í öllum þeim skólum sem við höfum heimsótt , bæði hjá kennurum og nemendum og ég er mjög bjartsýnn á að þetta sé á réttri leið , " segir Ólafur en að verkefninu hafa meðal annars komið ráðgjafar úr tölvunargeiranum og sálfræði- og uppeldisgeiranum .
Grunntilgangur KeyWe er að skapa tæki sem þjálfar börn og unglinga í að öðlast hæfileikann til að hugsa hratt , muna og blanda hugvísindaþekkingu skólaára sinna inn í ákvarðanatöku sína .
" Fókus í námsskrá grunnskóla er að færast mun meira á ákveðin persónueinkenni og gildi , samanber lykilhæfni aðalnámskrár , og mikilvægi þeirra en ekki bara hefðbundinn lestur og próftöku .
Að krakkar þroski með sér hugrekki , þrautseigju , félagsfærni , forvitni og slíka eiginleika er mun vænlegra upp á það að þeim gangi vel í lífinu .
Án til að mynda félagsfærni færðu fólk ekki með þér í að gera hugmyndir að veruleika .
Og sanna félagsfærni öðlast maður einungis þegar maður hættir að sjá aðrar manneskjur sem hagnýt tæki fyrir eigin frama- eða valdapots og sér þær eins og bókmenntirnar og heimspekin sýna þær ; sem flóknar og yndislegar verur , gerandi alltaf sitt besta úr þeim aðstæðum sem heimurinn hefur látið þeim í té .
" Ólafur er sú gerð af námsmanni sem sér hlutina mjög myndrænt fyrir sér .
Þótt forritið sé hugsað til þess að gagnast öllum kemur það þeim sér afar vel sem gengur illa að nýta sér hefðbundinn texta og þurfa að sjá hlutina myndrænt fyrir sér eða hlusta á efnið .
" Tölvuleikirnir sem hægt er að spila úr námsefninu eru bæði spurningaleikir og svo leikir sem innihalda þrautir og verkefni eins og krakkar þekkja úr leikjum eins og Mario Bros , Flappy Bird og fleirum .
Í stað þess að gullpeningurinn , sprengjan eða fuglinn hafi enga merkingu byrjum við að tengja þessar verur og hluti við verkefni í skólanum eða jafnvel minningu – eitthvað sem þau hafa lesið á netinu og langar að muna eða eitthvað sem þau hafa gert .
" Er þörf á því að krakkar fái þjálfun sem þessa ? " Já .
Hver er tilgangur bókmenntakennslu annar en sá að gefa nemandanum sýn inn í flókið hugarspil og aðstæður manneskjunnar .
Ef hægt er að skapa tæki þannig að þessi viska renni stöðugt í æðum og hjarta manneskjunnar eykur það líkurnar á því að þessi sama viska veiti henni kraft til að taka réttar ákvarðanir þegar þungi óttans , valdsins og yfirgangsins knýr á um annað .
Einungis þannig getur heimurinn byrjað að snúast í átt til sannrar gleði , mannvirðingu og innri friðar , " segir Ólafur og segist geta tekið dæmi úr handboltanum .
" Ungur íþróttamaður getur verið duglegur á æfingum , æft 10 sinnum í viku í 10 ár , en samt staðið uppi tvítugur og ekki haft neinn skilning á eðli leiksins .
Sama á hugsanlega við um krakka sem fara í gegnum grunn- og menntaskólanám .
Þau hafa sankað að sér alls kyns þekkingu en þó án færninnar til að geta notfært sér hana í lífinu .
Í hröðum heimi þegar lítill tími er til viðbragða og óttinn í ofanálag gerir allt enn óskýrara þá er lítil von til þess að kjarnyrtar setningar eða sögur úr bókmenntunum og leiklistinni nái að hafa áhrif á ákvarðanir og viðbrögð ungs fólks .
Skólinn þjálfar vinnusemi og samanburð sem er í lagi ef það er ekki á kostnað upplifunar , glaðlyndis , sálkönnunar , hjálpsemi , samkenndar og sköpunar .
Í tölvuleiknum viljum við kafa ofan í hugvísindasviðið , vinna með óhlutbundin hugtök , hjálpa krökkunum að tengjast undirmeðvitund sinni , skerpa innsýn þeirra .
Þannig öðlast þau meiri færni til að skynja hið stutta bil milli þess áreitis sem þau verða fyrir og viðbragða við aðstæðunum .
Það er mikil þjálfun að fara inn í þennan innsta kjarna ; ákvarðanatöku okkar .
" Kjarninn í öllu er að hitta annað fólk Íslendingasögurnar , skáldsögurnar Blái hnötturinn og Benjamín dúfa ásamt Barnasáttmála Sameinuðu þjóðanna er meðal þess efnis sem nemendur hafa nýtt sér í vinnunni með KeyWe .
Í Íslendingasögunum skoða krakkarnir meðal annars þau gildi sem persónur saganna standa fyrir .
" Krakkarnir spyrja sig til dæmis hvaða persónum þau samsami sig með ; friðarstillinum Njáli , hinum vinamarga og höfðinglega Gunnari , Hallgerði , Bergþóru , og svo framvegis .
Ástæðan fyrir því að goðsagnir sem þessar eru að deyja út er að krakkar tengja miklu frekar við persónur úr Hunger Games því þær ná fyrr til þeirra – þær hafa tengingu við nútímann .
Við erum að reyna að finna þessa tengingu fyrir krakkana við Íslendingasögurnar en þau fara líka í gegnum þær með því að horfa gagnrýnum augum á sögurnar og það sem er að gerast þar og er ekki gott , ofbeldið , kynjamisréttið , hefndarskyldað og annað .
Bókmenntirnar eru ákaflega gott tæki til sýna okkur hvað heimurinn er flókinn , hann er ekki svartur og hvítur og hvað liggur að baki ákvarðanatöku .
Forritið á að hjálpa okkur að vera í tengslum við allan þann fjölbreytta lærdóm sem lífið kennir okkur ; það getur verið tónlistarmyndband , hetja úr Íslendingasögunum , atvik á knattspyrnuvellinum , hver og hvað sem er – það á að hjálpa til við að minna okkur á hvernig við viljum haga lífi okkar ; hvaða gildi við teljum mikilvæg án þess að eitthvað eitt verði sannleikurinn .
" Ólafur er einn mesti afreksmaður í íþróttum sem Ísland hefur átt .
Ekki síður en í íþróttum telur Ólafur lykil að velgengni og því að líða almennt vel í lífinu vera núvitund .
Í því hafa heimspekingar á borð við Eckhart Tolle og vinur hans , Þorvaldur Þorsteinsson heitinn , sem einblíndu á núið , haft mikil áhrif á hann .
" Núvitund er besti leiðarvísir að lífinu sem ég hef fundið .
Sá leiðarvísir opnar fyrir umræðuna um tálsýn tímans og mögulega vitund handan hugsunar .
Ég hef kannski hugsað allt of mikið um ævina – velt mér upp úr fortíðar- og framtíðarpælingum , sem er ágætt að einhverju leyti en við þurfum líka að geta slökkt á því .
Ein skemmtileg leið til að þjálfa athygli á núið er leikspuni .
Ég er hluti af hóp sem hittist í leikspuna tvisvar í viku og þar er manni hent í núið .
Þarna er saman komið hreint frábært og hæfileikaríkt fólk sem er að þróa með sér þennan hæfileika , að geta hlustað , samþykkt og brugðist við óvæntum tilboðum áhorfenda og mótleikara og skapað úr því helbera snilld .
" Eftir jól verður þessi hópur með uppákomur í Þjóðleikhúskjallaranum einu sinni í viku .
" Nei , ég er ekki orðinn nógu góður til að fara á sviðið en hver veit .
Þetta snýst samt ekki um það .
Þetta er ein leið til að takast á við óreiðuna sem lífið er ; að skynja hlutina jafnóðum en ekki ákveða allt fyrirfram .
" Ólafur segir að það hafi alla tíð nýst sér vel í handboltanum að sækja í lestur og lærdóm .
" Kjarninn í öllu er þó líka að hitta annað fólk .
Maður þarf að sjá sig sem hluta af heild og eiga í samræðum .
Ég held að það þurfi nýja hugsun til að gera heiminn að betri stað og þá hugsun þarf fólk að tileinka sér snemma .
Ég tel að það sé hægt að nýta tæknina í þá átt ; ef við náum því ekki erum við í vondum málum eftir nokkra áratugi .
Við þurfum öll að þróa með okkur sterkan persónuleika en um leið auðmjúkan og skilja að við erum öll beintengd .
Það erum ekki við og Guð .
Við , hugsun okkar og handanhugsun , erum Guð .
" Samtöl mikilvæg Fyrr á árinu var heimildarmyndin Óli Prik eftir Árna Sveinsson um Ólaf sýnd .
Hún verður líka ein jólamyndanna á RÚV .
Í myndinni var meðal annars fylgst með því þegar Ólafur þjálfaði handboltalið Vals og það var augljóst að honum leið ekki vel þegar annað tímabilið hóf göngu sína .
" Þetta var togstreita sem ég upplifði – að vera klofinn milli verkefna ; annars vegar að sinna þjálfun og svo KeyWe .
Ég valdi óvissuleiðina með því að velja KeyWe en ekki það sem margir bjuggust við ; eitthvað sem ég kunni best .
Ég varð bara að koma þessu frá mér , " segir Ólafur sem útilokar þó ekki að fara aftur í þjálfun síðar meir .
" Eins og stendur er ég þó aðstoðarlandsliðsþjálfari .
Það starf kallar á helgun en er meira í törnum í stað stöðugrar hugsunar og vinnu .
Mitt aðalstarf er KeyWe og það fyrirbæri tekur meira en fullan vinnudag .
" Undir lok viðtalsins er hinni hefðbundnu spurningu hent fram hvort Ólafur sé ánægður með árið sem er senn að ljúka og lítist vel á það sem framundan er .
Um leið og hún dettur af vörum blaðamanns er auðvitað hlegið þar sem Ólafur er að reyna að leggja sig fram um að vera í núinu en ekki að pæla í framtíð og fortíð .
Lokaorð Ólafs fara út í aðra sálma og ágætt veganesti inn í nýja árið .
" Ég held að þau vandamál sem heimurinn er að glíma við í dag verði aldrei leyst nema í gegnum fólk sem er skapandi , opið , orkumikið , óttalaust og glatt , og þykir vænt um allar manneskjur .
Við þurfum að geta talað við næsta mann eins og systur eða bróður .
Við þurfum að átta okkur á að við erum öll tengd .
Eða eins og stelpan mín sagði um daginn þegar amma hennar spurði hana hverjar væru bestu vinkonur hennar í bekknum .
Hún sagði : " Amma , hvað ertu að spá ? Þær eru allar vinkonur mínar .
Af hverju ætti ein þeirra að vera betri vinkona .
" Það er mikill sannleikur í þessu .
Vissulega ná sumir betur saman en aðrir en okkur á ekki að þykja vænna um einn umfram annan .
Það þarf að ríkja samkennd .
Þar skipta fyrstu mikilvægu skrefin okkar í lífinu , grunn- og menntaskólaárin , öllu máli .
" 