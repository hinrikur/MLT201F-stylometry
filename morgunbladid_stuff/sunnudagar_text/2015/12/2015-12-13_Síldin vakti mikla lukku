Okkur langaði að vera með hálfgert míníjólaboð fyrir vini okkar og eiga notalega kvöldstund , " segir Íris Ágústsdóttir innanhússarkitekt sem ásamt eiginmanni sínum , matreiðslumanninum Ægi Friðrikssyni , bauð góðum vinum heim í sannkallaða hátíðarmáltíð .
Á boðstólum var meðal annars síld og rúgbrauð í forrétt , andalæri , girnilegt meðlæti og ekta " ris a l ' amande " í eftirrétt .
Þau hjón eru dugleg að bjóða heim þótt þau hafi í næg horn að líta en þau opnuðu nýverið kaffihús á neðri hæð Gerðarsafns sem kallast Garðskálinn .
Ægir er margverðlaunaður matreiðslumeistari og sér að sjálfsögðu um matreiðsluna en Íris tók þátt í hönnun staðarins .
Á boðstólum eru súpur , víðfræg súrdeigsbrauð Ægis , kökur og fleira .
En að bjóða heim þreytast þau aldrei á að gera .
" Okkur þykir þetta góð leið til að hitta vini okkar því við eigum þrjú börn og það er ekki alltaf hlaupið að því að fá pössun .
Hefðbundin kvöldverðarboð finnst okkur skemmtilegust með forréttum og tilheyrandi og stundum leikum við okkur að ákveðnum þemum eins og indversku .
Eitt er víst að það verða alltaf að vera góðir eftirréttir enda gaman að para saman gott rauðvín og ljúffenga eftirrétti , " segir Íris .
Maturinn var ljúffengur eins og við var að búast og síldin kom mörgum á óvart .
" Síld er nokkuð sem margir af okkar kynslóð kunna ekki að meta , það er oft eldri kynslóðin sem borðar hana frekar , en það kom skemmtilega á óvart hvað það voru allir hrifnir af henni .
Eftirrétturinn var líka hrikalega góður .
" Íris segir það hafa verið þægilegt að mikið af matnum var hægt að undirbúa fyrirfram .
" Hrísgrjónarétturinn þarf hvort sem er að vera kaldur og það er frábært að vera ekki fastur inni í eldhúsinu og geta verið frammi með gestunum .
" Ris a la mande 100 g grautargrjón 500 g mjólk 2 stk. vanillustangir 200 g hvítt súkkulaði 500 ml rjómi 100 g möndluflögur söxuð frostþurrkuð kirsuber og / eða kirsuberjasósa Skerið vanillustangirnar eftir endilöngu og skafið fræin úr .
Sjóðið grjónin í mjólkinni ásamt vanillufræjunum .
Eldið þar til grauturinn er hæfilega þykkur .
Hellið heitum grautnum yfir súkkulaðið og látið standa í skál í 2 mínútur svo súkkulaðið bráðni .
Þá er grjónablöndunni blandað saman við út frá miðju og smám saman er henni hellt þannig að hún færist nær skálarbörmunum , þannig fæst gljáandi áferð .
Hellið rjómanum saman við og kælið blönduna í minnst 2 klst. Áður en grauturinn er borinn fram er blandan sett í hrærivél og þeytt þar til hún fer að þykkna og verður loftkennd .
Blandið þá helmingnum af möndlunum saman við og setjið í skál .
Skreytið með afganginum af möndlunum og berið fram með kirsuberjum og / eða kirsuberjasósu .
Fennel- og appelsínusíld 1 kg marineruð síld eða útvötnuð söltuð síld 250 ml vatn 250 ml appelsínusafi 250 g sykur 500 g lageredik , 4% 1 laukur , skorinn í sneiðar 1 rauðlaukur , skorinn í sneiðar 1 haus fennika , skorin í sneiðar 2 stk. appelsínur , börkurinn 1 msk .
fennelfræ 1 tsk .
svartur pipar , grófmalaður 3 stk. lárviðarlauf 1 tsk .
garam masala Skrælið börkinn af appelsínunni en bara ysta lagið , ekki hvíta hlutann .
Skerið í þunna strimla og setjið í pott ásamt öllu nema rauðlauknum .
Hitið að suðu og látið sjóða rólega í 15 mínútur , þá er rauðlauknum bætt út í og slökkt undir , pottinum lokað og lögurinn kældur .
Þegar lögurinn er orðinn kaldur er honum hellt yfir síldina og síldin látin standa í 3 daga í kæli áður en hún er borin fram en a.m.k. í viku ef notast er við saltaða síld .
Berið síldina fram með góðu rúgbrauði , sýrðum rjóma og söxuðum lauk eða vorlauk .
Sinnepssíld 1 kg kryddsíld í bitum 200 g púðursykur 100 g dijon-sinnep 100 g grófkorna sinnep 200 g olía 1 msk .
dill 1 tsk .
fennelfræ , möluð ½ sítróna , börkur og safi Takið síldina úr leginum og þerrið .
Setjið allt nema olíuna og síldina í hrærivél og þeytið svo allt blandist vel .
Hellið þá olíunni saman við í mjórri bunu og hafið vélina í gangi á meðan svo hún blandist vel saman við sinneps- og púðursykursblönduna .
Smakkið til og blandið varlega saman við síldarbitana og látið standa í einn sólarhring áður en síldin er borin fram .
Jólaönd Garðskálans 6 stk. andalæri 500 g andafita eða olía með hlutlausu bragði 200 g gróft salt 100 g sykur 100 g appelsínusafi 1 msk .
kínversk fimm krydda blanda ( five spice ) klípa af smjöri maizenamjöl eða sósujafnari eftir smekk Saltið andalærin á báðum hliðum með grófu salti og látið standa í saltinu í 2 klst. Brúnið sykurinn í potti þar til hann er orðinn að dökkri karamellu , bætið þá appelsínusafanum saman við og sjóðið saman .
Svo er kryddblöndunni bætt við og blandan sett til hliðar .
Skolið saltið af öndinni og setjið í ofnfat .
Hellið karamellublöndunni yfir og veltið lærunum vel upp úr henni .
Bætið andafitunni saman við og setjið lok eða álpappír yfir fatið .
Setjið í 120°C heitan ofn og látið malla þar í 3 klst. eða þar til lærin byrja að verða vel meyr .
Þegar komið er að því að bera öndina fram , hellið þá fitunni af og setjið lærin í 170°C heitan ofn og látið brúnast í 20-30 mín .
Á meðan er fitan fleytt ofan af soðinu sem er svo notað í sósuna .
Setjið soðið í pott og sjóðið niður , nema það sé þeim mun saltara .
Þykkið sósuna með maizenamjöli og smjörklípu er bætt við í lokin .
Rauðkál 1 haus rauðkál , skorinn gróft eða fínt eftir smekk 1 msk .
smjör 100 ml eplaedik 200 ml jólaglögg 100 g sykur ½ appelsína , í sneiðum 1 stk. kanilstöng 200 g þurrkuð trönuber 1 lárviðarlauf salt eftir smekk Skerið rauðkálið og steikið í smjöri í potti við vægan hita í nokkrar mínútur .
Rauðkálið á ekki að brúnast .
Bætið öllum innihaldsefnum nema trönuberjum saman við og blandið .
Látið malla við vægan hita þar til allt er orðið vel eldað eða í u.þ.b. klukkustund .
Blandið trönuberjunum saman við og látið standa í pottinum með loki í u.þ.b. 1 klst. Berið fram eða kælið til að nota síðar .
Bakað rótargrænmeti 2 stk. rauðrófur 500 g gulrætur 1 sellerírót 2 msk .
hunang 2 msk .
olía 2 msk .
eplaedik 1 stk. vanillustöng salt og pipar eftir smekk Skrælið allt grænmetið og skerið í grófa bita .
Veltið þeim upp úr olíu , hunangi , ediki og vanillufræjum .
Kryddið með salti og pipar .
Bakið í ofni í 40 mínútur við 180°C eða þar til grænmetið er orðið fallega gyllt og meyrt .
Gott er að velta grænmetinu til svo jafn litur og eldun náist .
