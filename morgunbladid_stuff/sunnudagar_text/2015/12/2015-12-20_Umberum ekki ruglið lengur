Vera má að Mikael Torfason rithöfundur sé á lífi vegna þess að læknir óhlýðnaðist foreldrum hans seint á áttunda áratugnum .
Því er þó ekki haldið blákalt fram í nýrri bók hans , Týnd í Paradís , en hægt er að lesa það á milli línanna .
Fyrir Guðmund Bjarnason lækni .
Takk fyrir allt , segir höfundurinn fremst í bókinni , þar sem hann fjallar á afar opinskáan hátt um mjög alvarleg veikindi sín á barnsaldri , um foreldra sína og aðra nána ættingja .
Þakkirnar verður hver að túlka á sinn hátt .
Þegar Mikael veiktist voru foreldrarnir hans í söfnuði Votta Jehóva og blátt bann lagt við því að barninu yrði gefið blóð þegar á þurfti að halda í aðgerð .
Læknar voru ekki í neinum vafa hvað gera þyrfti til að bjarga Mikael , en skilaboðin frá föður hans voru skýr .
Bókin er mjög persónuleg ; segja má að Mikael gangi afar nærri sér og sínum .
Skyldi ekki verkefnið hafa verið erfitt ? " Jú , það var rosalega erfitt , bæði fyrir þau að hverfa aftur til þessa tíma , og líka fyrir mig .
Mér fannst það sárt , " segir hann við Sunnudagsblað Morgunblaðsins .
" Ég lagðist í mikla og krefjandi rannsóknarvinnu , fór í einhvers konar ferðalag með systkinum mínum , talaði við lækna og síðast en ekki síst foreldra mína .
Það var sérstakt að setjast svo niður eftir alla þessa rannsóknarvinnu og láta rithöfundinn taka við .
" Við erum ofstopafólk Hann segir það hafa blundað lengi í sér að segja þessa sögu .
" Já , eiginlega allan minn rithöfundarferil .
Ég held ég hafi , djúpt í undirmeðvitundinni , verið að bíða eftir að ég væri í stakk búinn til að gera þetta .
Þessi hluti æskunnar er þannig að það er auðvelt að verða reiði , gremju og beiskju að bráð og því var nauðsynlegt að bíða .
Það er ekki fyrir barn eða reiðan ungling að dæma .
Nú er elsti sonur minn orðinn tvítugur , ég hef marga fjöruna sopið og finnst ég allt í einu hafa miklu meiri skilning á þessu fólki , foreldrum mínum , en áður .
" Óhætt er að segja að Mikael gefi allt í botn í bókinni ; setji í fluggírinn og slái aldrei af .
" Ég hef notað þetta persónueinkenni mitt , sem ég hef örugglega erft frá foreldrum mínum , en ég hef borið gæfu til að velja bardaga sem eru ekki jafn tortímandi og þau völdu sér , " segir hann .
Mikael segir frá því í bókinni að faðir hans sé brjálaður aðdáandi Þórbergs Þórðarsonar .
" Ég deili þeirri aðdáun , en Þórbergur var ofstopamaður eins og Jesús Kristur , eins og pabbi og ég og margar mínar fyrirmyndir .
Ef á að skrifa bók um þannig fólk þá dugar ekkert hálfkák og meðvirkni .
Þá sögu verður að segja eins og hún var .
Ég held ég hafi verið þannig í fyrri verkum mínum , frekar hispurslaus .
Það yrði í nútímasálfræði örugglega kallað markaleysi en að einhverju leyti , miðað við söguna , erum við frekar markalaus fjölskylda .
En ég er líka þakklátur foreldrum mínum .
Þau eru þannig gerð að þegar ég leitaði til þeirra af því ég ætlaði að skrifa bókina sögðu bæði : Já , já , ekkert mál .
Bókin byggist mikið á viðtölum við þau og ég sagðist strax myndu spyrja erfiðra spurninga og engan afslátt veita .
Ekkert mál ! " Mikael fer hörðum orðum um Votta Jehóva og í raun um öll trúarbrögð .
" Að einhverju leyti hefur fólk fordóma fyrir trúarbrögðum ; dæmir án þess að hafa kynnt sér málin , en að einhverju leyti er það upplýst andúð .
Auðvitað viljum við að borin sé virðing fyrir ólíkum skoðunum fólks en ég og fjölskylda mín erum stórsköðuð að mörgu leyti af þessum tiltekna söfnuði .
Ég bara rétt lifði hann af .
Systur minni var kastað út og hún niðurlægð fyrir að vera lesbía .
Annaðhvort fylgir þú Jesú Kristi og reglunum eða þú ert útskúfaður ! Þetta eru ofbeldissamtök .
" Þvílík vitleysa ! Mikael segist mjög sáttur við uppgjör sitt í bókinni .
" Þegar ég gekk í gegnum mestu rannsóknarvinnuna hafði ég látið af mestu reiðinni og pirringnum í garð trúarbragða .
Ég lá í Þjóðarbókhlöðunni og las mig í gegnum allt efni sem Vottar Jehóva hafa gefið út .
Svo las ég sögu Votta Jehóva ; um fataframleiðandann sem fann upp þessi trúarbrögð á 19. öld og manni féllust nánast hendur yfir vitleysunni ! " Hann segir að ýmislegt fallegt megi sjá í kristinni trú : " Það er fallegt þegar kveikt er á kerti , brúðkaup eru falleg og þegar barn er skírt .
En um leið og maður fer að skoða söguna og sér alla fyrirlitninguna , hatrið og útskúfunina fallast manni líka hendur .
" Hann spyr : " Hvernig tókst okkur að gera trúarbrögð að svona merkilegum hluta af okkar lífi ? Hvernig tókst okkur að byggja allar þessar kirkjur þegar ekki er hægt að reka Landspítalann almennilega ? Hvern er verið að hugga ? Hvern er verið að dýrka ? Þegar maður setur hlutina í þetta samhengi finnst mér þetta algjörlega klikkað .
Ég hef hef innsýn í dökkar hliðar trúarbragða , þau hafa stórskaðað mitt fólk en svo kemst maður yfir þetta og heldur áfram .
Á síðustu árum hefur mótstaðan við hatrið og mannréttindabrotin í trúarbrögðunum aukist , hvort sem það er þjóðkirkjan eða litlir söfnuðir .
Við umberum ekki ruglið lengur .
" Mikael finnst nærtækast að heimfæra skoðanir sínar upp á trúarbrögð almennt .
" Þau eru svo uppfull af þversögnum .
Það eru alltaf einhverjir leiðtogar sem túlka fyrir okkur og leiða okkur í ógöngur .
Mér finnst það alveg ótrúlega klikkað .
Ég á enn fullt af frændfólki í Vottum Jehóva , ég veit ekki hvernig þau brygðust við ef þau lentu í því sama og foreldrar mínir en vona bara að þau séu veikari í trúnni .
" Hann segist þrátt fyrir allt að mörgu leyti skilja foreldra sína og þeirra kynslóð .
" Þetta var ungt fólk sem hafnað var af menntastofnunum og fleiri stofnunum samfélagsins .
Fæst okkar eru af höfðingjum komin , flest af venjulegu vinnandi fólki og það er magnað hvernig sumt fólk af ' 68-kynslóðinni átti ekki séns ; þá var fólk enn sett í tossabekk í skóla eftir heimilisföngum .
Menn trúa þessu ekki í dag .
" Nauðsynlegt að ræða málin Frjálslynt fólk heldur því stundum fram , segir Mikael , að ekki séu til vond trúarbrögð , heldur sé fólkið annaðhvort vont eða gott .
" Það held ég að sé ofboðsleg einföldun .
Það er líka einföldun að allir sem aðhyllast trú Votta Jehóva séu tilbúnir að drepa börnin sín eða að allir sem séu íslamstrúar séu tilbúnir að drepa fólk í stórum stíl .
Þetta er miklu grárra svæði .
" Mikael leggur áherslu á að samfélaginu sé nauðsynlegt að ýmis erfið mál séu rædd .
" Það hefur ekki alltaf verið gert .
Þegar ég byrjaði í blaðamennsku mátti ekki segja frá kynferðisofbeldi nema í undirmálsgrein að einhver X hefði verið dæmdur fyrir eitthvað .
Umræðan var engin og fólki , sem hafði orðið fyrir kynferðisofbeldi , fannst það ekki hafa neina rödd í samfélaginu .
" Hann heldur áfram : " Við myndum aldrei leyfa Knattspyrnufélaginu Val það sem Vottar Jehóva komast upp með vegna þess að það er miðað út frá Biblíunni .
Og ef formaður Vals myndi tala gegn samkynhneigðum eins og Karl Sigurbjörnsson biskup gerði ; hann sagði á sínum tíma að ef samkynhneigðum yrði leyft að giftast væri það eins og að kasta hjónabandinu á haugana .
Samfélaginu fannst lítið athugavert við það af því að það eru trúarbrögð .
Það þótti heldur ekki athugavert árið 1994 þegar Vottar dreifðu blaðinu Vaknið inn á hvert heimili og montuðu sig af því þar að hafa í raun drepið börn eins og mig .
Af því að það hafði grunn í kristni mótmæltum við sem samfélag því ekki , sem er ótrúlegt .
" 