Albanar eru um þriðjungur umsækjenda um hæli hér á landi .
Í Albaníu er ekki stríð en þeir Albanar sem hingað leita eru oft taldir vera í raunverulegri hættu í heimalandinu .
Þótt Albanar geti ferðast hingað frjálst og fengið vinnu hér á landi þá er engin leið fær til að haldast í landinu nema sækja um hæli .
Dvalarleyfi vegna atvinnuþátttöku eru einfaldlega ekki veitt fólki utan EES nema að mjög þröngum skilyrðum uppfylltum .
Málefni albanskra hælisleitenda hafa ratað í fréttir undanfarna daga .
27 einstaklingum , frá Albaníu og Makedóníu , var vísað úr landi í vikunni og út frá þeirri aðgerð hafa ýmsar spurningar vaknað .
Í hópnum voru fjölskyldur með alvarlega veik börn en þrátt fyrir að sýnt væri að þau fengju ekki sömu læknisþjónustu í heimalandinu og þau gætu fengið hér á landi virðist það ekki duga til að fá dvalarleyfi af mannúðarástæðum .
Þótt skýrt sé tekið fram í útlendingalögum að taka eigi tillit til þess ef um barn er að ræða voru veikindi barnanna ekki talin ástæða fyrir að veita fjölskyldunum dvalarleyfi af mannúðarástæðum .
" Það er ekkert almennt dvalarleyfi í lögunum sem veitir fólki rétt til að vera hér þegar það er komið með vinnu .
Það eru í raun ekki margar leiðir færar aðrar en að sækja um hæli , " segir Arndís Anna K. Gunnarsdóttir , lögfræðingur og réttargæslumaður hjá Rauða krossinum .
Um eitt hundrað Albanar hafa sótt um hæli hér á landi á þessu ári , sem er um þriðjungur hælisumsókna sem berast Útlendingastofnun .
" Við höfum áhyggjur af því að Albanar séu allir settir undir sama hatt .
Í umræðunni er gjarnan verið að bera aðstæður þeirra saman við Sýrland , sem er skiljanlegt að vissu leyti , en það má ekki verða til þess að horft sé framhjá því þegar fólk er raunverulega í hættu , " segir Arndís og bendir á að þótt lögregla og dómskerfi sé til staðar sé gríðarleg spilling í landinu og því hafi fólkið sem nú hefur verið sent til baka ekki neina tryggingu fyrir því að geta notið verndar lögreglu þar í landi .
Arndís áréttar að fjölskyldurnar sem fjallað hefur verið um hafi farið hárrétta leið með mál sín .
Telji fólk sig í hættu í sínu heimalandi þá sæki það um hæli sem flóttamenn og þá komi líka til skoðunar dvalarleyfi af mannúðarástæðum , sem getur m.a. verið af heilbrigðisástæðum .
Atvinnuleyfi nær útilokað Albanar geta ferðast frjálst hingað til lands þannig að þeir hælisleitendur sem hingað leita eru almennt hér á löglegum skilríkjum .
Fjölskyldufaðir sem fjallað hefur verið um hafði þegar trygga atvinnu hér á landi hafði samt enga möguleika á að fá atvinnuleyfi .
Þeirri spurningu hefur verið varpað fram hvort ekki hefði verið hægt að fá atvinnu á grundvelli skorts á vinnuafli , því eins og vinnuveitandi hans benti á í fjölmiðlum þá hefur hann vantað starfsfólk og vildi gjarnan halda í þennan tiltekna starfskraft .
Þessi leið var þó ófær líka þar sem slíkt leyfi , jafnvel þótt það fengist , veitir starfsmanni sem hingað kemur frá löndum utan EES ekki heimild til að hafa fjölskyldu sína með .
Dvalarleyfi á grundvelli atvinnuþátttöku er ekki veitt fólki utan EES nema að mjög þröngum skilyrðum uppfylltum .
Það sem af er árinu 2015 hefur Vinnumálastofnun synjað 30 umsóknum um atvinnuleyfi fyrir einstaklinga utan EES sem sótt var um á þeim grundvelli að vinnuafl skorti .
Nær ómögulegt er að fá þessa undanþágu fyrir starfsmenn verktaka í byggingariðnaði , en ekkert atvinnuleyfi á grundvelli skorts á vinnuafli hefur verið veitt vegna starfsmanna í byggingariðnaði frá hruni .
Fyrir einstaklinga frá löndum utan EES eru möguleikar á að komast hér í vinnu og fá að dvelja í landinu einfaldlega mjög takmarkaðir .
Það sem af er þessu ári hefur Vinnumálastofnun veitt 1.124 einstaklingum utan EES atvinnuleyfi , þar af er langstærstur hluti eða 1.064 tímabundin leyfi .
Í flestum tilvikum er um að ræða árstíðabundin störf líkt og störf í ferðaþjónustu , slátrun og fleira .
Þeir sem eru ekki með tímabundin leyfi eru yfirleitt með tiltekna menntun og fá leyfi á þeim grunvelli .
Allt er þetta á forsendum vinnumarkaðarins hér , en ekki sérstaklega hugsað fyrir einstaklinga eins og t.d. albanska flóttamanninn sem var þegar kominn með vinnu hér á landi .
Hann passar í raun hvergi inn í nein leyfi .
Vilji íslenskur atvinnurekandi fá albanskan verkamann í vinnu þarf hann fyrst að sýna fram á að enginn í allri Evrópu finnist til starfans .
Þá fyrst á viðkomandi möguleika á að fá hér vinnu , en þau leyfi eru aðeins veitt í takmarkaðan tíma og viðkomandi á aldrei möguleika á að vera áfram í landinu í meira en tvö ár .
Að þeim loknum þarf hann að yfirgefa landið í tvö ár áður en hann getur átt kost á að sækja um að nýju .
Möguleikar fólks frá löndum utan EES , eins og Albaníu , á að koma hingað yfirhöfuð og fá atvinnuleyfi eru því afar litlir nema því sé veitt dvalarleyfi á grundvelli mannúðarsjónarmiða .
Til að dvalarleyfi á þeim forsendum sé tekið til skoðunar þarf umsækjandi að hafa sótt um hæli og fengið synjun .
Sé hvorki veitt hæli né dvalarleyfi á grundvelli mannúðarsjónarmiða er viðkomandi vísað úr landi , jafnvel þótt fólk vilji lifa hér og starfa – fjarri hættum og hótunum .
Dvalarleyfi á grundvelli mannúðarsjónarmiða : Veita má dvalarleyfi á grundvelli mannúðarsjónarmiða ef útlendingur getur sýnt fram á ríka þörf á vernd , t.d. af heilbrigðisástæðum , eða vegna erfiðra félagslegra aðstæðna viðkomandi eða erfiðra almennra aðstæðna í heimaríki eða í landi sem honum yrði vísað til eða vegna annarra atvika sem ekki má með réttu gera honum að bera ábyrgð á .
Sérstaklega skal taka tillit til þess ef um barn er að ræða og skal það sem barni er fyrir bestu haft að leiðarljósi við ákvörðun .
Þjóðmál Eyrún Magnúsdóttir eyrun@mbl.is Frá árinu 2013 hefur hælisleitendum frá Albaníu fjölgað mikið og í ár er þriðjungur umsókna um hæli hér á landi frá albönskum ríkisborgurum .
