Fiðlukonsertar Sigrúnar Eðvaldsdóttur nefnist hljómdiskur sem nýverið kom út og geymir upptökur fjögurra konserta sem hún flutti á árunum 1991 til 2009 .
Sigrún segist hafa flutt konsertana fjóra á sérstökum tímum í lífi sínu og því þyki sér mjög vænt um hvern og einn þeirra .
Silja Björk Huldudóttir silja@mbl.is Það er mikill heiður og mjög gaman að þessi diskur sé gefinn út , " segir Sigrún Eðvaldsdóttir um nýjan tvöfaldan hljómdisk sem nefnist Fiðlukonsertar Sigrúnar Eðvaldsdóttur .
Diskurinn er sá þriðji í röð sem " endurspeglar mikilvæg augnablik helstu einleikara úr röðum hljómsveitarinnar " eins og segir í tilkynningu frá Sinfóníuhljómsveit Íslands .
Áður hafa komið út diskur með fiðlukonsertum í meðförum Guðnýjar Guðmundsdóttur og klarínettukonsertum í túlkun Einars Jóhannessonar .
Útgáfuröðin er samstarfsverkefni Sinfóníuhljómsveitar Íslands , Ríkisútvarpsins og Útgáfufélagsins Smekkleysu .
Sigrún , sem gegnt hefur stöðu konsertmeistara Sinfóníuhljómsveitarinnar síðan 1998 , er í hlutverki einleikarans á nýjasta diskinum sem inniheldur fjóra af þekktustu fiðlukonsertum tónbókmenntanna frá 19. og 20. öld , þ.e. konsert í D-dúr eftir Johannes Brahms , konsert eftir Alban Berg , konsert í a-moll eftir Antonín Dvorák og konsert í d-moll eftir Jean Sibelius .
Samkvæmt upplýsingum frá útgefanda eiga konsertarnir það sameiginlegt að " einleikshlutverk þeirra allra er mjög krefjandi , bæði hvað tækni og mótun varðar en um leið er hlutverk hljómsveitarinnar íburðarmikið .
Þá eru þeir allir sömuleiðis einu fiðlukonsertar tónskáldanna .
" Allir voru konsertarnir fjórir teknir upp í Háskólabíói og allir nema Sibeliusar-konsertinn teknir upp á tónleikum .
Konsert Brahms var tekinn upp í október 1991 , konsertinn eftir Dvorák í nóvember 1999 , konsertinn eftir Berg í mars 2008 og konsertinn eftir Sibelius í febrúar 2009 .
Hlustaði á upptökurnar í bílnum " Það er u.þ.b. hálft annað ár síðan ég fékk að vita að þetta stæði til .
Bjarni Rúnar Bjarnason tónmeistari setti mér það fyrir í sumar að velja úr upptökum af um átta mismunandi konsertum .
Þetta var því sannkallað lúxusvandamál og mjög gaman .
Ég tók mig því til í sumar og hlustaði á þetta allt í bílnum , " segir Sigrún og heldur áfram til útskýringar að mjög margir tónlistarmenn eigi svo léleg hljómtæki að bestu græjurnar séu í bílnum .
" Lengi vel átti ég engin hljómtæki og þá vandi ég mig á að hlusta á tónlist í bílnum .
" Að sögn Sigrúnar varð Bjarni Rúnar mjög ánægður þegar hún upplýsti hann um hvaða konserta hún vildi hafa á diskinum .
" Því hann var alveg sammála .
Hann var sjálfur búinn að leggjast yfir þetta áður og fannst þessar fjórar upptökur sem rötuðu inn á diskinn bestar án þess segja mér það fyrirfram .
" Í ljósi þess að konsertarnir eru teknir upp á 18 ára tímabili liggur beint við spyrja hvort Sigrún heyri mun á sér sem flytjanda á þessu tímabili .
" Já , ekki spurning .
Það vill svo skemmtilega til að alla uppteknu konsertana fjóra flutti ég á mjög sérstökum tímum í mínu lífi .
Þannig að mér þykir svo vænt um hvern og einn þeirra .
Þegar ég flutti Dvorák var ég bara nýkomin heim , ung , saklaus og rómantísk .
Mér þykir brjálæðislega vænt um þá upptöku .
Mér er þessi konsert mjög kær vegna þess að ég lærði hann hjá gamla kennaranum mínum í Curtis-tónlistarháskólanum í Philadelphiu fyrir mörgum árum .
Þetta er mjög krefjandi konsert og erfitt að koma honum til skila á músíkalskan hátt .
Árið 1985 var ég valin til að koma fram fyrir Íslands hönd á útvarpshátíð í Stokkhólmi og spurði kennara minn hvað honum fyndist að ég ætti að spila .
Þá svaraði hann mér því að ég ætti að sýna þeim hversu músíkölsk ég væri og því væri einboðið að velja Dvorák-konsertinn .
" Fékk útrás í tónlist fyrir sorgina Sigrún rifjar upp að Brahms-konsertinn hafi hún spilað á tónleikum stuttu eftir að hún hlaut bronsverðlaunin í Sibeliusar-keppninni árið 1990 .
" Ég spilaði einmitt Brahms í keppninni .
Ég lærði hann hjá Almitu Vamos í Chicago meðan ég bjó í Bandaríkjunum og keyrði fjóra tíma í hvert skipti til að komast í einkatímana .
" Í bæklingi með diskinum kemur fram að Berg hafi skrifaði fiðlukonsert sinn árið 1935 þegar hann frétti af andláti hinnar 18 ára gömlu Manon Gropius sem lést úr lömunarveiki .
Hún var dóttir Ölmu Mahler , fyrrverandi eiginkonu Gustavs Mahler , og Walters Gropius , en þau voru nánir vinir Berg-hjónanna .
" Titill konsertsins er " Í minningu engils " og þetta er gríðarlega fallegt verk .
Þessi konsert tók mig föstum tökum þegar ég var að æfa hann og ég man að ég varð pínulítið þunglynd meðan ég var að æfa hann , því það er svo mikil sorg í þessu verki og ég lifði mig mjög inn í tónlistina .
Þetta var því mjög sérstakt tímabil í lífi mínu , " segir Sigrún og rifjar upp að hún hafi ekki losnað undan þunglyndinu fyrr en hún var búin að flytja verkið á tónleikum .
" Ég man að ég upplifði gífurlegan létti þegar tónleikarnir voru búnir .
Samt var þetta ótrúlegt ferli og ég er mjög þakklát fyrir að hafa getað lært þetta og spilað á tónleikum .
" Aðspurð segir Sigrún Sibeliusar-konsertinn hafa fylgt sér frá því hún var 19 ára gömul .
" Ég er búin að spila hann mest af öllum konsertunum og spilaði hann síðast úti í Kanada á norrænni hátíð .
Ég þekki hann brjálæðislega vel og mér finnst alltaf jafn gaman að koma aftur að honum .
Hann er svo persónulegur þessi konsert , " segir Sigrún og rifjar upp að hún hafi leikið konsertinn á tónleikum hérlendis 2008 stuttu eftir að faðir hennar lést .
" Ég fékk svo mikla útrás og notaði allar mínar tilfinningar í konsertinn .
Mér þykir afar gott að hafa getað gert það , " segir Sigrún að lokum .
" Þetta var algjört ævintýri " Í ár eru 25 ár síðan ég fékk bronsverðlaunin í Sibeliusar-keppninni í Finnlandi , " segir fiðluleikarinn Sigrún Eðvaldsdóttir , sem nýverið kom heim frá Finnlandi þar sem hún var dómari í sömu keppni .
" Þetta var stórt ár í ár þar sem þess var minnst að 150 ár væru liðin frá fæðingu Sibeliusar , " segir Sigrún og tekur fram að það hafi verið einstaklega skemmtilegt að vera stödd í Finnlandi þegar nýi hljómdiskurinn hennar kom út .
Spurð hvort segja megi að þar með sé hringnum lokað svarar Sigrún því neitandi .
" Ég myndi ekki segja að hringnum hafi með þessu verið lokað , því ég á mjög mikið inni og er rétt aðeins hálfnuð á minni vegferð .
Ég upplifði svo sterkt að ég á mjög mikið eftir og sný heim full af innblæstri .
Meðan ég dvaldi úti fékk ég fullt af hugmyndum að verkefnum sem mig langar að takast á við .
Það tekur sinn toll þegar maður er í harkinu að spila í Sinfó .
Þannig að ég var svo glöð að endurupplifa gleðina yfir sjálfstæðum verkefnum sem mig langar til að einhenda mér í sem sólóleikari , " segir Sigrún .
Innt eftir því hvað sig langi til að gera svarar Sigrún sem dæmi að hana langi með vorinu að halda tónleika með fleiri verkum eftir Sibelius .
" Það er svo mikið af verkum sem ég á eftir að spila og það er svo gaman að finna svona sterka löngun núna til að spila þau .
Þarna er um að ræða sólóverk fyrir fiðlu og píanó sem ég ætla að spila á einhverjum skemmtilegum stað þegar ég verð búin að festa mér píanóleikara .
Ég er með eina í sigtinu sem ég á eftir að ræða við .
" Lærdómsríkt að hlusta á aðra Að sögn Sigrúnar höfðu forsvarsmenn Sibeliusar-keppninnar samband við hana fyrir hálfu öðru ári og fóru þess á leit við hana að hún tæki sæti í dómnefndinni í ár þegar keppnin var haldin í 11. sinn .
" Mér fannst þetta ótrúlega mikill heiður og þakkaði því boðið um hæl , " segir Sigrún sem sat í dómnefndinni ásamt átta öðrum fiðluleikurum víðs vegar að úr heiminum .
" Þetta var algjört ævintýri , " segir Sigrún um reynslu sína af dómnefndarstörfunum .
Sigurvegari keppninnar í ár var Christel Lee frá Bandaríkjunum , en silfrið féll í skaut Emmanuel Tjeknavorian frá Austurríki , en Friederike Starkloff frá Þýskalandi hreppti bronsið .
" Fyrir mig var þriðja umferðin í keppninni mjög mikilvæg .
Þá voru sex einstaklingar komnir í úrslit .
Þau áttu öll að spila Sibeliusar-konsertinn og einn annan .
Sú sem vann var æðisleg , en ég var alls ekki viss um að hún ætti að vinna fyrr en hún var búin að spila Sibeliusar-konsertinn .
Fyrir mig var það úrslitastundin .
Og ég varð ekki fyrir vonbrigðum .
Hún var alveg meiriháttar , sem var svo gaman .
En ég hef mjög sterkar skoðanir á því hvernig þessi konsert er fluttur .
" Innt eftir því hvað sér finnist um það að keppa í tónlist bendir Sigrún á að virtar tónlistarkeppnir geti hjálpað einleikurum að koma sér á framfæri .
" Við sem sátum í dómnefndinni í ár vorum sammála um að við værum að leita að listamanni .
Auðvitað þarf viðkomandi að vera með góða tækni , en það eru svo margir sem búa að því og það er ekki nóg .
Aðalatriðið snýr að því hvernig einstaklingurinn notar tæknina til að túlka tónlistina , " segir Sigrún og rifjar upp samtal sem hún hafi átt við pólskan samdómara sinn í kaffiboði hjá finnska forsetanum .
" Við máttum ekki tala um neinn í keppninni fyrr en sá hinn sami væri dottinn út .
Það var sérstaklega einn strákur sem við vorum bæði mjög hrifin af og ég hefði viljað sjá hann í úrslitunum , en svona er lífið .
Samdómari minn minnti mig á að við værum að leita að manneskju sem fólk væri tilbúið til að borga 15 evrur fyrir tónleikamiðann til að fá að hlusta á viðkomandi .
Og auðvitað vorum við að leita að manneskju sem byggi yfir nauðsynlegum persónutöfrum sem túlkandi listamaður , " segir Sigrún og tekur fram að reynslan af dómnefndarstörfum hafi verið bæði skemmtilegt og lærdómsrík .
" Ég hef ótal oft setið í dómnefndum fyrir prufuspil um stöður við Sinfóníuna , en aldrei í fiðlukeppni áður .
Þegar ég var sjálf að keppa á sínum tíma á árunum 1990-1994 fannst mér ég fá mjög mikið út úr því að hlusta á hina keppendurna , en ég veit að sumir vilja alls ekki hlusta á hina .
En maður lærir svo mikið af því að hlusta á aðra , " segir Sigrún og bendir á að í fyrstu umferð Sibeliusar-keppninnar í ár hafi verið 38 keppendur .
