Það má segja að ég sé alin upp við ferskeytluna , en pabbi kenndi okkur systkinunum að kveðast á og ég hef verið að semja síðan ég man eftir mér , segir Sigríður Ólafsdóttir , fyrrverandi dómari við Héraðsdóm Reykjavíkur sem sendi í haust frá sér fyrstu ljóðabókina , Bikarinn tæmdur .
Faðir hennar , Ólafur Tryggvason , þekktur húðsjúkdómalæknir í Reykjavík , var hagmæltur og ein bók kom út með ljóðum hans , reyndar ekki fyrr en daginn eftir að hann lést .
Sigríður hefur mest ort með hefðbundnum bragarhætti en í bókinni er einnig óhefðbundinn kveðskapur .
" Ég fór á ljóðanámskeið fyrir allmörgum árum í Endurmenntunarstofnun Háskólans og hélt þá að þar yrði fjallað um reglur bragfræðinnar en áherslan var hins vegar nánast eingöngu á óhefðbundnum kveðskap sem ég kynntist þarna fyrst persónulega , ef svo mætti segja .
" Námskeiðin urðu tvö og hópurinn sem þau sat stofnaði ljóðahóp ásamt kennaranum , Þórði Helgasyni .
" Við erum sex sem myndum kjarnann úr þessum hópi og fjögur okkar eru að gefa út bók núna .
Það kalla ég góð afköst hjá hópnum ! Auk mín er Sigrún Haraldsdóttir að senda frá sér ljóðabók , Ása Marin skáldsögu og Steindór Ívarsson gaf út ljóðabók .
" Sigríður orti í fjöldamörg ár ofan í skúffuna og flíkaði lítt kveðskap sínum .
Segir það líklegast hafa stafað af feimni eða kannski hræðslu við gagnrýni .
" Ég fór svo að skríða upp úr skúffunni þegar ég var í Héraðsdómi .
Valtýr Sigurðsson , kollegi minn , sem er mikill söngmaður , fór þess á leit við mig að ég semdi texta við lag fyrir síðustu sameiginlegu árshátíð dómara og sýslumanna , þegar aðskilnaður dómsvalds og framkvæmdavalds var framundan .
Ég tók reyndar dræmt í það í fyrstu en gerði það svo og Valtýr söng lagið á árshátíðinni .
Boltinn fór þá að rúlla og ég var beðin um að semja ýmsa texta fyrir afmæli og fleiri tækifæri .
Ég held því þess vegna fram að Valtýr beri ábyrgð á þessu ! " Umrætt ljóð er í bókinni .
Bókina kallar Sigríður Bikarinn tæmdur .
Má skilja nafnið sem svo að ljóðabikar hennar sé tæmdur ? " Ég valdi ljóðin í þessa bók þannig að hún yrði sýnishorn af því sem ég hef gert í gegnum tíðina .
Þar sem ég var að verða sjötug fannst mér líklegt að þetta væri tæming á bikarnum og þannig kom nafnið á bókinni til , en maður veit aldrei .
Ég er að minnsta kosti ekki með nein plön um frekari útgáfu .
Þurfti samt að koma þessu frá mér ; fannst ég komin með ritstíflu og gæti ekki haldið áfram fyrr en ég lyki við bókina .
" skapti@mbl.is 