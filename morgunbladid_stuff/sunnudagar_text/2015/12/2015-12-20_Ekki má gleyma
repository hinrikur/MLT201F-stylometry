Mér finnst við verða að þekkja þessar sögur ; það eru feður okkar og afar sem standa þarna í eldlínunni , og í einstaka tilfellum ömmur , þótt afar fáar konur komi við sögu .
Ég geri mér grein fyrir því að fyrirfram sé það líklega helst fólk á miðjum aldri sem hefur áhuga á þessu en vonandi get ég líka vakið áhuga unga fólksins okkar á þessum sögum , segir Illugi Jökulsson rithöfundur , sem hefur sent frá sér bókina Kafbátur í sjónmáli , þá þriðju í flokknum Háski í hafi .
" Þetta er í grundvallaratriðum upprifjun á sjávarháskum , sjóslysum , björgunarafrekum og þess háttar í hafinu við Ísland .
" Frásögnin er í gamalkunnu annálsformi .
Í fyrri bókunum tveimur rifjaði Illugi upp atburði í upphafi 20. aldar en stekkur að þessu sinni fram til síðari heimsstyrjaldarinnar .
" Í þessari bók tek ég fyrir fyrri hluta stríðsáranna , 1939 til ' 41 .
Því miður er frá svo hryggilega mörgu að segja að ég kom ekki lengra tímabili fyrir í einni bók .
Þetta voru örlagatímar , bæði urðu venjulegir sjóskaðar við landið og svo bættist stríðið ofan á sem olli gríðarlegu manntjóni hjá íslenskum sjómönnum .
Ég tók reyndar þann pól í hæðina að segja söguna ekki bara frá sjónarhóli íslenskra sjómanna heldur líka þýskra kafbátamanna sem voru á sveimi hér nálægt og gerðu alls kyns hervirki .
Í stað þess að þeir komi fram sem andlitslausir draugar sem birtast út úr myrkrinu reyni ég að segja frá þeim .
" Illugi hefur lengi haft mikinn áhuga á þessu tímabili sögunnar .
" Já , ég verð að viðurkenna það .
Strax 14 ára fékk ég af dularfullum ástæðum mikinn áhuga á sjóhernaði og sérstaklega sjóhernaði í seinni heimsstyrjöld og aðgerðum þýska flotans ekki síst .
Fyrir mig er þetta því eins og að ganga í barndóm eða fá útrás fyrir gamalt áhugamál .
Ég var óskaplegur spesíalisti á þessu sviði og pantaði mér 15 ára gamall marga hillumetra af þessu efni .
Lá í því í nokkur ár en fór svo að sinna öðru .
" Illugi segir að eftir að netið kom til sögunnar sé mun auðveldara að afla heimilda en áður .
Hann hafi nýtt sér fjölmargar erlendar vefsíður , " en vil þó vekja sérstaka athygli á kafbátavef Guðmundar Helgasonar í Hafnarfirði [ www.uboat.ne t ] ; hann heldur úti alþjóðlegum vef um þýsku kafbátana , vef sem er frábær .
Ég fæ ekki nógsamlega þakkað fyrir þann vef .
" skapti@mbl.is 