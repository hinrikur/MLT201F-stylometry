Ég er stigin inn í bóhem-Undraland , leidd áfram af harmonikkuleikara með fjólublátt hár og við blasa vörupallettustúkuð rými með sjúskuðum gömlum og þreyttum sófum og skrifborðum , teiknimyndafígúrur á veggjum og pottaplanta í pissuskál .
Húsið er Grýtan , gamla þvottahúsið við Keilugranda , og gestgjafinn er Margrét Arnardóttir sem sagði nýverið skilið við doktorsnám í líf- og læknavísindum til að lifa á listinni .
Anna Marsibil Clausen annamarsy@mbl.is Margrét passar vel inn í vinnurýmið sem hún lóðsar mig um .
Hún , líkt og Grýtan , er uppfull af andstæðum sem virðast einhvern veginn smellpassa saman .
Ég er einmitt komin til að ræða þessar andstæður við Margréti , skilin milli doktorsnemans og harmonikkuleikarans .
Við setjumst inn í hlýlega vinnustofu Margrétar þar sem ýmsir minjagripir blasa við .
Á einum veggnum má sjá viðurkenningu frá haustnámskeiði Rokklingaskólans árið 1992 , á öðrum hangir skírteini um grunnpróf í rythmískri tónlist .
Vísindamaðurinn er hvergi sjáanlegur , en hvernig kom hann þá til ? " Ætli ég geti ekki rakið þetta til þess þegar ég var í grunnskóla og var að reyna að ákveða hvað ég vildi verða þegar ég yrði stór .
Á svipuðum tíma var deCODE skráð á hlutabréfamarkað og hinsvegar var nýbúið að stofna Listaháskólann í núverandi mynd .
Ég var að æfa á harmonikku á þessum tíma og leit til Listaháskólans en mér fannst það svo ótrúlega fjarstæðukenndur raunveruleiki að fara í háskóla að læra á harmonikku , " segir Margrét .
" Mér fannst deCODE alveg geðveikt .
Mig langaði að verða vísindamaður í hvítum slopp , þó ég vissi ekki alveg hvað þeir gerðu .
" Margrét nefnir sjónvarpsþættina CSI einnig sem áhrifavald þess tíma sem og þá möntru samfélagsins að á raunvísindabraut framhaldsskólanna liggi mestu möguleikarnir .
Hún lýsir því sem svo að hún hafi byrjað að móta kassann í Flensborgarskólanum og svo þrengt hann eftir því sem á leið .
Hún komst að því að innan raunvísindanna hafði hún gaman af líffræði og að innan hennar heilluðu blóð og öreindir mest .
Þannig rataði hún í lífeindafræðina .
" Ég datt svo inn á skemmtilegt rannsóknarverkefni , og allt í einu var ég bara komin í doktorsnám .
" Eins og að finna galdrasprotann Það væri auðvelt að áætla af lýsingum Margrétar að hún hefði dottið inn í lífeindafræðigeirann af götunni .
Svo er þó auðvitað ekki enda liggja bæði mörg ár og gríðarleg vinna að baki .
Sama má þó raunar segja um harmonikkuleik hennar og kannski er það þess vegna sem henni reyndist ekki erfitt að taka u-beygjuna inn í heim tónlistarinnar .
" Ég byrjaði að læra þegar ég var sjö ára , fékk sem sagt harmonikku í jólagjöf .
Ég hugsa oft til baka hvort foreldrar mínir hafi gert sér grein fyrir hvað þau væru að breyta miklu í lífi mínu með þessari gjöf , " segir hún hugsi .
Faðir hennar spilar einnig á harmonikku og kveðst hún hafa spurt hann nýlega af hverju henni , yngsta barninu af fjórum , hefði verið gefin nikkan .
" Var ég síðasti séns ? " segir hún kímin .
" En hann var voðalega einlægur og sagði að ég hefði bara haft svo mikinn áhuga .
Ég var alltaf komin að fikta þegar hann var að spila og ég spilaði meira að segja fyrst opinberlega þegar ég var fimm ára í pásu hjá Harmonikkufélagi Reykjavíkur .
Þá vorum við pabbi með atriði þar sem hann sat með harmonikkuna , dró sundur og saman , og ég spilaði á píanóborðið .
" Margrét segist hafa verið heppin því ólíkt mörgum sem settir eru í tónlistarnám sem börn hafi hún strax fengið rétta hljóðfærið í hendurnar .
Hún hlær að sjálfri sér þegar hún líkir því að para saman börn og hljóðfæri við ferð galdrastráksins Harry Potter í verslun Ollivander , þar sem hann þurfti að prófa ótal töfrasprota áður en hann fann þann eina rétta .
Það virðist Margrét svo sannarlega hafa gert í fyrstu tilraun .
" Ég hætti að læra á harmonikku þegar ég var 17 ára en hélt samt áfram að æfa mig .
Ég vissi alltaf að ég myndi aldrei hætta að spila .
" Úr ástarsorg í FÍH Enda þótt hún hafi gripið í nikkuna heimavið hafði Margrét gert lítið af því að koma fram um nokkurt skeið þegar hún byrjaði í háskólanum árið 2009 .
Segir hún það m.a. háskólanum að þakka að hún hafi fengið fleiri tækifæri til að spila opinberlega enda hafi hún hellt sér í öll félagsstörf sem buðust .
Hún segir opnun Stúdentakjallarans hafa verið vissan vendipunkt því árið 2013 kom hún á fót Húsbandi Stúdentakjallarans ásamt saxófónleikaranum Birki Blæ .
" Hann hóaði í nokkra snillinga og þetta voru allt svo ofboðslega klárir strákar sem veittu mér svo mikinn innblástur að það fór að renna upp fyrir mér ljós .
Ég áttaði mig á því að FÍH var samnefnarinn með þeim öllum .
Þeir gátu spilað hvað sem er og gert það svo safaríkt .
Ég hlýddi á þessa safaríku tónlist þeirra , heyrði safann og hugsaði : " Ég verð að gera það sem þeir eru að gera ! " " Tækifærin voru tekin að rúlla inn .
Margrét byrjaði að spila með Brynhildi Guðjónsdóttir leikkonu , Svavari Knúti , Bogomil Font og jafnvel í forkeppni Eurovision .
Hún leit samt enn á tónlistina sem aukabúgrein , allt fram á fjórða mánuð doktorsnámsins .
" Vorið 2013 lenti ég í svo brjálæðislegri ástarsorg .
Það hljómar kannski voðalega dramatískt en ég var bara hrikalega vængbrotin .
Ég var grenjandi í mánuð , og man eftir mér bókstaflega labbandi um í rigningunni með tárin á kinnunum .
Þetta var eins klisjukennt og það getur orðið .
Ég hugsaði að ég yrði að gera eitthvað til að láta mér líða vel og var fljót að gera mér grein fyrir því sem veitir mér mesta gleði : að skrifa og spila .
" Í kjölfarið skráði Margrét sig í FÍH .
Verkefnunum fjölgaði og fjölgaði en áfram hélt hún sig að mestu við námið .
Það var ekki fyrr en vinkona hennar fékk draumastarfið þeirra beggja hjá deCODE að á hana fóru að renna tvær grímur .
" Þegar hún sagði mér frá starfslýsingunni gerði ég mér samstundis grein fyrir því ég var mjög líklega ekki að fylgja hjartanu hvað námið varðar .
" Margrét segir að það hafi verið stórt skref að hætta í námi .
En að sama skapi komst hún smám saman að því að í rauninni var það harmonikkan sem hún vildi fyrst og fremst sinna á þessum tíma í lífinu .
Og sinna henni af alúð og heilum hug , ekki sem áhugamáli .
" Það er líka bara svo margt í lífinu sem mig langar að prófa .
Ég fæ endalausar hugmyndir að verkefnum , innan tónlistar sem og utan , og ég bara gat ekki beðið í einhver ár með að framkvæma þær .
Mér fannst ég vera að loka fyrir svo margt með því að sérhæfa mig í einhverju sem var mér ekki jafn mikið hjartans mál eins og til dæmis harmonikkan .
Ég fattaði að ef ég myndi ekki gera þetta myndi ég alltaf sjá eftir því .
Og því gæti ég ekki lifað með .
" Hemmi Gunn hringdi Á því augnabliki bankar móðir Margrétar upp á .
Hún er komin með myndir af Margréti frá því að hún var lítil .
Hún laumar því að dóttur sinni að hún verði að segja söguna af Hemma Gunn og er ekki fyrr búin að renna á eftir sér hurðinni en Margrét byrjar að þylja upp bréfin sem hún sendi Hemma sem barn .
" Elsku Hemmi Gunn .
Mér finnst þú svo skemmtilegur , má ég koma í þáttinn þinn ? " " Elsku Hemmi Gunn , núna á ég harmonikku .
Má ég spila á harmonikku í þættinum þínum ? " Margrét missti aldrei úr þátt en sér til mikillar mæðu missti hún hinsvegar af símtali frá sjónvarpsmanninum geðþekka .
" Ég hafði verið að leika við vinkonu mína og þegar ég kom heim sagði systir mín : " Hemmi Gunn hringdi .
" Ég hélt að hún væri að plata en nei , hann hringdi til að þakka fyrir bréfin , en þátturinn væri því miður fullur það árið .
Mér finnst það samt svo ótrúlega fallegt af honum að hringja .
" Brynhildur er Piaf Íslands Margrét kveðst vera dugleg við að afla sér tækifæra með því að láta vita af sér og sínum þegar hún fréttir af spennandi verkefnum .
Stærstu verkefnin hingað til hafa þó frekar flogið í fangið á henni en öfugt .
Þar má nefna samstarf hennar við leikkonuna Brynhildi Guðjónsdóttur .
Brynhildur fann Margréti spilandi niðri á bryggju einn sjómannadaginn og bauð henni að spila með sér lög Edith Piaf .
" Að mínu mati er franskan besta tungumál harmonikkunnar og ég nýt mín best þegar ég spila frönsku lögin .
Brynhildur er náttúrulega Piaf Íslands , lítil og nett en með þessa stóru rödd .
Ég skil ekki hvaðan hún kemur ! " Þær Brynhildur hafa komið fram saman endrum og eins eftir þessi kynni við góðar undirtektir .
Það var svo í ágúst á þessu ári að þær sátu að kaffisumbli og áttuðu sig á því að Piaf hefði orðið 100 ára 19. desember .
Á nánast sama augnabliki tóku þær stöllur upp símann og bókuðu Norðurljósasalinn í Hörpu .
" Þessi dagur gat ekki komið og farið án þess að við gerðum eitthvað .
Ég held að þetta verði ótrúlega mögnuð kvöldstund og að það að þetta sé akkúrat daginn sem Piaf hefði orðið hundrað ára muni gæða kvöldið auknum göldrum .
Jóhann G. Jóhannsson er hljómsveitarstjóri og við verðum sjö manna sveit sem flytur lögin ásamt Brynhildi , en hann fékk einmitt Grímuverðlaun , ásamt Brynhildi , fyrir Edith Piaf-sýninguna sem var í Þjóðleikhúsinu 2005-2006 .
Það er mín von að áhorfendum muni líða eins og þeir séu komnir aftur á tónleika með stórsöngkonunni góðu á hennar besta tíma .
" Sofnaði yfir Hrútum á Cannes Annað stórt verkefni sem Margrét fékk upp í hendurnar barst með dularfullu símtali .
Á hinum endanum var maður sem sagðist vanta harmonikkuleikara í smá verkefni og spurði hvort hún væri laus á föstudeginum í þeirri viku .
" Ég sagði já og hann spurði : " Ertu kannski laus á laugardegi líka ? " Já .
" Ertu vön að spila fyrir marga ? " Hann svona læddist að þessu , " segir Margrét og hlær .
Í ljós kom að þar var á ferðinni framleiðandi Hrúta sem vildi bjóða henni að koma og spila í frumsýningarveislu kvikmyndarinnar á Cannes .
" Ég varð alveg hrikalega spennt .
Það kom í ljós að ég átti að fara með þeim á frumsýninguna og var allt í einu á leiðinni á einhvern rauðan dregil .
Ég er svo lítil glamúrdrottning svo ég þurfti að fá allt lánað hjá vinkonu minni sem er með fatalínuna Volcano Design .
Hún kom mér alveg í gegnum þetta .
" Ferðin til Cannes gekk ekki áfallalaust fyrir sig .
Sökum anna var Margrét orðin svefnvana og tókst að sofa yfir sig og nánast missa af fluginu .
Ekki nóg með það heldur bilaði vélin með þeim afleiðingum að hún missti af tengifluginu en eftir alls átján klukkutíma ferðalag komst hún loksins á áfangastað .
" Ég kom í bátana þar sem við gistum vel yfir miðnætti og frumsýningin var strax morguninn eftir .
Margrét segist hafa notið sín vel á rauða dreglinum með hópnum en þegar komið var inn í kvikmyndahúsið hafi þreytan verið farin að segja til sín aftur .
" Ég var í rauninni að setjast niður áhyggjulaus í fyrsta skipti í tvo sólarhringa .
Myndin byrjar ...
og ég sofna .
" Glottið sem leikur um varir Margrétar þegar síðasta orðið sleppur út er frekar skömmustulegt en hún getur ekki stillt sig um að hlæja .
" Ég hélt að ég hefði sofnað í svona 20 sekúndur en uppgötvaði seinna að ég hafði sofið í svona korter .
Þetta er yndisleg mynd og fólkið sem gerir hana er líka svo stórkostlegt að það hlaut að koma eitthvað jafn töfrandi og þessi mynd er .
Spennufallið og þreytan var bara slík að hvorki títuprjónar né Titanic hefðu haldið augunum opnum .
" Formaður dómnefndarinnar , stórleikkonan Isabella Rosselini , sat aðeins tveimur sætaröðum fyrir framan Margréti sem segist vonast innilega til þess að hún hafi ekki orðið vör við svefnpurrkuna fyrir aftan sig .
Eins og frægt er orðið unnu Hrútar ein aðalverðlaunin á hátíðinni og er því nokkuð ljóst að lúrinn hefur ekki eyðilagt orðspor íslenska hópsins .
Margrét hélt vöku sinni það sem eftir var ferðarinnar og skemmti sér hið besta við spilamennsku í frumsýningarpartíinu og öðrum veislum .
" Það situr svo í mér augnablikið þar sem ég sat og var að spila frönsku lögin mín , horfandi yfir frönsku ríveríuna .
Að spila lögin þar sem þau eiga heima , það var algjör draumur .
" Skapar sína eigin hamingju Margrét segir listamannslíf sitt ekki jafn mikið hark og hún hafi búist við en að hún sé raunar afar nýtin og lifi spart .
Hún segir peninginn sinn helst fara í mat og leigu og að svo lengi sem hún sjái fram á að eiga fyrir húsaleigu aðeins fram í tímann hafi hún litlar áhyggjur .
" Ég skil líka ekki af hverju fólk þarf alltaf að vera að kaupa hluti .
Ég gerði til dæmis þessa vinnustofu upp fyrir undir tíuþúsundkall , með öllu inniföldu .
Það liggja nytsamlegir hlutir ónotaðir út um allan bæ , galdurinn er bara að finna þá , endurvinna og endurskapa .
" Mér finnst æðislegt að vera að vinna fyrir mig sjálfa .
Þú skapar þína eigin hamingju og þetta er það sem gerir mig hamingjusama .
Þó að ég sé oft að detta inn í verkefni hjá öðrum , þá þegar upp er staðið er ég fyrst og fremst að þessu fyrir sjálfa mig .
" Spurð um samkeppni í harmonikkugeiranum segir hún fleiri harmonikkuleikara á landinu en flestir geri sér grein fyrir .
Þá verður hinsvegar að varpa því fram hvort hún skeri sig ekki úr fjöldanum , t.a.m. með fjólubláu hárinu .
" Ég er alveg til í að vera pönkaði harmonikkuleikarinn , " segir Margrét og hlær við .
" Það sem mér finnst skemmtilegast er að ögra staðalímyndinni , hún fylgir harmonikkunni svo ofboðslega sterkt .
Mér finnst gaman að spila hluti sem þú býst ekki við að spila á harmonikkuna eins og " Get Lucky " og " Wreckingball " .
" Það er líklega erfitt að finna íslenskan tónlistarmann sem er eins sæll í núinu og Margrét er á þessari stundu og námið sem hún kvaddi nagar hana ekki .
" Ég var með brjálaða drauma sem krakki , en mér fannst þeir ekki verða , , alvöru " .
Þegar ég stækkaði fór ég að leita mér að raunsærri draumum , og fór því í þessa " hagsýnu " átt í lífinu .
En ég sé ekki eftir ferðalaginu .
Ég hef lært heilan helling , eignast góða vini og er hamingjusöm þar sem ég er í dag .
Það er það sem skiptir máli og allt sem ég gerði fram að þessari stundu leiddi mig hingað .
" 