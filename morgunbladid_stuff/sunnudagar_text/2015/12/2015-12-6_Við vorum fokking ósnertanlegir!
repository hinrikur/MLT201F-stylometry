Tvíburabræðurnir Reggie og Ronnie Kray léku stórt hlutverk á miklum umbrotatímum í Lundúnum á sjöunda áratugi síðustu aldar .
Grjótharðir töffarar sem fræga fólkið viðraði sig glatt upp við .
Þeir eru báðir látnir en stjörnuljóminn hefur haldist fram á þennan dag sem sætir tíðindum í ljósi þess að þeir voru báðir dæmdir morðingjar .
Orri Páll Ormarsson orri@mbl.is Mér barst meira að segja krumpað bréf , með naumindum læsilegt , frá Reggie Kray , sem þá hafði sætt ýtrustu öryggisgæslu í 23 ár í Gartree-fangelsinu í Leicester-skíri .
Hann óskaði mér alls hins besta og skrifaði : " Þegar þú færð nóg , skaltu gera eitthvað jákvætt , eins og fáeinar æfingar .
" Hann sagði mér líka frá félaga sínum sem mætti á hvern einasta heimaleik Arsenal .
Þetta var dálítið ógnvekjandi en þegar það spurðist út meðal samfanga minna tryggði það mér á augabragði virðingu þeirra .
Reggie var bersýnilega hetja af einhverju tagi .
" Þannig kemst Tony Adams , fyrrverandi fyrirliði Arsenal og enska landsliðsins í knattspyrnu , að orði í endurminningum sínum , " Addicted " , en hann sat inni í Chelmsford-fangelsinu í Essex veturinn 1990-91 vegna ölvunaraksturs .
Hetja af einhverju tagi , já .
Reggie Kray var glæpamaður sem stjórnaði undirheimum Lundúnaborgar með harðri hendi ásamt tvíburabróður sínum , Ronnie , um tíma á sjöunda áratugi síðustu aldar .
Maður sem er frægastur fyrir að hafa slátrað öðrum manni með vasahnífi í samkvæmi að viðstöddu fjölmenni .
Fórnarlambið var sjálft óvopnað .
Helsta " afrek " Ronnies var að taka mann af lífi á knæpu í Lundúnum – skaut hann varnarlausan í höfuðið af engu færi .
Sá átti aldrei von .
Að því vígi voru líka vitni .
Ronnie gat borið við geðveiki en ekki Reggie .
Leiddist ekki athyglin Á yfirborðinu voru bræðurnir klúbbeigendur á West End í Lundúnum og umgengust frægt fólk og fyrirmenni af ýmsu tagi , svo sem þingmenn , leikara , kaupahéðna og skemmtikrafta á borð við Judy Garland og Frank Sinatra .
Þeir höfðu brotist upp úr sárri fátækt , voru gerðarlegir og fínir í tauinu og fóru með merkilega stórt hlutverk á miklum umbrotatímum í lífi Lundúnaborgar ; þegar poppmenningin tók völdin .
Bræðrunum leiddist ekki athyglin og hinn virti ljósmyndari George Bailey myndaði þá eins og hverjar aðrar kvikmyndastjörnur .
Oftar en einu sinni .
" Þetta voru bestu ár lífs okkar .
Skeið sem kallað var " the swinging sixties " .
Bítlarnir og The Rolling Stones drottnuðu yfir poppinu , Carnaby Street réði tískunni ...
og við bræðurnir stjórnuðum Lundúnum .
Við vorum fokking ósnertanlegir , " sagði Ronnie Kray í endurminningum sínum , " My Story " .
Gott og vel , flestum hefði átt að vera ljóst að Kray-bræðurnir voru glæpamenn sem fengust við fjárkúganir , íkveikjur , ofbeldi og allt sem nöfnum tjáir að nefna , en látum viðhlæjendur þeirra njóta vafans .
Hitt er merkilegra , að " hetjustaða " þeirra hafi haldist fram á þennan dag , dæmdra morðingja .
Þegar þeir fengu leyfi til að vera viðstaddir útför móður sinnar árið 1982 ætlaði allt um koll að keyra .
Svo mikill var atgangurinn að ekki kom til greina að bræðurnir brygðu sér af bæ þegar faðir þeirra sálaðist , ári síðar .
Tómt ólán ? Mestallan tímann sem bræðurnir sátu inni var í gangi herferð sem snerist um að fá þá lausa .
Fleiri en einn innanríkisráðherra hafnaði þeirri málaleitan á þeim forsendum að hegðun hvorugs bræðranna í svartholinu hefði verið til fyrirmyndar .
Tilgreind voru ofbeldisverk gagnvart öðrum föngum og stóð Reggie bróður sínum síst að baki í þeim efnum enda þótt hann hafi sjálfur verið þeirrar skoðunar að hann hefði hæglega getað lent réttum megin hryggjar í lífinu .
Hann virtist upplifa það þannig að glæpir hans hefðu verið tómt ólán .
Báðir eru bræðurnir látnir .
Ronnie lést af völdum hjartaáfalls á réttargeðdeild árið 1995 og Reggie var veitt lausn fáeinum vikum fyrir andlát sitt af mannúðarástæðum fimm árum síðar , en banamein hans var krabbamein .
Þúsundir fylgdu bæði Ronnie og Reggie til grafar í Austur-Lundúnum , líkt og um mikilmenni væri að ræða .
" Reg var djúpþenkjandi maður sem varð mér margsinnis að liði , " sagði vinur hans , dr. Ken Stallard , í eftirmælum sínum .
Einnig kom fram að Reggie hefði iðrast gjörða sinna og gengið Jesú Kristi á hönd í fangelsinu .
Báðir skráðu Kray-bræðurnir sögu sína , saman og hvor í sínu lagi og tvær vinsælar kvikmyndir hafa verið gerðar um þá , " The Krays " árið 1990 og " Legend " , sem nýlega var í kvikmyndahúsum við þokkalegan orðstír , ekki síst vegna frammistöðu Toms Hardy , sem leikur bræðurnar báða .
" The Krays " skaut tvíburunum rækilega upp á stjörnuhimininn aftur en í þeirri mynd fóru Spandau Ballet-bræðurnir Gary og Martin Kemp með hlutverk Ronnies og Reggies .
Gaf Burton holl ráð Margir leikarar hafa horft til bræðranna við undirbúning hlutverka og bæði Richard Burton og James Fox heimsóttu Ronnie í fangelsið til að fá holl ráð .
Burton þegar hann lék ofbeldisfullan samkynhneigðan glæpamann í " Villain " árið 1971 .
Sú mynd fékk afleita dóma og Burton fékk bágt fyrir frammistöðu sína , meðal annars vegna þess að áhorfendum þótti þessi mikli kvennaljómi ekki trúverðugur hommi .
Þá þótti hann " nauðga " Cockney-mállýskunni en Burton talaði sem kunnugt er vandaða yfirstéttarensku .
Ýmsir tónlistarmenn hafa vísað til bræðranna í lögum sínum , þeirra á meðal Íslandsvinirnir í Blur í " Charmless Man " en þar kemur fyrir setningin : " I think he ' d like to have been Ronnie Kray .
" Ray Davies úr Kinks nefnir bræðurna í lagi sínu " London " en tekur þó fram að þeir hafi verið afar hættulegir menn .
Þá fjallar Morrissey , fyrrverandi söngvari The Smiths , um tvíburana í lagi sínu " The Last of the Famous International Playboys " .
Þess má til gamans geta að söngkonan Francesca Kray , sem sló nýlega í gegn með lagi sínu " Haunted " er frænka þeirra bræðra .
Brutu af sér hlekki hversdagslífsins Dr. Helgi Gunnlaugsson , prófessor í félagsfræði við Háskóla Íslands , segir sögu Kray-bræðranna um margt merkilega .
Upphaflegar vinsældir þeirra , meðan þeir gengu ennþá lausir , verði að skoða í því ljósi að þeir hafi alist upp við nauman kost í fátækasta hluta Lundúnaborgar .
" Þeir brutu af sér hlekki uppruna síns , efnuðust og urðu frægir .
Þetta hafa án efa margir úr þeirra umhverfi kunnað að meta .
Kray-bræðurnir hófu sig upp úr þessu hefðbundna og hversdagslega lífi sem flestir lifa , bárust á og lifðu glamúrlífi .
Það getur í hugum margra virkað spennandi , " segir hann og bætir við að persónutöfrar bræðranna hafi augljóslega spilað inn í dæmið líka .
Komu á hæla Ronnie Biggs Helgi er sammála því að bræðurnir hafi verið réttir menn , á réttum stað , á réttum tíma .
Þeir voru töffarar sem féllu vel að þeim miklu breytingum sem voru að verða á samfélaginu , ekki síst skemmtanalífinu með öllum sínum bítlum og rollingum .
Helgi nefnir í þessu sambandi að annar glæpamaður hafi notið lýðhylli á svipuðum tíma , lestarræninginn Ronnie Biggs , sem um árabil var dálæti fjölmiðla í Bretlandi og víðar .
Réttnefnd " költ-hetja " .
Biggs gekk lengi laus en náðist á endanum og var settur í grjótið .
Munurinn á Biggs og Kray-bræðrum var þó augljós ; sá fyrstnefndi var ekki morðingi .
" Biggs var nokkurs konar Hrói höttur síns tíma enda þótt hann deildi ránsfengnum ekki með alþýðu manna .
Reyndar eru áhöld um það hversu mikið hann gat sjálfur notað af fénu , " segir Helgi .
Hann segir flóknara að skýra hvers vegna Kray-bræðurnir héldu sinni " költstöðu " í samfélaginu eftir að þeir höfðu verið dæmdir fyrir morð .
Hafa beri þó í huga að virðing þeirra sé bundin við ákveðna hópa en alls ekki samfélagið í heild .
Hann tengir þetta við útlagamenningu .
" Bræðurnir voru í vissum skilningi útlagar , eins og Billy the Kid eða Bonnie og Clyde , svo dæmi séu tekin .
Þrátt fyrir ódæðisverk eins og morð var eitthvað spennandi og dularfullt við líferni þeirra .
Þeir fengu á sig kúl yfirbragð .
Þeir þorðu að ganga gegn hinum hefðbundna hugsunarhætti og tóku afleiðingunum .
Lifðu lífinu .
Bræðurnir virðast ekki hafa verið hræddir við neitt ; gerðu einfaldlega það sem hugurinn blés þeim .
Það getur verið mjög spennandi fyrir hinn venjulega mann .
" Döngun dægurmenningarinnar Helgi segir dægurmenningarkúltúrinn gjarnan fleyta mönnum á borð við Kray-bræður áfram en þar fljóta saman veruleiki og sýndarveruleiki og skilin verða oft og tíðum óljós .
Hann segir kvikmyndirnar sem gerðar hafa verið um bræðurna án efa hafa mulið undir goðsögnina .
" Líf okkar fæstra er efni í kvikmynd og flestum þykir okkur gaman að sjá kvikmyndir um fólk sem lifað hefur óhefðbundnu lífi .
Jafnvel þótt það sé umdeilt og hugsanlega illa innrætt .
" Hann segir sama gilda um ýmsa fleiri ofbeldisfulla glæpamenn úr sögunni , svo sem Al Capone og Pablo Escobar , svo einhverjir séu nefndir .
Vel megi tala um " stjörnuvæðingu " í þessu sambandi .
Að sögn Helga eru brögð að þessu hér heima líka , án þess að nefnd séu nöfn .
" Það eru brögð að því að glæpamönnum hafi verið hossað í fjölmiðlum á Íslandi .
" Helgi segir alþekkt að ýmsir hópar fólks tengi við glæpamenn og líti jafnvel upp til þeirra , ekki síst ungmenni sem eiga undir högg að sækja í lífinu .
Þau sjái líf af þessu tagi stundum í hillingum .
" Þetta er óttablandin virðing fyrir mönnum sem þora að fara á móti straumnum og brjóta gegn viðurkenndum gildum í samfélaginu , " segir hann .
Múgæsing frá miðöldum Helgi segir stórmerkilegt að þúsundir manna hafi fylgt bræðrunum til grafar , dæmdum morðingjum .
Hafa beri þó í huga að útfarir þeirra voru gerðar frá austurhluta Lundúna en þar hafi lýðhylli þeirra allar götur verið langmest .
Margir hafi þekkt þá persónulega og mögulega staðið í þakkarskuld við þá .
Undir slíkum kringumstæðum séu óhæfuverk , eins og morð , stundum látin liggja milli hluta .
" Auðvitað þykir manni undarlegt að slíkur fjöldi manna fylgi dæmdum morðingjum til grafar og það í nútímanum í velmenntuðu samfélagi eins og Bretlandi .
Þetta minnir meira á múgæsing frá miðöldum .
Á móti kemur að það er eitthvað í lífi þessara manna , fyrir og eftir morðin , sem fólk tengir greinilega við .
Sumum þykir líka betra að vera frægur að endemum en alls ekki frægur .
" 