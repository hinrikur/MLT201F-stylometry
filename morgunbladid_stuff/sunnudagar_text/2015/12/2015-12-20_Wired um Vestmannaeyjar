Á vefútgáfu hins geysivinsæla tímarits Wired birtist ítarleg umfjöllun í gærdag um Vestmannaeyjar en útgangspunktur greinarinnar er sá að þótt flestir þekki söguna af Pompei , fornu borgarinnar sem eyddist í eldgosi , viti færri af því að lítill bær á íslenskri eyju hafi hlotið sömu örlög árið 1973 ; að fara undir hraun í eldgosi þótt vissulega hafi hann síðar meir byggst upp .
Í greininni er Vestmannaeyjabær kallaður " Pompei norðursins " og er þar sagt frá heimsókn ljósmyndarans Peter Holliday til Vestmannaeyja þar sem hann myndaði eyjarnar og fólk sem bjó þar þegar gosið varð og býr þar enn en myndir hans eru nú til sýnis á Ljósmyndasafni Reykjavíkur .
