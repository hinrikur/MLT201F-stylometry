Það þarf að klípa sig til að muna að loftslagsráðstefnu í París hafi ekki lokið í byrjun vikunnar .
Fréttir frá henni eru löngu horfnar sem áberandi efni í fjölmiðlunum .
Prófdómararnir mæta Vangavelturnar snúast nú einkum um það , hvar þessi fjölmenna ráðstefna um loftslagsmál muni færast á skala .
Hjörleifur Guttormsson , náttúrufræðingur og fyrrverandi ráðherra , fjallaði af yfirvegun um málið í fréttaviðtali í Ríkisútvarpinu .
En Hjörleifur var fyrstur Íslendinga til að vekja máls á meginvandanum sem horft er til þegar áhyggjur af hlýnun jarðar og hugsanlegum afleiðingum þess eru ræddar .
Hjörleifur benti ( efnislega ) á í viðtalinu að þótt ( þá ) nokkrir dagar væru til loka ráðstefnunnar í París væri ráðlegt að búa sig undir að veruleg útvötnun kynni að verða á metnaðarfullum hugmyndum sem margir höfðu haft um útkomuna .
Hjörleifur benti á eðli loftslagsráðstefna og á það , að þótt sumar þeirra væru teknar út úr með þeim hætti sem gert var t.d. í Kaupmannahöfn og París þá væri raunverulega um samfellda árvissa fundaröð um efnið að ræða og því skynsamlegt að skoða málið í því samhengi .
Það virðist flestra manna mál að loftslagsráðstefnan í Kaupmannahöfn hafi verið misheppnuð , og sama megi segja um þær fleiri .
Það sem helst var talið ráða því , hversu vond eftirmæli ráðstefnan í Kaupmannahöfn hefur hlotið , var að þar settu menn sér raunverulega þau markmið að teknar yrðu bindandi ákvarðanir .
Þegar það koðnaði allt niður í ekki neitt urðu vonbrigðin yfirþyrmandi .
Þótt ráðstefnan í París standi enn þegar þetta er skrifað horfir ekki vel um lokaeinkunn hennar .
En segja má að í þeim efnum hafi Parísarráðstefnan aldrei átt von í neinum verðlaunum .
Til að forðast að steyta á skeri eins og gerðist í Kaupmannahöfn var bindandi niðurstaða aldrei sett fram sem raunverulegt markmið , þótt margir kysu að tala fyrir því , eins og gestgjafinn , Hollande forseti Frakklands .
Evrópusambandið lætur raunar eins og það komi til ráðstefnunnar með tilboð um bindandi hluti fyrir sig og muni fara þaðan með þá bindingu í farteskinu , hvað sem aðrir gera .
En það er smáaletur sem fylgir loforði um að ESB muni draga úr losun um 40% fyrir 2030 .
Það mun aðeins ganga eftir nái SÞ að tryggja í framhaldi ráðstefnunnar bindandi samþykki frá stærstu losunarríkjunum .
Ekki er minnsta glæta á að slíkt samþykki fáist .
En það er kaldhæðnislegast , að einmitt þeir , sem vilja hefja sig í hæðir sem mestu vinir loftslagsins , og eru það kannski , eru um leið sennilega þeir sem eiga mesta sök á því að loftslagsráðstefnan í París fái verstu aðaleinkunn allra .
Hvernig má það vera ? Er ekki eitthvað ofsagt í slíkum dómum og það verulega ? Því miður er það ekki svo .
Það er viðmiðunin sem ræður öllu um einkunnagjöf .
Í tilviki Parísarráðstefnunnar voru það væntingarnar sem voru langstærsta ef ekki eina viðmiðunin .
Það má vera að aðferðin við einkunnagjöfina og helsta viðmiðunin hafi ekki verið skynsamleg .
En hún er réttlát engu að síður .
Reynsluheimur vitnar Litlu dæmin úr heimi litla fólksins skýra svona þætti vel .
Og því skal gripið til þeirra .
Á menntaskólaárum sínum var bréfritari í D-bekk og var sá bekkur nokkuð frægur í huga bekkjarbræðra , en sú frægð barst lítt út .
Nákvæmur og ágætur þýskukennari lagði strax um haustið þýskan stíl fyrir 4. bekk D. Hálfum mánuði síðar skilaði hann stílnum og las upp einkunnagjöf í heyranda hljóði .
Og af því að þetta var strákabekkur hefði ekki mátt heyra saumnál detta , en kannski pípuhaus .
Örlagaþrunginn upplestur einkunna var ekki beinlínis til þess fallinn að auka sjálfstraust og sjálfsmat bekkjarins , en hvort tveggja var , sem betur fer , úr hófi fyrir og því enginn skaði skeður .
Enginn bekkjarbræðra hafði , þegar þarna var komið sögu , heyrt nefnt fegursta orð íslenskrar tungu , orðið " áfallastreituröskun " , og varla nokkur maður í þessum lærða skóla hefði þá unnið sér það til lífs að þýða það yfir á þýsku .
En það er þó ekki útilokað að gætt hafi áfallastreituröskunnar í fyrsta sinn í þessum æskuglaða hópi .
Ríflega helmingur bekkjarins hafði fengið 0,00 í einkunn , en hinn hlutinn lá á milli þeirrar einkunnar og 4,57 .
Þýskukennarinn nákvæmi bað forláts á því að hann hefði einungis skilaði einkunnum með tveimur aukastöfum að þessu sinni , en úr því kynni að verða bætt síðar .
En svo bætti hann við , að þessi fyrsti stíll vetrar yrði ekki notaður gegn nemendum tækju þeir sig á .
Eftir svo sem þrjár vikur yrði nýr stíll lagður fyrir og sæjust þá merki um framfarir myndi fremur við það miðað en þennan fyrsta stíl .
Bréfritari var í hópi þeirra sem fengið höfðu einkunnina 0 með tveimur aukastöfum , 0,00 , og var ekki með kröfur um að fá fleiri aukastafi .
Hann hét sjálfum sér því , að taka sig á og nýta sér góðvilja kennarans til fulls .
Annir við uppátæki , sem nú eru gleymd , urðu til þess að það dróst til síðustu stundar að hefja alvöruátak í þýskum stíl .
En þó vannst verkið léttar en fyrra skiptið og bjartar vonir vöknuðu .
Veruleikinn Viku seinna mætti kennarinn með úrlausnina .
Hann var glaðbeittur og sagðist þakklátur að nemendur hans hefðu mætt til leiks með breyttu hugarfari og höfðu augljóslega hlustað á og tekið mark á áskorunum hans .
Það lofaði góðu .
Svo las hann upp einkunn hvers og eins .
Bréfritari var framarlega í stafrófinu og kennarinn horfði næstum hlýlega til hans og sagði : Það er augljóst að þér hafið tekið yður á , enda stefnið þér með þessu áframhaldi ótrauður í 0,00 .
Aðdragandinn annars vegar og dómurinn hins vegar stönguðust nokkuð á og jók það áfallið .
Nemendum í núllinu hafði fækkað nokkuð .
Það var huggun harmi gegn að bréfritari sat ekki einn eftir á þeim stað og hið sameiginlega skipbrot þjappaði hópnum saman .
Einn núllarinn spurði hvernig á því stæði að þeir , sem höfðu síðast fengið núll og nú voru sagðir hafa tekið verulegum framförum , væru enn með núll .
Kennarinn gladdist við þessa spurningu og hafði augljóslega fengið hana áður á löngum starfsferli .
Hann sagði , að þetta væru ekki þau undur eins og virtust við fyrstu sýn .
Reglan væri sú , að 20 villur í stíl þýddu að nemandi fengi núll .
Nemandi , sem í seinasta stíl hefði haft t.d. 50 villur hefði þá fengið 0,00 .
Nú væri sami nemandi kannski aðeins með 28 villur .
Hann hefði því augljóslega tekið miklum framförum en væri eftir sem áður áfram með 0,00 .
Framfarir nemanda , sem fengið hafði 0,00 í október og aftur nú í nóvember , kynnu þannig að hafa verið mun meiri en t.d. nemanda sem síðast hefði fengið 3,44 en nú 3,88 .
Þess vegna mætti augljóst vera að nýja núllið væri um margt mun huggunarríkara en gamla núllið .
Í frímínútum báru núllarar sig saman og bölvuðu ruglinu í þessu gewesen-fóli .
Þeir höfðu jú allir haft væntingar um að fá betri einkunn en síðast og það væri vonlaust að útskýra áframhaldandi 0,00 fyrir heimavígstöðvunum af nokkru viti .
Það væru ekki til nein góðkynja og illkynja núll nema í hausnum á karlinum við kennarapúltið .
Þeir voru reiðir .
Þeir höfðu haft væntingar og væntingar geta ráðið úrslitum .
Þær voru ekki viðmiðunin fyrir einkunnir í 4 D , en þær voru á hinn bóginn nánast eina viðmiðunin fyrir einkunnir Parísarráðstefnunnar .
Væntingar rekast á vegg Það er þess vegna sem þessi 40.000 manna ráðstefna er svo víða að sjá einkunnina 0,000 .
Síðustu misserin hafa væntingar vegna þessarar ráðstefnu vaxið dag frá degi .
Stjórnmálamenn , með einlæga sannfæringu í málinu , hafa reynt að tala ráðstefnuna upp í þeirri von að tækist það vel þá kæmust menn einfaldlega ekki hjá því að taka afgerandi ákvarðanir og þær helst bindandi .
Þrýstingurinn yrði svo mikill .
Pólitíski rétttrúnaðurinn hefur einnig vitað hvað til síns friðar heyrir .
Reykvískur borgarstjóri hefur ekki verið einn um sjónarspil og sýndarlæti sem enga raunverulega þýðingu hafa .
Fjölmargir svipaðir menn hafa verið á fleygiferð með látalæti í aðdraganda þessarar ólukkulegu ráðstefnu .
Loftslagsmál hafa seinustu árin bæst í hóp skraddarasaumaðra mála sem leyfilegt er að nota án nokkurra raka og enn síður sanngirni til að stilla andstæðingi upp í óbærilega stöðu .
Þeir eru opinberlega kallaðir afneitunarsinnar og vísindamenn úr þeirra röðum fá ekki greinar sínar birtar , þótt óaðfinnanlegar séu að uppbyggingu og nálgun , af því að hún er að einhverju leyti á skjön við hina einu sönnu viðurkenndu niðurstöðu .
Slíkum höfundum er óðara skipað á bekk með þeim sem telja jörðina flata , þótt þeir hafi ekki gefið nokkurt tilefni til slíks skætings .
Þessi árátta er því miður vaxandi í þjóðfélagsumræðu .
Ekki ein á ferð Hver kannast ekki við " alþjóðasamfélagið " sem er sagt vera á þessari skoðun eða hinni og eigi eða muni grípa til sinna ráða , þótt enginn viti hvar það komi fram .
Og skammt undan er " fjölmenningarþjóðfélagið " .
Þeir , sem leyfa sér að spyrja , jafnvel aðeins sjálfa sig , hvort það sé óhætt eða hollt fyrir lítið eða meðalstórt þjóðfélag að taka hömlulaust og óskipulega á móti útlendingum , eru sagðir haldnir fordæmalausum fordómum eða séu þrúgaðir innra hatri .
Hrópendurnir , handhafar stimplanna , skilja ekki sjálfir orðið " fordóma " .
Beiðni um opna umræðu er sérstök ósk um að ákvörðun verði ekki reist á fordómum .
En beiðnin um umræðuna eina kallar iðulega á ónot og öskur .
Beiðnin ein er sögð sýna að málshefjandi sé haldinn uppbelgdu þjóðernisofstæki ( og þá eru menn snarlega komnir með lögheimili í næstu götu við Hitlershjónin , ef ekki nær ) .
Vel meint en skaðlegt Rétttrúnaðarofsinn er að koma þjóðunum í mikinn vanda .
Þótt flóttamannastraumurinn um landamæralausa Evrópu virtist stefna í að verða óviðráðanlegur þá mátti hvorugt ræða , ónýt landamæri eða straum fólks .
Annað stangaðist á við ESB-rétttrúnað og þar voru ofstækisfullir " efasemdamenn " sagðir vera á ferð , sem varla hafa málfrelsi , og þetta með strauminn var augljóslega berstrípaður " rasismi " .
Nútímaleiðtogarnir eru svo litlir karlar og kerlingar um þessar mundir að enginn í slíkri stöðu andæfir þessari grímuklæddu atlögu að málfrelsinu .
Þvert á móti .
Sumir þeirra ýta undir hana .
Og þeir sömu eru sennilega óviljugir mjög að tryggja að " Parísarráðstefnan " fái 0,00 í einkunn og gæti verið mjög langt upp í núllið , eins og hjá fúxinum í D-bekknum forðum .
Flöktandi forseti Undanfarin misseri hefur Obama forseti oft verið spurður um hryðjuverkavána , enda tilefnin ærin .
Forsetinn hefur útskýrt að hans " hernaðarplan " , sem er ein best varðveitta leyniaðgerð sögunnar , virki .
Hryðjuverkamennirnir séu á hröðum flótta .
En í framhaldinu hefur Obama gjarnan bent á að það sé hlýnun jarðar og viðbrögðin við henni sem sé hin raunverulega vá .
Og forsetinn er ekki einn um það að fullyrða að hlýnunin sé ein helsta undirrót hryðjuverka .
Og hann gleymdi sjaldan að nefna ráðstefnuna í París í þessu samhengi .
Forsetinn og hver framámaðurinn af öðrum , jafnvel Karl Bretaprins , hafa ítrekað opinberlega að París " sé síðasta tækifærið " .
Sé það rétt að París hafi verið síðasta tækifærið og það hafi verið notað eins og gert var , hvernig er þá hægt að halda öðru fram en að ráðstefnan sú sé hreinasta fíaskó og geri stefnuna í Kaupmannahöfn að sigurstund ? Án ábyrgðar Fylgir því virkilega ekki nokkur ábyrgð að tala svona eins og þessir leiðtogar hafa gert ? Frakklandsforseti tilkynnti í aðdraganda ráðstefnunnar í París að allt ylti á því að ráðstefnan yrði bindandi .
Allt .
Yrði slík binding ekki samþykkt stæðu líkur til þess að allt væri tapað .
Það vissu flestir á þeirri stundu að nær óhugsandi væri að ráðstefnan yrði bindandi að alþjóðalögum .
Nú í lok ráðstefnunnar er munurinn sá að nú vita það ekki flestir heldur allir .
Bandaríkjaforseti kennir meirihluta repúblikana á þingi um það að honum hefur ekki orðið neitt ágengt í sínum stærstu málum .
En á fyrstu tveimur árum sínum sem forseti var hann með meirihluta í báðum þingdeildum ! Hann og flokkur hans voru þá allsráðandi í Bandaríkjunum .
Hvað gerði hann þá í loftslagsmálunum ? ( Eða í skotvopnamálum ? ) Ekki nokkurn skapaðan hlut .
Af hverju ekki ? Meinar hann ekki það sem hann segir ? Jú , það er langlíklegast að hann geri það .
Vandinn er sá , að áhugi almennings á loftslagsmálum er mjög lítill í Bandaríkjunum .
Í skoðanakönnunum um mikilvægustu mál lenda þau iðulega mjög aftarlega á meri .
Og þótt forsetinn hefði meirihluta í báðum þingdeildum á fyrri helmingi fyrsta kjörtímabils og hann hefði meirihluta í öldungadeidinni í sex ár af átta í sinni forsetatíð , þá hafði hann ekki stuðning nærri allra demókrata á þingi í þessum málum .
Einmitt þeim málum sem hann segir nú að séu og hafi verið sín mikilvægustu mál , ásamt breytingum á heilbrigðiskerfinu .
Mikið talað , lítt hlustað Gallup birti skýrslu nýlega og þar segir : " Hlýnun loftslags " hefur almennt mælst lægst á meðal Bandaríkjamanna þegar þeir eru spurðir hver séu helstu áhyggjuefni þeirra í umhverfismálum í hvert sinn sem Gallup hefur spurt á liðnum árum .
Í síðustu viku voru Kandamenn spurðir í annarri könnun og þá töldu 13% þeirra loftslagsbreytingar á meðal þeirra þriggja þátta sem þeir hefðu mestar áhyggjur af .
Sameinuðu þjóðirnar standa nú fyrir gríðarmikilli netkönnun til að upplýsa um þau atriði sem fólk setur sem forgangsefni sín í lífinu .
Könnunin kallast " My World " .
Þar er fólki gefinn kostur á að flokka 16 málefni sem þeim sé mest umhugað um .
Þegar hefur náðst til 8,5 milljóna manna og fjölgar þeim sem taka þátt ört , mest þó frá fátækari hluta heims .
Menntun , heilsa og atvinna og góð stjórnsýsla eru langefst á blaði í þessari heimskönnun .
Aðgerðir í loftslagsmálum eru aftast í röðinni af 16 málefnum .
Raunar langaftast .
En valdamesti þjóðarleiðtogi veraldar segir framtíð mannkyns ekki velta á því , hvort hryðjuverkamönnum gengi betur eða verr .
Og þeir séu jú á undanhaldi og komnir á flótta .
Það eru því miður ekki nein merki þess .
Nema þá það , að vitað er að hryðjuverkamennirnir hafa smyglað sér inn í hóp milljóna flóttamanna sem eru á flandri um landamæralausa Evrópu .
Ógætilegar yfirlýsingar stjórnmálamanna , sem pólitískur rétttrúnaður virðist hafa náð heljartökum á , hafa gert sitt til þess að gera allt það mál óviðráðanlegt .
Það kann , því miður , að hafa hörmulegar afleiðingar .
