Nú er tæpt ár þar til að nýr forseti verður kosinn í Bandaríkjunum og rúmt ár þar til að sá tekur við af Obama , núverandi forseta .
Tegund fyndni : háð og óháð Bandaríkin búa við hreinræktað tveggja flokka kerfi .
Stöku sinnum hefur það gerst að " óháður " frambjóðandi nær kjöri á Bandaríkjaþing , en sá óháði er þó iðulega stjórnmálamaður sem komist hefur upp á kant við flokkinn sinn og jafnvel verið hafnað þar .
Í flestum tilvikum ákveður hinn óháði þingmaður að starfa sem " óháður " með þingflokki demókrata eða repúblikana .
Öðru vísi fá menn ekki þrifist þar .
Má nærri geta hvar hið " óháða atkvæði " lendir oftast þegar nokkuð liggur við .
Framboð hinna " óákveðnu " til þings koma lítt við sögu í stjórnmálum á landsvísu .
Framboð manna utan stóru flokkanna til embættis forseta hafa aldrei borið árangur .
En þó eru uppi kenningar um það , að þau kunni að hafa ráðið úrslitum fyrir aðra , þegar mjótt hefur verið á milli þeirra .
Ekki er þó auðvelt að sanna slíkar tilgátur .
Langlíklegast er að sú hafi verið raunin árið 1992 þegar Bill Clinton lagði sitjandi forseta , George H.W .
Bush .
Auðkýfingurinn Ross Perot fékk þá 18% atkvæðanna .
Hann hafði áður hallast að Repúblikanaflokknum og einnig síðar .
Þannig studdi Ross Perot soninn , George W. Bush , í kosningunum árið 2000 .
Neytendafrömuðurinn Ralph Nader bauð sig fjórum sinnum fram til að verða forseti , þar á meðal í nafni græningja .
Nader var fremur talinn taka atkvæði frá demókrötum en repúblikönum , en fylgi hans varð aldrei mikið .
Mest varð það 2,75% á landsvísu , en annars 1% eða minna .
Nokkur líkindi Pat Buchanan er þekktur maður í fjölmiðlum vestra og starfaði fyrir forseta úr röðum Repúblikana , eins og þá Nixon , Ford og Reagan .
Fróðlegt er að líta til Buchanan nú þegar Donald Trump fer svo mikinn .
Trump er auðvitað líkari Ross Perot að því leyti að báðir eru svimandi ríkir menn .
Trump flýgur á Boeing 757 einkaþotu sinni á milli framboðsfunda og nefnir það í síbylju hvað hann sé æðislega ríkur og telur það sér til framdráttar .
Það þýði að þar með geti enginn keypt hann , eins og hann beinlínis fullyrðir að eigi við um alla keppinauta hans í Repúblikanaflokknum .
Sjálfur nefnir hann dæmi um það , hvernig hann hafi keypt Hillary Clinton til að koma í brúðkaup sitt .
Trump er svarað með því , að jafnvel stórtækustu ríkisbubbar í stuðningi við einstaka frambjóðendur leggi þó aðeins fram fáein prómill af heildarfé kosningasjóða .
Miklu verra sé , ef einn ríkisbubbi geti keypt forsetaembættið handa sjálfum sér .
Trump hefur lengst af haft afgerandi forystu í skoðanakönnunum um fylgi á meðal repúblikana .
Margir höfðu spáð því að hann myndi fara eins og flugeldur upp á stjörnuhimininn og brenna þar fljótt upp til agna .
Sú hefur ekki enn orðið raunin .
Trump hefur sagst stefna að því að verða forsetaframbjóðandi Repúblikana .
Hann muni virða niðurstöðu flokksins .
Þó með þeim fyrirvara að Repúblikanaflokkurinn hafi ekki sýnt honum óbilgirni .
Mat á því verði í höndum hans eins .
Pat Buchanan gekk líka með forsetann í maganum og hann bauð sig loks fram í prófkjöri repúblikana 1996 .
Helstu keppinautar hans voru öldungadeildarþingmennirnir Bob Dole og Lamar Alexander og auðmaðurinn Steve Forbes .
Dole þótti sigurstranglegastur þessara frambjóðenda , þótt veikleikar hans væru nokkrir .
Pat Buchanan kom á óvart .
Honum gekk vonum framar til að byrja með og vann prófkjörssigra í New Hampshire , Alaska , Missouri og Louisiana og tapaði naumlega fyrir Dole í Iowa .
Pat Buchanan minnir á Donald Trump að því leyti til , að hann var iðulega með stórkarlalegar og umdeilanlegar yfirlýsingar sem vöktu athygli .
Hann sagðist sem forseti ætla að draga Bandaríkin út úr Sameinuðu þjóðunum og reka stofnunina frá New York og láta loka Alríkisskattstofunni , svo dæmi séu nefnd .
Leiðtogar Ísraels og fjölmargir forystumenn gyðinga í Bandaríkjunum tortryggðu hann og var hann jafnvel sakaður um gyðingahatur af ábyrgum aðilum .
Sá er þó munurinn á Buchanan og Trump að enginn sakaði þann fyrrnefnda um vanþekkingu á helstu álitaefnum stjórnmálanna , hvort sem litið var til innanlandsmála eða utanríkismála .
En hvað sem öllu þessu leið þá datt botninn úr forsetaframboði Buchanans .
Bob Dole fékk kyndilinn og tapaði fyrir Bill Clinton forseta .
Þrátt fyrir mikla siglingu Trumps nú telur " flokkseigendafélag " repúblikana enn að barátta Trumps kunni að enda jafn illa og Buchanans .
Óhætt er að segja að þeir bindi vonir sínar við það .
En þar með er ekki sagan öll sögð .
Það nagar þá ótti að ólíkindatólið Trump muni þá standa við hálfkveðnar vísur og lítt dulbúnar hótanir og fara í " sérframboð " og þar með gulltryggja sigur Hillary Clinton .
Fortíðarstríð Eftir svo sem 4 mánuði verður þessi gáta leyst .
Þetta er sem sagt mikilvægur slagur sem horfir til framtíðar .
En það er líka slegist ákaft um fortíðina .
Nú þegar stjórnlaus straumur flóttamanna fer um Evrópu þykir ýmsum brýnt að finna skýringu á atburðarásinni og er þá fyrsta skilyrði þeirrar leitar að þeir hafi sjálfir hvergi getað hafa komið nærri .
Það er sérkennilegt , að margir stærstu atburðir síðustu áratuga virðast hafa komið öllum helstu leiðtogum og margprísuðum sérfræðingum algjörlega í opna skjöldu .
Þeir sem hafa verið teknir sofandi í rúminu verða hins vegar margir fjörlegir mjög þegar kemur að " eftiráskýringunum " .
Forystumenn og fræðimenn störðu eins og naut á nývirki á það , þegar Berlínarmúrinn féll og með honum sovétsagan öll , sköpunarverk Leníns og Stalíns .
Herdeildir hagfræðinga frá frægustu skólum og svo nýkomnir frá prófborðum og alla tíð eftir það yfirborgaðir af óteljandi bönkum og stofnunum fyrir meinta snilld , vissu ekki hvaðan á sig stóð veðrið þegar drjúgur hluti hins alþjóðlega bankakerfis hrundi til grunna .
Hundrað þúsund hagfræðingar höfðu hlegið sér til óbóta yfir þeirri ábendingu Miltons Friedmans að evran gengi ekki upp sem sameiginleg mynt .
Tugir milljóna manna um alla Evrópu hafa liðið hörmungar vegna þessarar áunnu blindu leiðtoga sinna og helstu sérfræðinga .
Allir sáu loksins að Schengen-sáttmáli var hættulegur gallagripur , þegar milljónir manna flæddu frá Mið-Austurlöndum yfir Evrópusambandslöndin svo enginn fékk neitt við ráðið .
Leiðtogar álfunnar og sambandsins tóku að klóra sér á kollinum yfir þessu og voru það lengi einu sjáanlegu aðgerðirnar .
En nú er byrjað að grafa með teskeiðum fornleifafræðinnar eftir skýringum sem veifa megi .
Frumniðurstöðurnar eru þessar : Jú , þetta skyndilega stórflóð stafar af árásum þeirra Bush og Blair á Írak árið 2003 ! Gefum okkur það til gamans , að þessi kenning sé rétt og þá hafa menn haft 12 ár til þess að búa sig undir stóra straum .
Af hverju kom hann þá öllum í opna skjöldu .
Hvers vegna er seilst svona óskaplega langt aftur ? Jú , vegna þess að tvö helstu stórríki Evrópu studdu ekki innrásina í Írak á sínum tíma .
Sömu ríki voru á hinn bóginn á kafi í vorhreingerningunum í Afríku .
Og ekkert þeirra gerði athugasemdir þegar Obama skildi gamlan bandamann , Mubarak forseta Egyptalands , eftir á flæðiskeri eftir áratuga þjónustu .
Ekki varð betur séð en forsetinn fagnaði uppgangi Bræðralags múslima og beitti al-Sisi refsiaðgerðum þegar hann reyndi að bjarga Egyptalandi frá því að vera kippt aftur til stjórnmálalegrar steinaldar .
Allt í svo fínu lagi Árið 2011 ákvað Obama forseti að kalla alla bandaríska hermenn fá Írak .
Hann sagði í ræðum , að ástandið í landinu væri nú stöðugt og lýðræðisleg ríkisstjórn í Bagdad hefði fullt vald á því .
Óhætt væri því að hafna eindregnum óskum yfirmanna Bandaríkjahers um að 30 þúsund manna viðbúnaðarsveit yrði áfram til staðar í Írak .
Rúmum tveimur árum síðar byrjuðu liðsmenn svokallaðs Ríkis íslams að láta sinn óhugnað flæða yfir stóran hluta Sýrlands og Íraks .
Fyrstu mánuðina voru viðbrögð forseta Bandaríkjanna þau að lýsa þessum öflum sem háværum háskólastúdentum sem héldu að þeir væru orðnir alvöru hryðjuverkamenn .
En þarna væri engin Alkaída á ferð , enda bin Laden allur .
Nú er komið á daginn að barnaskapurinn lá annars staðar .
Friðurinn rofinn 2003 Sá margfróði pistlahöfundur Páll Vilhjálmsson hefur bent á að herfræðingurinn Edward Luttwak þakki það George W. Bush forseta að stríði súnna og shíta hafi verið ýtt úr vör , og það , , muni vara í þúsund ár .
Algjör snilld " .
" Bush hóf Íraksstríðið árið 2003 .
Síðan er viðvarandi stríðsástand í heimshlutanum .
" Tony Blair , fyrrverandi forsætisráðherra Breta , sem oft er hafður í kippunni með Bush , segir að erfitt sé að verða við óskum manna um að beðist sé afsökunar á því , að fjöldamorðingjanum Saddam Hussein hafi verið velt úr sessi .
Ekki færri en eina og hálfa milljón fallinna manna megi færa beint á hans reikning og eru þá særðir og kúgaðir ekki taldir með .
En þótt margir verði nú til þess að gagnrýna aðförina að Saddan Hussein og hafa , í ljósi sögunnar , ýmislegt til síns máls , eru fæstir þó í rauninni að gagnrýna stríðsákvörðunina út af fyrir sig .
Það er þó auðveldur leikur því fyrir löngu hefur verið upplýst að færustu leyniþjónustum heims skjátlaðist þegar fullyrt var að Saddam réði yfir gereyðingarvopnum .
Þessum stofnunum var nokkur vorkunn .
Það benti flest til þess að sú niðurstaða myndi vera rétt .
Ekki síst það að Saddam hafði beitt slíkum vopnum til að drepa 300.000 Kúrda , konur og börn , manneskjur sem heyrðu til hans eigin lands , Íraks .
Slíkri grimmd fá orð ekki lýst .
Ofvaxið stríð , vanbúinn friður En tvennt varð einkum til þess að gagnrýni á Íraksstríðið fór fljótt vaxandi .
Herstyrkur Saddams og þó einkum baráttuvilji hans var stórlega ofmetinn .
Það reyndist hafa verið óþarft að beita öllu því afli sem gert var til að koma hinum vitskerta valdamanni frá .
Gjöreyðilegging á innra kerfi Íraks , vegum , brúm , vatnsveitum , rafveitum og öllu því helsta sem gerir þjóðfélag sjálfbjarga , var hernaðarlega ónauðsynleg .
Þótt mikill meirihluti Íraka fagnaði falli harðstjórans þá stóð sá fögnuður stutt , þegar eyðileggingin skar í augu .
Hin ástæðan var svo sú , að á daginn kom að sigurvegararnir höfðu enga heilsteypta áætlun um framhaldið .
Yfirgengileg og hernaðarlega óþörf eyðilegging , ásamt því , að allir þeir sem kunnu til verka í stjórnkerfinu voru hraktir burt í kjölfar falls húsbóndans , færði nær allt landið á byrjunarreit .
Það voru herfileg mistök , sem ýttu undir heift og sundrungu .
Hitt er annað mál , að tölur sýna að nú , 12 árum síðar , eru almenn lífskjör fólks í Írak miklum mun betri en þau voru í tíð Saddams .
Jafnrétti , menntunarkostir , réttaröryggi og margt annað sem hér vestra er horft á sem sjálfsagða hluti , hefur stórbatnað .
En á meðan hryðjuverkasveitir Ríkis íslams hafa ekki verið brotnar á bak aftur yfirskyggir það böl allt annað .
Hvenær hófst sagan ? En hitt er firring , að lýsa stríðinu gegn Saddam Hussein sem upphafi stríðsátaka í þessum heimshluta .
Leikrænir tilburðir fremur en annað .
Auðvitað geta menn í ritgerðum hafið nýtt tímatal og skrifað söguna út úr þessum heimshluta sé það hentugt .
Rússar stóðu í stórstyrjöld í Afganistan í tíð Brésnefs .
Pakistan hefur búið við herforingjastjórnir og hálflamað lýðræði á víxl og þar hefur verið haldið skildi yfir forystumönnum hryðjuverkasamtaka .
Osama bin Laden bjó í einbýlishúsi í eins konar Arnarnesi í Pakistan í 10 ár og Talíbanaforinginn Mullah Omar er sagður hafa látist af veikindum sínum í opinberu sjúkrahúsi , á meðan látið var eins og hann hímdi í helli þar sem vonlaust væri að finna hann .
Carter forseti sýndi sömu takta í Íran og Obama síðar í Egyptalandi .
Klerkar steyptu keisaranum , sem var ekki gallalaus , en þó hátíð hjá klerkaóhugnaðinum sem tók við og er þar enn með öll völd .
Styrjöld á milli klerkaveldis Írans og Saddams Hussein var ein af blóðugustu orrustum á afmörkuðu svæði sem sagan kann að segja frá .
Meira en milljón manna lá í valnum og fjöldinn eyðilagður fyrir lífstíð eftir eiturefnaárásir .
Írak lagði Kuwait undir sig , og þeir atburðir enduðu með stórárás vestrænna ríkja á Írak .
Þar á undan var hver stórstyrjöldin af annarri um tilveru Ísraels og stóð stundum tæpt .
Nefna má sem dæmi 6 daga stríðið 1967 og Yom Kippur stríðið 1973 og óteljandi skærur og " smástríð " á milli Ísraela og Palestínumanna .
Og alllöngu þar á undan gerðu Bretar og Frakkar tilraun til að hertaka Suez-svæðið og skurðinn fræga .
Við þetta bætast nokkur innrásarstríð í Líbanon og þannig mætti endalaust telja .
Norska nóbelsnefndin hefur ekki haft undan að veita mönnum friðarverðlaun í tilefni af öllum þessum átökum .
Og haldi einhver að mesta árás sem nokkru sinni hefur verið gerð á meginland Bandaríkjanna hafi orðið eftir árið 2003 þurfa þeir að skoða sig betur um í sögunni .
Hún varð tæpum tveimur árum fyrr .
Hvað næst ? Óhugnanlegasta hættan um þessar mundir er þó sú , að Íran er komið á beinu brautina í átt að kjarnorkusprengjunni .
Innan áratugar getur þetta land sem hengir fólkið sitt opinberlega með byggingakrönum fyrir smygl og samkynhneigð verið komið með löglega fengið kjarnorkuvopnabúr .
Þar með er öll línan frá austri til vesturs búin kjarnorkuvopnum , Norður-Kórea , Kína , Indland , Pakistan og Íran .
Engum dettur í hug að sú lína verði ekki dregin lengra í vestur .
Eitt fátækasta ríki heims , Norður-Kórea , ræður sem sagt yfir kjarnorkuvopnum .
Hverjum dettur í hug að eitt ríkasta land heims , Sádi-Arabía , uni því að erkióvinurinn , klerkarnir í Íran , sé með kjarnorkuvopn en konungsríkið ekki ? Ekki mér .
