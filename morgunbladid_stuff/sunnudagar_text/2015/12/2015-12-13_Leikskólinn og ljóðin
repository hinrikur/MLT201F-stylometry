Nú andar suðrið sæla vindum þýðum , á sjónum allar bárur smáar rísa og flykkjast heim að fögru landi Ísa , að fósturjarðar minnar strönd og hlíðum .
Ó ! heilsið öllum heima rómi blíðum um hæð og sund í drottins ást og friði ; kyssi þið , bárur ! bát á fiskimiði , blási þið , vindar ! hlýtt á kinnum fríðum .
Vorboðinn ljúfi ! fuglinn trúr sem fer með fjaðrabliki háa vegaleysu í sumardal að kveða kvæðin þín ! Heilsaðu einkum ef að fyrir ber engil með húfu og rauðan skúf , í peysu ; þröstur minn góður ! það er stúlkan mín .
Ég heyrði litla stúlku , fimm ára gamla , syngja þetta ljóð Jónasar Hallgrímssonar fyrir ömmu sína án þess að reka nokkurn tíma í vörðurnar .
Ég heyrði líka samtal þeirra að söngnum loknum .
" Finnst þér þetta ekki fallegt , amma ? Þetta er eftir Jónas Hallgrímsson .
Hann fótbrotnaði í Kaupmannahöfn þegar hann datt í stiga og þetta er kveðja heim til Íslands .
" Ég spurði ömmuna hvort hún vissi hver hefði kennt barninu ljóðið og nestað það með þessum fróðleik .
" Hún lærði þetta í leikskólanum , hún lærði þetta í Hagaborg .
" Það er ekkert sjálfgefið að leikskólinn búi börnum uppeldi á þennan hátt .
Aðrar aðferðir til fræðslu og afþreyingar geta verið auðveldari en sú að ganga með fimm ára börn inn í smiðju höfuðskálda Íslands .
Litla stúlkan söng ömmu sinni ljóðið á degi íslenskrar tungu .
Sumir leikskólar hafa notað þennan dag , sem um árabil hefur verið haldinn hátíðlegur á fæðingardegi Jónasar Hallgrímssonar , 16. nóvember , til sérstaks menningarátaks og er það vel .
Stundum munu einhverjir skólar hafa haft samráð sín í milli um verkefni og hef ég grun um að svo kunni að hafa verið að þessu sinni .
Ræð ég það af því að ég sá myndband , sem tekið var um þetta leyti , þar sem stúlka úr öðrum leikskóla rappaði Íslandskveðju Jónasar og gerði það vel ! Hvað sem því líður þá hefur leikskólinn Hagaborg með framgöngu sinni , að mínum dómi , skipað sér í flokk öndvegismenntastofnana og leikskólakennararnir þar minnt okkur á það með verkum sínum hve mikilvægu hlutverki þeir gegna .
Ögmundur Jónasson ogmundur@althingi.is 