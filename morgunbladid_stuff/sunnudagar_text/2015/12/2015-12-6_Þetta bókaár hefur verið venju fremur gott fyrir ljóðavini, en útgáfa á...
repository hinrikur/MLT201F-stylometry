Þetta bókaár hefur verið venju fremur gott fyrir ljóðavini , en útgáfa á íslenskum bókum fyrir börn og unglinga hefur líka verið óvenju gróskumikil .
Talsvert er líka gefið út af barna- og unglingabókum sem snúið er á íslensku úr ýmsum málum , þó slíkum bókum hafi heldur fækkað .
Sagan af Violet og Finch Theodore Finch hefur þráhyggjukenndan áhuga á dauðanum og er sífellt að velta fyrir sér bestu leiðinni til að svipta sig lífi , samhliða því sem hann þráir eitthvað sem gefur lífinu gildi .
Violet Markey lifir fyrir framtíðina , telur niður dagana þar til skólanum lýkur svo hún geti stungið af frá smábæjarlífinu .
Þessar andstæður hittast fyrir tilviljun á syllunni utan á klukkuturninum og þegar þau eru komin niður af syllunni , heil á húfi , er óljóst hvort bjargaði hinu .
Bókin um Violet og Finch er eftir Jennifer Niven , Birgitta Elín Hassell og Marta Hlín Magnadóttir þýddu bókina .
Björt gefur út .
Lalli , Maja og spæjarastofan Bókaröðin um bekkjarsystkinin Lalla og Maju sem setja á stofn Spæjarastofu hefur notið vinsælda í Svíþjóð en þaðan eru höfundur þeirra og myndskreytir , Martin Widmark og Helena Willis .
Fyrsta bókin , Demantaráðgátan , kom út á síðasta ári og nú kemur önnur bók í röðinni : Hótelráðgátan .
Í bókinni segir frá því er þau Lalli og Maja ráða sig í vinnu á hótelinu í Víkurbæ í jólafríinu í von um að þar muni eitthvað grunsamlegt gerast og þau fái tækifæri til að leysa aðra ráðgátu .
Ekki líður á löngu þar til Askur , verðmætur hundur og augasteinn Laufdal-fjölskyldunnar , hverfur af hótelinu og þau taka að sér að leysa gátuna .
Íris Baldursdóttir þýddi .
Ævintýri Sólbjartar Valentínu Sólbjört Valentína – Um frumskógarfugla og konunglegar nærbuxur heitir barnabók eftir Irmgard Kramer sem Bókabeitan hefur gefið út , en myndir í bókina teiknaði Ninu Dulleck .
Herdía M. Hübner þýddi .
Bókin segir frá hnátunni Sólbjörtu Valentínu , Nóa bróður hennar og Húsinu þeirra og leit að konunglegum nærbuxum .
Sjöunda bókin um Kidda klaufa Bækurnar um Kidda klaufa eftir Jeff Kinney njóta mikillar hylli hér á landi líkt og í heimalandi höfundar þar sem þær koma út undir nafninu Diary of a Wimpy Kid .
Fyrsta bókin kom út ytra 2007 , en á íslensku tveimur árum síðar .
Nú eru bækurnar orðnar tíu ytra , en sú sjöunda kom út á íslensku á dögunum og heitir Dagbók Kidda klaufa : Besta ballið .
Í bókinni segir frá því er árshátíð skólans er framundan , aðalball ársins , en Kiddi hefur engan til að fara með á ballið .
Ýmislegt drífur á daga Kidda þegar nær dregur árshátíðinni og um tíma virðist sem hann sé búinn að finna stelpu til að fara með á ballið .
Helgi Jónsson þýðir bókina líkt og fyrri bækur um Kidda og Tindur gefur út .
