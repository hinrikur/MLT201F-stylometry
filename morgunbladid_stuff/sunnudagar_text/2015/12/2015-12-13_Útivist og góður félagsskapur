Anna Sif Mogensen er 17 ára menntaskólamær sem er í ungliðadeild björgunarsveitarinnar Ársæls í Reykjavík .
Björgunarsveitir taka almennt við nýliðum við 18 ára aldur en margar björgunarsveitir eru með starf fyrir áhugasama ungliða sem eru allt niður í 15 ára .
" Við mætum einu sinni í viku og erum að læra hvað við myndum gera í alvöru björgunarsveit , hvernig á að nota snjóflóðaýlu og við lærum fyrstu hjálp .
Svo flokkum við dósir , " segir hún en þau eru fimmtán í hennar hópi .
" Það eru fleiri strákar en líka nokkrar stelpur sem eru mjög skemmtilegar , " segir hún .
Tók ákvörðun í stormi Anna Sif þekkti engan þegar hún gekk til liðs við sveitina í haust .
Hún segir félagsskapinn mjög skemmtilegan en þau hafa meðal annars farið í útilegu í Húsafelli þar sem farið var yfir mörg mikilvæg atriði en líka margt skemmtilegt gert , til dæmis hraðkeppni í að tjalda .
Anna Sif segist hafa ákveðið að ganga í björgunarsveit þegar stormur geisaði í febrúar síðastliðnum .
" Í storminum í febrúar voru svo margir björgunarsveitarmenn alls staðar og mig langaði bara að fara út og vera með , að vesenast í óveðri , " segir hún og bætir við að sér þyki það spennandi .
Langar að hjálpa fólki Anna Sif hyggst skrá sig í nýliðasveit á næsta ári þegar hún hefur lokið þjálfun í ungliðadeildinni .
" Ég myndi hvetja krakka sem hafa áhuga á útivist til að fara í björgunarsveit , " segir hún .
" Það er mjög gaman í björgunarsveitinni , alla vega unglingadeildinni og ég er spennt að halda áfram , " segir Anna Sif .
Hún segist ákveðin í að halda áfram í björgunarsveit í framtíðinni .
" Þetta er mjög góður félagsskapur og mig langar líka að hjálpa fólki , " segir Anna Sif , sem ætlar í læknisfræði að loknu stúdentsprófi .
