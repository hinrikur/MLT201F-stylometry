Ég hlakka til að koma heim Búinn að komast að því hvernig ég get kálað kettinum án þess að vekja grun eiginkonu minnar sem elskar dýrið miklu meira en mig gælir oftar við það , gefur því betri mat og það sem mér þykir verst af öllu kyssir blauta snoppuna áður en hún kyssir mig Þessar pælingar fara gegnum hugann á farþega í sæti 27 B í flugi Poesian Airlines , SF-237 , til ferðaloka en af því ágæta flugi hermir Sindri Freysson í nýrri ljóðabók sinni , Góðir farþegar .
Fjölskrúðugur hópur fólks er kominn saman í þröngu rými í tíu kílómetra hæð á sexhundruð kílómetra hraða á klukkustund .
Úti fyrir er helkuldi .
Markmið og ástæður ferða þeirra eru ólík og forsögur þeirra fjölbreyttar , skrýtnar , skemmtilegar og litaðar gleði , sorg , ljósi og skuggum .
Og um borð er einhver sem hefur illt í hyggju .
Dapur skipstjóri Sindri segir nokkrar kveikjur liggja að verkinu .
" Ein af fyrstu kveikjunum var sigling sem ég fór í á erlendri ferju , þar sem skipstjórinn sendi reglulega tilkynningar til farþeganna í gömlu og brakandi kallkerfi .
Hann var svo þunglyndislegur og dapur að það var eins og hann ætlaði að fá okkur öll til að samþykkja að sigla í djúpin með sér .
Þá fór ég að velta fyrir mér tilfinningu og líðan skipstjóra sem fer sömu leiðin aftur og aftur og er einskonar fangi í sinni endurtekningu .
Þetta getur vitaskuld átt við um flugstjóra líka .
" Í öðru lagi nefnir Sindri öll þau hræðilegu flugslys sem orðið hafa á seinni árum , ekki síst hvarf malasísku farþegaflugvélarinnar og flug Germanwings , þar sem flugmaðurinn læsti flugstjórann úti og grandaði vélinni í frönsku ölpunum .
" Hvarf malasísku flugvélarinnar er án efa dularfyllsta hvarf flugsögunnar , ef ekki hreinlega mannkynssögunnar .
Þarna gufar upp risastór Boeing-vél með hátt í 250 manns innanborðs .
Það er upphafið að umfangsmestu leit að flugvél í sögunni ; leit sem hefur í raun og veru ekki enn skilað árangri , þrátt fyrir vísbendingar .
Germanwings-flugið sýnir okkur að flugmenn , eins og aðrir , geta verið þjakaðir af allskyns vandamálum og eru ef til vill ekki alltaf í stakk búnir að bera ábyrgð á farþegum .
Það er til bók eftir Peter Handke sem kallast Ótti markmannsins við víti , og það mætti hæglega skrifa bókina Ótti flugmannsins við háloftin .
" Spurður um formið viðurkennir Sindri að vel hefði verið hægt að skrifa skáldsögu um efnið en honum fannst það hafa meira aðdráttarafl að búa til skyndimyndir af farþegunum .
Að fljúga milli sæta og hugskota og búa til persónur af öllum stærðum og gerðum .
" Mig langaði að búa til víða mynd af alþjóðlegri farþegaþotu enda er slíkt afmarkað rými í raun bara þverskurður af mannkyninu .
Mannskepnan breytist aldrei í meginatriðum ; við erum þetta óútreiknanlega kerfi sem hefur mikilfenglega aðlögunarhæfni og oft og tíðum smánarlega lífshvöt .
Galdurinn er að finna nýja sjónvinkla á þessa skepnu og það gerist ekki síst í krafti skáldskaparins .
Í þessu tilviki fannst mér ljóðið virka best .
Ég hef líka bent á í hálfkæringi að trúlega eru Góðir farþegar fyrsta íslenska skáldverkið sem á sér stað í heild sinni uppi í háloftunum .
" Líður betur á jörðinni Meðan á skrifunum velti hann fyrir sér gömlu allegóríunni frá dögum Platóns um dárafley eða fíflaskip , þar sem hópur fólks , sem veit ekki sitt rjúkandi ráð , er settur saman á fley undir stjórn manns sem er annað hvort jafnruglaður eða ruglaðri en farþegarnir .
" Þessi allegóría hefur gjarnan verið notuð sem gagnrýni á þá sem sitja við stjórnvölinn á hverjum tíma .
Val okkar skilgreinir okkur og það á líka við um valdhafana sem við veljum .
" Sindri hlær við þegar hann er spurður hvort hann sé sjálfur flughræddur .
" Ég er ekki flughræddur en viðurkenni þó að mér líður betur á jörðu niðri en í loftunum , eins og líklega mörgum .
Auðvitað hefur maður sett sig í spor farþega sem týnt hafa lífi í flugslysum .
Air France-vélin sem hvarf á sínum tíma á leið frá Brasilíu var til dæmis í frjálsu falli í tvær mínútur .
Allt í einu verður sá tími gríðarlega langur og það er óhjákvæmilegt að velta fyrir sér hvað fer í gegnum hugann þegar maður veit að endalokin bíða manns innan skamms .
" Hann bætir við að ein af sínum fyrstu æskuminningum sé flugferð frá Reykjavík til Vestmannaeyja .
" Þegar við nálguðumst Eyjar virtist vélin vera að fljúga á kletta og ég ímynda mér að hafa hugsað : Lífið að verða búið svo að segja áður en það hefst ! Á síðustu stundu lyftist vélin mjúklega upp og lenti á vellinum .
Samt var þetta nóg til að búa til " trauma " um þennan atburð .
Þetta er líklega fyrsta rótin að áhuga mínum á flugi og flugslysum og um leið að þessari bók .
Og skáldskapurinn getur oftar en ekki veitt svarið við flóknustu spurningunum .
" Fagnar gróskunni Sindri fagnar grósku í útgáfu ljóðabóka á þessu ári og vísar til kenningar , sem varpað hefur verið fram , þess efnis að það stafi af vaxandi notkun samskiptamiðla .
Knappur texti verði alltaf ríkari hluti af lestrarreynslu fólks .
" Kenningin er góð en breytir samt ekki því að ljóðið hefur alltaf hentað nútímamanninum ákaflega vel , hvort sem hann hefur gert sér grein fyrir því á hverjum tíma eða ekki .
Ljóð eru aðgengilegar myndir og pælingar – brot af heiminum .
Allir þurfa á skáldskap að halda á degi hverjum , eins og andlegu vítamíni , og ljóðið er hóflegri skammtur en til dæmis skáldsaga .
Og bragðast alls ekki illa .
Þetta eru góðir tímar fyrir ljóðið .
" 