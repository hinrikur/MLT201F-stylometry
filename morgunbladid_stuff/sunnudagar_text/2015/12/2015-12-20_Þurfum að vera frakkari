Í leiðandi stöðum í vísindasamfélaginu eru karlmenn í meirihluta .
Katrín Lilja Sigurðardóttir , aðjúnkt við Háskóla Íslands í efnafræði , segir ekki skorta upp á tækifærin heldur þurfi konur að vera frakkari .
Þá sé mikilvægt að kynna vísindi betur fyrir börnum .
Júlía Margrét Alexandersdóttir julia@mbl.is Margir þekkja Katrínu Lilju Sigurðardóttur , aðjúnkt við Háskóla Íslands í efnafræði , sem Sprengju-Kötu en Katrín hefur verið óþreytandi við að kynna vísindaheiminn fyrir ungum sem öldnum síðustu árin .
Katrín hélt erindi á 75 ára afmælisþingi Rannís á dögunum og talaði þar meðal annars um mikilvægi þess að börn fengju fyrr fræðslu í skólum í fögum á borð við efnafræði auk þess sem hún kom inn á það hvernig er að vera ungur vísindamaður í dag og af hverju við þurfum yfirleitt á vísindamönnum að halda .
Af hverju fórstu út í það að kynna vísindi fyrir börnum og unglingum ? " Það var aldrei stefnan að fara sérstaklega út á þær brautir .
Sjálfri þykir mér þetta svo skemmtilegt og er kennari í eðli mínu þannig að smám saman vatt þetta upp á sig .
Þetta byrjaði þegar ég var sjálf í námi .
Efnafræðinemar við Háskóla Íslands koma stundum fram með sýnitilraunir þegar skólinn er með opinn dag og svo héldum við líka nokkuð stórar efnafræðisýningar á Vísindavökum Rannís .
Ég fann mig strax í þessu enda þykir mér fagið svo heillandi og það er hægt að setja það fram á ótrúlega skemmtilegan hátt .
" Árið 2012 urðu tveir atburðir til þess að aðkoma Katrínar að efnafræðisýningum tók kipp .
" Í fyrsta lagi fékk ég tölvupóst frá Noregi þar sem Sprengjugenginu var boðið að taka þátt í Evrópskri ráðstefnu fyrir fólk sem heldur vísindasýningar , aðallega í eðlis- og efnafræði .
Núna hef ég verið þátttakandi í ráðstefnunni árlega og mun á næsta ári halda hana innan veggja HÍ .
9. apríl næstkomandi munu um 60 manns frá um 20 löndum setja upp heljarinnar vísindasýningu í Háskólabíó og öllum er boðið .
" Hinn vendipunkturinn var þegar Katrín kynntist Ævari Þór Benediktssyni eða Ævar vísindamanni .
Hann var þá kynnir á Vísindavöku Rannís og tók eftir því að Katrín kynnti efnafræðina af mikilli ástríðu .
" Hann hafði samband við mig í kjölfarið og vildi fá mig til samstarfs við gerð sjónvarpsþátta sem nú í vetur verða sýndir á RÚV þriðja árið í röð .
Árið 2012 byrjaði ég líka að ferðast með Sprengjugenginu um landið með Háskólalestinni svokölluðu .
Síðan þá hef ég haldið yfir 40 efnafræðisýningar víðsvegar um landið auk efnafræðinámskeiða fyrir efstu bekki grunnskólanna .
Allt þetta varð til þess að verkefnum mínum við vísindamiðlun fjölgaði ört , " segir Katrín sem þykir þetta alltaf jafn skemmtilegt .
Katrín segir það hafa verið mikla hvatningu þegar Sprengjugengið hlaut viðurkenningu fyrir framúrskarandi vísindamiðlun árið 2014 og bætir við að Rannís sé miðstöð stuðningskerfis , vísinda , nýsköpunar , menntunar , menningar , æskulýðsstarfs og íþrótta hér á landi .
Má ekki hætta þegar börnin fá áhugann Í starfi sínu við efnafræðisýningar segir Katrín að það séu yfirleitt einföldu tilraunirnar sem veki mestan áhuga fólks og sérstaklega ef hægt er að finna tengingu við daglegt líf og nánasta umhverfi .
Svo hafi foreldrar ekki síður gaman af þessu öllu saman .
" Almennt þyrfti efnafræðikennsla að byrja fyrr og í raun mætti byrja að gera einfaldar tilraunir og skoða eiginleika efnanna í kringum okkur strax í leikskóla .
Allt sem er í kringum okkur er búið til úr efni og það er ekki erfitt að finna tilraunir sem henta öllum aldursstigum .
Börnin gætu til dæmis að skoðað hvernig vatn eykur rúmmál sitt þegar það frýs eða hvernig mismunandi efni leysast mismikið í vatni .
Þessar tilraunir eru auðveldar í framkvæmd og börnin læra meira en þau grunar .
Það virðist misjafnt eftir grunnskólum en mér sýnist að það sé yfirleitt ekki fyrr en í efstu bekkjum grunnskóla sem unglingar fá smá kynningu á efnafræði og sjá yfirleitt ekki lotukerfið fyrr en í menntaskóla .
Það þyrfti að rekja þessa kennslu og fræðslu niður í grunnskólana og vekja áhuga barnanna á skemmtilegan hátt .
" Katrínu er líka umhugað um að berjast á móti staðalímyndum um vísindamanninn ; sem er yfirleitt sýndur sem gamall sérviskulegur karl í slopp .
Það væri ákjósanlegt ef barn gæti strax á unga aldri farið að tengja við það að geta orðið vísindamaður og séð það sem eitthvað sem er töff .
" Svo má auðvitað ekki hætta þegar börnin eru orðin full af áhuga .
Mjög góð aðferð til að rækta vísindaáhuga hjá ungmennum er að leggja rækt við Alþjóðlegu Ólympíukeppnirnar í raunvísindum .
Árlega sendum við Íslendingar um 15 ungmenni til keppni í efnafræði , eðlisfræði og stærðfræði .
Hér á landi eru því árlega landskeppnir í þessum greinum og tækifæri íslenskra ungmenna eru meiri en annarra þjóða því öll lönd mega senda jafnmarga keppendur til leiks .
Ungmennin sem taka þátt í Ólympíukeppnunum búa að því alla tíð .
Bæði læra þau mikið í faginu og svo komast þau í samband við unga vísindamenn um allan heim sem opnar dyrnar að alþjóðlegu vísindasamstarfi í framtíðinni .
" En það er að fleiru að hyggja en að hvetja börn og ungmenni áfram í vísindastarfi .
Katrín segir hlutfall kvenna í leiðandi störfum í vísindaheiminum sé sláandi .
" Ég get tekið sem dæmi að konur eru um helmingur starfsfólks Háskóla Íslands en þetta hlutfall hefur hækkað lítillega síðustu fjögur árin , eða um tæp 3% .
Hins vegar þegar við skoðum hlutfall kvenna í stöðu aðjúnkta , lektora , dósenta og prófessora þá lækkar hlutfallið eftir því sem staðan er hærri .
Sem dæmi eru aðjúnktar 73,7% konur en aðeins 28,4% prófessora .
Þetta eru heildartölur fyrir öll svið skólans og hlutfallið er enn lægra þegar við skoðum verkfræði- og náttúruvísindasvið , þar eru í prófessorsstöðum 12 konur á móti 64 körlum .
Og ef við förum alla leið í raunvísindadeild eru 27 karlmenn í prófessorsstöðum og engin kona .
Þannig að þótt konur séu almennt í nokkrum meirihluta innan háskólans þá eru karlar þar almennt leiðandi í rannsóknarstarfi .
" Katrín hefur líka skoðað hlutfall nemenda í háskólanum eftir einstökum deildum og má þar nefna að í hjúkrunarfræði eru 47 konur á móti hverjum karlmanni , í félagsráðgjafadeild eru 13 konur á móti hverjum karlmanni .
Þótt hlutfall kvenna í námi í HÍ sé um 66% eru í raunvísindadeild ennþá fleiri strákar en stelpur .
Konur eru þó að sækja í sig veðrið .
Það var fyrst árið 1986 sem konur urðu meirihluti nemenda við skólann og konur eru hægt og bítandi að ná hærra hlutfalli í leiðandi vísindastarfi .
" Þetta virðist ekki vera ráðningarferlinu eða starfsumhverfinu um að kenna því það er jákvætt og konur fá mikla hvatningu .
Mín tilfinning er sú að konur vilja uppfylla öll skilyrði þegar þær sækja um stöðu , vera hæfar og rúmlega það , á meðan karlmenn þora frekar að sækja um í þeim tilfellum þegar þeir uppfylla ekki allar kröfur .
Þeir eru frakkari í því að sækjast eftir stjórnunarstöðum innan vísindageirans og kannski á það við almennt í lífinu .
Ég held að konur þurfi að vera frakkari því það er alls ekki stefna háskólans að karlmenn séu í meirihluta í leiðandi rannsóknarstöðum .
Ég er líka fullviss um að Rannís geri ekki greinarmun milli kynja þegar þeir úthluta styrkjum .
Tækifærin skortir ekki heldur þurfum við að hafa trú á okkur , " segir Katrín að lokum .
