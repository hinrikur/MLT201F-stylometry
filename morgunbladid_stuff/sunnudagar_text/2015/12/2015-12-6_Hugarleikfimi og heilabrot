Þorsteinn Bergmann Einarsson var að senda frá sér tvær þrautabækur , á íslensku og ensku ; Þrautir fyrir fólk á ferð - 72 blandaðar íslenskar orðaþrautir og Puzzles for People on the Move - 72 Assorted Word Puzzles .
Þorsteinn er þrautreyndur á þessu sviði og semur lykilorðagátu og fleira á krossgátuopnu Sunnudagsblaðs Morgunblaðsins í hverri viku .
Blaðið spurði hann nokkurra spurninga um bækurnar .
Fyrir hvern eru þrautirnar hugsaðar ? " Þrautirnar eru fyrir alla .
Bækurnar eru í vasabrotsformi og hugsaðar fyrir fólk á ferðalögum .
Í rútum og flugvélum til dæmis .
Það er því miður staðreynd að þegar maður er að ferðast þá er alltaf þröngt og maður er alltaf að bíða eftir einhverju .
Þá er gott að hafa handhæga bók í vasanum með skemmtilegum þrautum til að glíma við .
" Orðaþrautir njóta mikilla vinsælda núna , af hverju höfða þær svona til fólks ? " Leikir og þrautir sem byggjast á bókstöfum og orðum hafa lengi verið mjög vinsælir .
Það er eitthvað við það að nota rökrétta hugsun og finna lausnir á þrautum sem tengist málinu sem við tölum og notum .
En ég held að það sé líka annað sem skiptir miklu máli .
Það tengist því að það er ákveðin áskorun fólgin í því að takast á við góða orðaþraut eða krossgátu .
Og það er alltaf góð tilfinning þegar maður hefur tekið áskorun og sigrast á henni .
" Er þetta góð hugarleikfimi ? Og þarf ekki að þjálfa sig heilmikið í þeim til að vera góður ? " Rannsóknir sýna að það hefur góð áhrif á heilann að takast á við þrautir og heilabrot .
Sem dæmi þá er hæfileikinn til einbeitingar eitt af því sem tapast með aldrinum .
Miklu hraðar en maður heldur .
Krossgátur og orðaþrautir eru því ekki aðeins skemmtileg afþreying heldur líka góð aðferð til að þjálfa einbeitinguna .
Orðaþrautir kalla líka á beitingu þolinmæði og rökvísi þegar kemur að því að finna lausnir .
Það er því æfingin sjálf sem skiptir miklu máli .
Svarið er þess vegna já .
Þetta er góð hugarleikfimi .
" Af hverju að semja bók líka á ensku ? " Það var mín eigin áskorun .
Þegar ég bý til þrautirnar nota ég tækni sem gerir það mögulegt að búa þær til á öðru tungumáli en íslensku .
Ég var jafnvel að gæla við hugmyndina að búa til bók með þrautum sem hægt væri að nota til að gera tungumálanám minna leiðinlegt .
En það varð ofaná hjá mér að búa til enska bók og nota sömu hönnun sem ég nota á íslensku bókina og gefa þær út saman .
Mér finnst gaman að takast á við þrautir og krossgátur á ensku og ég reikna með því að aðrir hafi það líka .
Og ég hef grun um að enskan sé miklu meira notuð hér á landi en fólk gerir sér grein fyrir .
" 